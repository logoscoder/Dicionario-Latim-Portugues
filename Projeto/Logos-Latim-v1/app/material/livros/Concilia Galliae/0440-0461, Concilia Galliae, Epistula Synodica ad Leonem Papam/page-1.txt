0440-0461- Concilia Galliae - Epistula Synodica ad Leonem Papam
Concilia Galliae 314-506 - Epistula synodica ad Leonem papam
Cl. 1656 -, SL 148 pag. : 107, linea : 1
Domino uere sancto, merito in christo beatissimo, et apostolico honore uenerando papae leoni, rauennius,
rusticus, venerius, constantianus, maximus, armentarius, florus, sabinus, valerianus, constantius, nectarius,
maximus, asclepius, item maximus, vrsus, ingenuus, iustus, valerius, superuentor, chrysaphius, fonteius,
petronius, ydatius, aetherius, eulalius, eustathius, fraternus, victurus, eugenius, hilarus, verus, amandus,
gerontius, proculeianus, iulianus, helladius, armentarius, honoratus, eparchius, anemius, dynamius, maximinus,
ynantius, et palladius.
Perlata ad nos epistola beatitudinis uestrae, quam ad orientem pro catholicae fidei assertione misistis, optassemus
statim apostolatui uestro pro tam immenso munere gratiarum actionem referre; nisi nobis difficultatem, qua in
unum celeriter non potuimus conuenire, uel spatia, quibus a nobis dispalati sumus, longa terrarum uel aurarum,
quae in regionibus nostris praeter consuetudinem fuit, intemperies attulisset.
Det ergo apostolatus uester nostrae ueniam tarditati, quae non de otio dissimulatione, sed de certa necessitate
descendit; quaeque a nobis, et si celeritatis gratiam abstulit exultandi tamen materiam auferre non potuit.
Exultauimus itaque, christo propitio, lectis beatitudinis uestrae litteris, et omni instructione patefacta, omnes intra
gallias constitutos exultare mox fecimus: dolentes pariter pro his uobis cum, qui catholicae fidei lumine
derelicto, errorum tenebras inciderunt.
Quae apostolatus uestri scripta, ita ut symbolum fidei, quisquis redemptionis sacramenta non negligit, tabulis
cordis adscribit, et tenaci, quo ad confundendos haereticorum errores paratior sit, memoriae commendauit.
Multi itaque in ea gaudentes pariter et exultantes, recognouerunt fidei suae sensum, et ita se semper ex traditione
paterna tenuisse, ut uester apostolatus exposuit, iure laetantur.
Nonnulli sollicitiores facti, beatitudinis uestrae admonitione percepta, modis omnibus se gratulantur instructos,
datam que sibi occasionem gaudent, qua libere ac fiducialiter, suffragante etiam apostolicae sedis auctoritate,
eloquantur, et asserat unusquisque quod credit.
Quis autem apostolatui uestro pro hoc tanto munere, quo non solum gallias, sed totum mundum, uelut
quibusdam pretiosissimis gemmis ornauit, dignas aestimet gratias posse persolui?
doctrinae post deum uestrae debet fidelis, ut constanter teneat quod credebat; debet etiam infidelis, ut a perfidia
sua, agnita ueritate discedat, et apostolicae institutionis luce perfusus, erroris sui tenebras derelinquat, magis que
sequatur et credat, quod per os uestrum dominus noster iesus christus de sacramento incarnationis suae docet,
quam id teneat, quod diabolus humanae salutis et ueritatis inimicus instillat.
Optassemus etiam ad filium uestrum, gloriosissimum ac fidelissimum principem, super eadem causa litteras dare
quibus congratulantes fidei ipsius, humilitatis quoque nostrae sollicitudinem, qua uos in christo sequimur,
proderemus, nisi ad nos de orientalibus partibus nuntio perlato, fieri hoc minime necessarium putassemus.
Meritis autem apostolatus uestri pius dominus praestitit, ut haeresim iamdiu occulte nutritam uestris temporibus
proderet.
Ad laudem enim sollicitudinis uestrae pertinet, quod malorum error latere non patuit; ad gloriam fidei redundat,
quod praua persuasio participes, aut non inuenit, aut inuentos amisit.

1

