0314-0506- Concilia Galliae - Epistola Sancti Lupi et Sancti Eufronii ad Thalassium
Concilia Galliae 314-506 - Epist. sancti Lupi et sancti Eufronii ad Thalassium
Domino sancto et in christo cultu atque honore uenerando, beatissimo fratri talasio episcopo, lupus et eufronius
episcopi pariter positi.
Commonitorium, quod per subdiaconum archontium missum fuerat, inspeximus, ad quod sanctitati tuae, sicut
poposcisti, respondere curauimus.
Vigilias natalis domini longe alio more quam paschae uigilias celebrandas; quia illic natiuitatis lectiones
legendae sunt, illic iterum passionis.
Epiphaniae quoque solemnitas habet suum specialem cultum.
Quae uigiliae uel maxime aut perpete nocte aut certe in matutinum uergente curandae sunt: paschalis autem
uigilia a uespere raro in matutinum usque perducitur.
Deinde in uigilia pascae diuersorum librorum lectiones sunt recensendae, quae totae habeant aliquid de
praefiguratione aut uaticinio passionis.
Antedictae autem uigiliae, prout uisum fuerit, inter psallendum et legendum, siue de prophetis, siue de nouo
testamento, quod quisque uoluerit, non legali sed uoluntaria lectione praesumet.
De clericis uero bigamis, usque ad ostiarios ecclesia permittit et patitur; et quam quis sacerdotum regulam pro
districtione sua assumpserit, iure custodiet.
Exorcistas uero aut subdiaconos a secundis nuptiis penitus excludit.
Generationem uero filiorum ab his quos coniugatos assumimus, melius esset, si fieri possit, arceri: quos melius
est non assumi, quam de his postea sub diuersa sensuum uarietate certari, cum melius sit omnes disceptationum
causas excludi; ut qui non uult in clericatu generari, non constituat in altario coniugatos.
Haec pro consuetudine ecclesiarum nostrarum, quarum una est regula, paginae huius sermone texuimus, si quid
uero pro honore domini potest districtionis accrescere; et si imitari non possumus, pro domini honore
laudabimus.
Nam iam ecclesiae obsequiis aggregatos ad secundas nuptias transire non patimur: quos, postquam assumpti
fuerint, etiam a primis penitus arcemus, exorcistas dumtaxat atque subdiaconos.
In augustodunensi autem ecclesia, uel ostiarius in imo officio constitutus, si uxorem aliam acceperit, ab officio
penitus abdicatur.
Subdiaconos autem ad pacem inter se in sacrario oportet accedere; in altario autem nonnisi dum porrigunt pallas
diacono aut suscipiunt quod refertur; ad pacem autem nequaquam eis permissum est.
Si autem illius amentiae fuerit uel exorcista uel subdiaconus uel etiam sicut superius memoratum est ostiarius, ut
secundis se nuptiis illigarit, non solum ab officio sed etiam a communione penitus arcetur.

1

