(Xxii) vt episcopus absque consilio compresbyterorum suorum clericos non ordinet, ita ut ciuium conniuentiam
et testimonium quaerat.
(Xxvii) vt episcopus de loco ignobili ad nobilem per ambitionem non transeat, nec quisquam inferioris ordinis
clericus.
Sane si id utilitas ecclesiae faciendum poposcerit, decreto pro eo clericorum et laicorum episcopis porrecto, per
sententiam synodi transferatur, nihilominus alio in loco eius episcopo subrogato; inferioris uero gradus
sacerdotes uel alii clerici, concessione suorum episcoporum, possunt ad alias ecclesias transmigrari.
(Xxxiv) vt episcopus quolibet loco sedens stare presbyterum non patiatur.
Vt in sacerdotibus ordinandis etiam aetas requiratur.
(Xxiii) vt episcopus nullius causam audiat absque praesentia clericorum suorum; alioquin irrita erit sententia
episcopi nisi clericorum praesentia confirmetur.
(Xxxi) vt episcopus rebus ecclesiae tanquam commendatis, non tanquam propriis utatur.
(Lxxxiv) vt episcopus nullum prohibeat ingredi ecclesiam et audire uerbum dei, siue gentilem, siue haereticum,
siue iudaeum, usque ad missam catechumenorum.
(Lv) vt episcopus accusatores fratrum excommunicet.
Et si emendauerint uitium, recipiat eos ad communionem, non ad clerum.
(Lxxiv) vt sacerdos paenitentiam implorandi absque personae acceptione paenitentiae leges iniungat.
(Lxxv) vt negligentiores paenitentes tardius recipiantur.
(Lxxvi) is qui paenitentiam in infirmitate petit, si casu dum ad eum sacerdos inuitatus uenit, oppressus
infirmitate obmutuerit uel in phrenesim uersus fuerit, dent testimonium qui eum audierunt, et accipiat
paenitentiam.
Et si continuo creditur moriturus, reconcilietur per manus impositionem et infundatur ori eius eucharistia.
Si superuixerit, admoneatur a supradictis testibus petitioni suae satisfactum et subdatur statutis paenitentiae,
quamdiu sacerdos qui paenitentiam dedit probauerit.
(Lxxviii) paenitentes qui in infirmitate uiaticum eucharistiae acceperint, non se credant absolutos sine manus
impositione, si superuixerint.
(Lxxix) paenitentes qui attente leges paenitentiae exequuntur, si casu in itinere uel in mari mortui fuerint, ubi eis
subueniri non potuit, memoria eorum et orationibus et oblationibus commendetur.
(Lxxxv) baptizandi nomen suum dent et diu sub abstinentia uini et carnium ac manus impositione crebra
examinati baptismum percipiant.
(Lxxxvi) neophyti aliquamdiu et lautioribus epulis et spectaculis uel coniugibus abstineant.

2

