0475-0475- Concilia Galliae - Statuta Ecclesiae Antiqua
Concilia Galliae 314-506 - Statuta ecclesiae antiqua c. a. 475
Qui episcopus ordinandus est, ante examinetur si natura prudens est, si docibilis, si moribus temperatus, si uita
castus, si sobrius, si semper sui negotii, si humilibus affabilis, si misericors, si litteratus, si in lege domini
instructus, si in scripturarum sensibus cautus, si in dogmatibus ecclesiasticis exercitatus, et ante omnia si fidei
documenta uerbis simplicibus asserat, idest patrem et filium et spiritum sanctum unum deum esse confirmans,
totam que in trinitate deitatem coessentialem et consubstantialem et coaeternalem et coomnipotentem praedicans,
si singulam quamque in trinitate personam plenum deum et totas tres personas unum deum; si incarnationem
diuinam non in patre neque in spiritu sancto factam, sed in filio tantum, ut qui erat in diuinitate dei patris filius,
ipse fieret in homine hominis matris filius, deus uerus ex patre et homo uerus ex matre, carnem ex matris
uisceribus habens et animam humanam rationabilem, simul in eo ambae naturae, idest homo et deus, unus filius,
unus christus, unus dominus, creator omnium quae sunt, et auctor et dominus et creator cum patre et spiritu
sancto omnium creaturarum, qui passus sit uera carnis passione, mortuus uera corporis sui morte, resurrexit uera
carnis suae resurrectione et uera animae resumptione, in qua ueniet iudicare uiuos et mortuos.
Quaerendum etiam ab eo si noui et ueteris testamenti, idest legis et prophetarum et apostolorum, unum eundem
que credat auctorem et deum; si diabolus non per conditionem sed per arbitrium factus sit malus.
Quaerendum etiam ab eo si credat huius quam gestamus et non alterius carnis resurrectionem, si credat iudicium
futurum et recepturos singulos pro his quae in hac carne gesserunt uel poenas uel glorias, si nuptias non
improbet, si secunda matrimonia non damnet, si carnium perceptionem non culpet, si paenitentibus reconciliatis
communicet, si in baptismo omnia peccata, idest tam illud originale contractum quam illa quae uoluntarie
admissa sunt dimittantur, si extra ecclesiam catholicam nullus saluetur.
Cum in his omnibus examinatus inuentus fuerit plene instructus, tunc consensu clericorum et laicorum et
conuentu totius prouinciae episcoporum, maxime que metropolitani uel auctoritate uel praesentia ordinetur
episcopus, suscepto in nomine christi episcopatu, non suae delectationi nec suis motibus, sed his patrum
definitionibus adquiescat.
(Xiv) vt episcopus non longe ab ecclesia hospitiolum habeat.
(Xxxv) vt episcopus in ecclesia in consessu presbyterorum sublimior sedeat, intra domum uero collegam se
presbyterorum esse cognoscat.
(Xx) vt episcopus nullam rei familiaris curam ad se reuocet, sed ut lectioni et orationi et uerbi dei praedicationi
tantummodo uacet.
(Xv) vt episcopus uilem supellectilem et mensam ac uictum pauperem habeat, et dignitatis suae auctoritatem fide
et uitae meritis quaerat.
(Xvi) vt episcopus gentilium libros non legat, haereticorum autem pro necessitate et tempore.
(Xviii) Vt episcopus tuitionem testamentorum non suscipiat.
(Xvii) vt episcopus gubernationem uiduarum et pupillorum ac peregrinorum non per seipsum, sed per
archipresbyterum uel archidiaconum agat.
(Xix) vt episcopus nec prouocatus pro rebus transitoriis litiget.
(Xxi) vt episcopus ad synodum ire satis graui necessitate inhibeatur, sic tamen ut in persona sua legatum mittat,
suscepturus salua fidei ueritate quidquid synodus statuerit.
1

