Recapitvlatio ordinationis officialivm ecclesiae.
(Ii) episcopus cum ordinatur, duo episcopi ponant et teneant euangeliorum codicem super ceruicem eius, et uno
super eum fundente benedictionem, reliqui omnes episcopi, qui adsunt, manibus suis caput eius tangant.
(Iii) presbyter cum ordinatur, episcopo eum benedicente et manum super caput eius tenente, etiam omnes
presbyteri, qui praesentes sunt, manus suas iuxta manum episcopi super caput illius teneant.
(Iv) diaconus cum ordinatur, solus episcopus, qui eum benedicit, manum super caput illius ponat, quia non ad
sacerdotium sed ad ministerium consecratur.
(V) subdiaconus cum ordinatur, quia manus impositionem non accipit, patenam de manu episcopi accipiat
uacuam et calicem uacuum, de manu uero archidiaconi accipiat urceolum cum aquamanile ac manutergium.
(Vi) acolitus cum ordinatur, ab episcopo quidem doceatur qualiter se in officio suo agere debeat, sed ab
archidiacono accipiat ceroferarium cum cereo, ut sciat se ad accendenda ecclesiae luminaria mancipari; accipiat
et urceolum uacuum ad suggerendum uinum in eucharistiam sanguinis christi.
(Vii) exorcista cum ordinatur, accipiat de manu episcopi libellum in quo scripti sunt exorcismi, dicente sibi
episcopo: accipe et commenda, et habeto potestatem imponendi manus super energumenum siue baptizatum siue
catechumenum.
(Viii) lector cum ordinatur, faciat de illo uerbum episcopus ad plebem, indicans eius fidem ac uitam atque
ingenium; post haec, expectante plebe, tradat ei codicem de quo lecturus est, dicens ad eum: accipe et esto uerbi
dei relator, habiturus si fideliter et utiliter impleueris officium, partem cum his qui uerbum dei ministrauerunt.
(Ix) otiarius cum ordinatur, postquam ab archidiacono instructus fuerit qualiter in domo dei debeat conuersari, ad
suggestionem archidiaconi tradat ei episcopus claues ecclesiae de altari dicens: sic age, quasi redditurus deo
rationem pro his rebus quae istis clauibus recluduntur.
(X) psalmista, idest cantor, potest absque scientia episcopi, sola iussione presbyteri, officium suscipere cantandi,
dicente sibi presbytero: vide ut quod ore cantas, corde credas, et quod corde credis operibus probes.
(Xi) sanctimonialis uirgo, cum ad consecrationem sui episcopo offertur, in talibus uestibus applicetur qualibus
semper usura est, professioni et sanctimoniae aptis.
(Xii) viduae uel sanctimoniales, quae ad ministerium baptizandarum mulierum eliguntur, tam instructae sint ad
id officium, ut possint aperto et sano sermone docere imperitas et rusticanas mulieres, tempore quo baptizandae
sunt, qualiter baptizatoris ad interrogata respondeant et qualiter accepto baptismate uiuant.
(Xiii) sponsus et sponsa, cum benedicendi sunt a sacerdote, a parentibus suis uel a paranymphis offerantur.
Qui cum benedictionem acceperint, eadem nocte, pro reuerentia ipsius benedictionis, in uirginitate maneant.
(Ciii) viduae, quae stipendio ecclesiae sustentantur, tam assiduae in dei opere esse debent, quae et meritis et
orationibus suis ecclesiam iuuent.

6

