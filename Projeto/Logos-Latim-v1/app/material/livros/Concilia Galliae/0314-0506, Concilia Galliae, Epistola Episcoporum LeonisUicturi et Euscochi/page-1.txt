0314-0506- Concilia Galliae - Epistola Episcoporum Leonis,Uicturi et Euscochi
Concilia Galliae 314-506 - Epist. episcop. Leonis, Uicturi et Eustochi
Dominis fratribus merito beatissimis in christo uenerabilibus, sarmationi, cariatoni, desiderio episcopis et
presbyteris omnium ecclesiarum quae sunt intra prouinciam tertiam constitutae, leo, victurius et eustochius
episcopi.
Tantam saeculi potestates circa sacerdotalem ordinem reuerentiam praeualere uoluerunt, ut etiam ii quos sub
imperiali nomine terris diuina potentia praeesse praecepit, ius distringendorum negotiorum episcopis iuxta
diualia constituta permiserint.
Quod cum et iuris antiqui formulis et inlatis frequentius sit legibus confirmatum, praesenti tempore a plerisque
inuenimus fuisse calcatum.
Nam praetermisso sacerdotali iudicio, passim ad examen saeculare transierunt.
Idcirco nobis uisum est, ut hanc et sacrae legis, et nostri ordinis contumeliam, et ad praesens ulcisceretur plena
districtio, et obseruandam formulam constitueret in futurum.
Censuimus itaque, ut quicumque praetermisso sacerdote ecclesiae suae, ad disceptationem uenerit saecularium,
sacris liminibus expulsus a caelesti arceatur altario.
Neque ullus post hanc definitionem, quae communi sedit arbitrio, quicquam sibi ultra praescriptum uindicare
nitatur.
Ita fiet, ut et hi qui ante errauerunt congrua emendatione se corrigant, et quisquis sub obseruatione clericali
caelesti seruire probatur officio, ex clerico habendum se norit, si praetermisso sacerdotum iudicio saecularium
adierit potestatem.
Quod idcirco singulos, uniuersos que uoluimus agnoscere, ut quod pleno iustitiae et iuris ordine constitutum est,
effectum totius firmitatis in omnibus clericorum negotiis sortiatur.
Sane si clericum laicus pulset, prius audiri se ab episcopo poscat.
Tum si petitioni suae laicum uiderit obuiare, ex permisso episcopi sui in saeculi moderatoris disceptatione
confligat.
Leo episcopus subscripsi.
Victurius episcopus subscripsi.
Eustochius episcopus subscripsi.

1

