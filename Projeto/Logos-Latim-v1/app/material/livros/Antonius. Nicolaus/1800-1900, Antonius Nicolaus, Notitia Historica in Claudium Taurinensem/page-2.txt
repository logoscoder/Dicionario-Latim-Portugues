Ejusdem temporis scriptor Walafridus Strabo simile quid de Claudii obitu suo ipsius judicio, etiam
prius quam adversis scriptorum catholicorum telis confoderetur damnati, refert. At quia in Apologetico ipso
Claudii haec verba ad Theodemiri, quod [0612A] praecesserat, scriptum referenda leguntur, « hoc dixisti, inquis,
de Paschali Ecclesiae Romanae episcopo, qui praesente jam corruit vita; » necesse est Theodemirum ante annum
hujus saeculi vicesimum quartum, qui ultimus vitae Paschalis fuit, dedisse ad Claudium admonitorias suas
litteras; Claudiumque paulo post, Eugenio jam pontifice hujus nominis II ad nefandum Apologeticum
scribendum se accinxisse. Cujus hominis falsa dogmata, praeter Jonam Dungalus presbyter ejusdem temporis
[Dugalus aliis, et in his Barthio lib. XIX Advers. , cap. 12], et Eginhardus ipse Caroli Magni Vitae auctor
illustris, scriptis suis convellere curarunt. Prioris liber, Pro cultu sacrarum imaginum adversus insanas
blasphemasque naenias Claudii Taurinensis episcopi Ludovico Pio ejusque filio Lothario imperatoribus dicatus,
exstabat olim in Petri Pithoei bibliotheca (Baronius tomo IX, ad ann. 825, n. 62. Labbeus, De Script. in Dugalo),
editus jam inter veterum PP. Monumenta, tomo IV Bibliothecae. Eginhardi autem libelli jam hodie non exstantis,
[0612B] De adoranda Cruce quem cultum Claudius reprobabat meminit Lupus Ferrariensis abbas epist. 4 ad
eumdem Eginhardum directa.
Hactenus Claudius Dei ac verae fidei hostis. Sed nonne et quaedam catholice scripsit idem, priusquam
bonam exuisset mentem? Utique, si vera certaque dixerit vir diligentissimus Philippus Labbeus in dissertatione
De Scriptoribus Ecclesiasticis, a Bellarmino suo recedens. Nempe Labbei sententia idem fuerit Claudius
Clemens, quem Bellarminus laudat uti catholicum plurium operum in sacros libros scriptorem, cum Claudio
Taurinensi, hoc episcopo de quo nunc agimus. Peccat autem valde Labbeus; nam Claudium Clementem hunc
Scotum natione fuisse agnoscit, qui alterum Taurinensem ex Hispania fuisse ex Jonae scriptis liquidissime
constare, ante oculos habere debuit. Et hunc quidem Claudium Clementem Scotum, a Claudio Taurinensi
episcopo distinguere vulgo solent (Xystus Senen. lib. IV Bibliothecae. Possevinus [0612C] in Apparatu.
Bulaeus, tomo I Hist. Univers. Paris. in catalogo Academicorum). Sed quidquid sit, inde ansam arripuit
multorum error, qui Claudium iconoclastam haereticum, non Hispanum quod fuit sed Anglum (Amb. Cassin. in
Triumpho cathol. verit. Verbo Adoratio. Francisc. August. ab Ecclesia in Hist. Chron. cardin. episcopor.
Pedemont. Post Prateolum in libro De Haereticis), quandoque et Scotum (Laudatus Labbeus. Th. Dempsterus in
Hist. Eccles. Scotor. , c. 304), cum altero Claudio Scoto confundentes appellant. Philippus quoque Labbeus in
Novae bibliothecae manuscriptae primo volumine Claudii cujusdam quoddam Chronicon breve ab initio mundi
ad Christi nativitatem pertingens, imperfectum tamen, edidit: quod Claudii hujus Taurinensis esse suspicabatur.
Thomas utique Dempsterus, ut largus fuit in constituendis Scoticae suae gentis illustribus fama viris,
tres non minus similiter appellatos, ex Scotia omnes, [0612D] ejusdem temporis, librorumque scriptores
laudavit. Primum S. Claudium Clementem Benedictinum monachum Alcuini collegam, qui in academiis
Parisiensi ac Ticinensi erigendis navavit operam: cujus Trithemius (Lib. II, De Viris illust. Bened. , cap. 28),
Paulus Langius (In Chronic. Citizensi, ad finem), Possevinus, Arnoldus Uvion (In adjunctis ad Lignum vitae),
aliique apud eumdem Dempsterum videndi, Caesar quoque Egasius Bulaeus in Historia Universitatis Parisiensis
non semel (Tomo I, ad ann. 815, pag. 146: et in Catal. illustrium Academicorum, pag. 568), meminere. Ad quem
judicio meo spectant quae ex ms. Indice Fuldensium abbatum communicavit nobis Christophorus Browerus in
scholiis ad Rhabani carmen 13 de Brunone, Einardo, Modesto, et Candido ad Clementem Scotum grammaticae
studendae gratia destinatis; licet aliter Dempsterus existimaverit. Nam primi hi reviviscentium litterarum
instauratores encyclopediam profitebantur, [0613A] uti Beda, Alcuinus, alii, non dedignati grammaticam qua
intrandum est ad scientiae et sapientiae arcem docere. Labbeo autem in hoc displicet, quod unum ex fundatoribus
academiae Parisiensis eum plerique dixerint, quae nulla tunc fuit; nec nisi aliquot post saeculis emersit. Displicet
etiam quod Benedictinus monachus et Altisiodorensis episcopus ab iisdem audiat. Nos Gallis disputandum
relinquimus de amplissimi sui gymnasii origine. Caeterum Clementis (si hic est Claudius Clemens) et Alcuini
monachatum, San-Gallensis monachus De Gestis Caroli Magni sub Carolo Calvo ejus nepote scriptor, quem
Henricus Canisius edidit (Tomo I Ant. Lection.), subindicare videtur, praeter supra jam laudatos eo recentiores.
Hunc Clementem ex Hibernia Scotum, atque Alcuinum, seu mavis Albinum, in saecularibus et in sacris
Scripturis incomparabiliter eruditos ejusdem San-Gallensis elogio, honorificentissime a Carolo Magno exceptos
fuisse ut juventutem Gallicam sapientiam [0613B] docerent, cum idem monachus auctor sit: proclivis sit aliquis
ad credendum hujus esse, non Taurinensis Claudii Hispani (cujus nullum de litteris sacris meritum in memoria
hominum perduravit) quidquid commentariorum ad sacra Biblia sub Claudii laudatur nomine: scilicet, in
epistolam Pauli ad Galatas, Drunteranno abbati dicata (Consentit Bulaeus in Catal. Academic. Paris. laudato),
Parisiisque anno 1542, in-8o, indeque in Bibliotheca VV. PP. edita; item ad Romanos, duarumque ad Corinthios;
in Evangelium sancti Matthaei (Bullaeus, ibidem): quae in aliquibus Galliarum musaeis mss. asseruantur; et, si
vera Trithemius retulerit de ejus operibus, etiam in Genesin, Exodum, Numeros, Deuteronomium, libros
Judicum, et Ruth, et in libros Josue, sive commentaria, sive explanationes; tractatum item super Leviticum, cujus
2

