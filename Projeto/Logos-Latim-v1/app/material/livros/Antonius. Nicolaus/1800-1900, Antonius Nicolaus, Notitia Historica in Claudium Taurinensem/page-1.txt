1800-1900- Antonius, Nicolaus - Notitia historica in Claudium Taurinensem
ANNO DOMINI DCCCXL.
CLAUDIUS TAURINENSIS EPISCOPUS.
[0609C]
NOTITIA HISTORICA IN CLAUDIUM.
(Apud Antonium, Biblioth. vet. Hisp.) [0609D]
Claudius Taurinensis episcopus, Iconoclasta obstinatissimus, sive imaginum sacrarum hostis, Felicis
Urgellitani praesulis discipulus, ex Hispania nostra unde ortum habuit ad Italos venit Ludovici Pii destinatione,
ut sacram, qua vigebat, doctrinam Italos doceret, factus in eum finem Augustae Taurinorum in Gallia Subalpina
sive Pedemontana regione episcopus.
Jonas Aurelianensis praesul, quem antagonisten [0610D] Claudius habuit, cuncta haec indubia reliquit
in opere adversus ejus blasphemias conscripto. « Quo feliciter, ait, imperante (Ludovico imperatore Caroli filio)
idem Felix (Urgellitanus) in quodam discipulo suo, nomine Claudio, ut pote (ut verbis beati Hieronymi utar)
Euphorbus in Pythagora, renascitur: qui utique etsi non fidei catholicae regulam (uti Felix praeceptor
Nestorianus haereticus), ecclesiasticas tamen traditiones quam venenatis telis per eumdem discipulum [0611A]
suum jaculari nisus est. » De ejus patria et educatione et in Italiam profectione, atque infulis Taurinensibus, idem
paulo post: « Is itaque, de quo agitur, exortus ex eadem Hispania, ejusdemque Felicis discipulatui ab ineunte
aetate inhaerens, per aliquod temporis in palatio memorati gloriosissimi ac serenissimi, Deoque amabilis Augusti
(Ludovici) in officio presbyteratus militavit. Sed ut aliorum utilitati doctrina praedicationis evangelicae, quae illi
admodum inesse videbatur, consuleret, ipsius piissimi principis piissima devotione praesul Taurinensis
subrogatus est Ecclesiae. » Ibi reprobasse eum, serioque damnasse sacrarum imaginum crucisque salutarium
signorum usum, sanctorum reliquias, sepulcraque, prosequitur. Quibus auditis, Theodemirum quemdam patrem
monachorum ut ab iis desisteret, litteris eum admonuisse ait. Theodemirum hunc postea fuisse Calagurritanum
episcopum pseudo-historici nostri contendunt (Luitpr. , ad annum 840; Julian. , n. 431); ; vere tamen is fuit pars
Gallicanae Ecclesiae, ut ex [0611B] Jonae verbis, lib. I, Joannes Mabillonius, vir eruditissimus, in annotationibus
ad Analecta vetera (pag. 45) prudenter vidit.
Claudium tamen ad has aliis litteris sic insolenter respondisse Jonas prosequitur, ut Gallos omnes et
Germaniae fideles idololatriae vanarumque superstitionum laqueis irretitos esse jactaverit. Falsus tamen ipse
Jonas, et in contrarium e via recta devians: qui imaginum usum non ad adorationem, sed ad instructionem tantum
cum Francofordiensi hujus temporis synodo permittebat (Baron. , tomo IX, ad ann. 825, n. 61). Hujus Claudii
litteras hasce in grande ac prolixum scriptum transiisse haec ejusdem Jonae convincunt: « Fertur interea in
suggillatione ejusdem abbatis, totiusque Gallicanae Ecclesiae tantae prolixitatis evomuisse libellum, ut
magnitudine sua quinquagenis psalmis Davidicum superarit psalterium, de quo nonnisi quoddam excerptum in
manus parvitatis nostrae est perlatum, cujus hoc est exordium: Titulus [0611C] libri: Apologeticum atque
rescriptum Claudii episcopi adversus Theodemirum abbatem. »
Hoc scriptum Jonas refutavit tribus libris, De cultu imaginum in editionibus antiquioribus nuncupatis;
revera autem primo De imaginum cultu crucisque adoratione. Secundo specialiter atque iterum De crucis cultu.
Tertio autem De peregrinationibus in urbem conceptis. Quorum totus tenor, praecipueque jam dicta testimonia,
et praefatio integra primi libri, ad Carolum regem Calvum Ludovici Pii filium, cujus Ludovici jussu rem
aggressus fuerat, directa, ostendit perniciosissimum Ecclesiae hostem Claudium fuisse; neque illum tamen vivere
cum haec in publicum ederet (praemortuus enim fuerat superstite adhuc Ludovico Pio, qui anno 860 obiit, aut
paulo post ejus mortem; nam pervenisse ad annum 839 saltem habetur ex monumento quodam Herigarii
Secusiae Marchionis, cujus Ferdinandus Ughellus meminit [Italiae sacrae tomo IV, col. 1432]); sed tamen
[0611D] reliquias ejus haeresis exstirpatum ire sese ait, adjungens de aliis ejus operibus aeterna infamia
damnandis: « Sed quia, ut relatione veridica, inquit (in Praefat. libri I) didici, non modo error, de quo agitur, in
discipulorum suorum mentibus reviviscit; quin potius eo docente haeresis Ariana pullulare deprehenditur, de qua
fertur quaedam monumenta librorum congessisse, et ad simplicitatem et puritatem fidei catholicae et apostolicae
oppugnandam in armario episcopi [Forte, episcopii] sui clandestina calliditate reliquisse: non sum ausus quin
monitu et hortatu filiorum sanctae Dei Ecclesiae, opus quod praetermiseram enucleatim discutiendum repeterem.
» Haec Jonas.

1

