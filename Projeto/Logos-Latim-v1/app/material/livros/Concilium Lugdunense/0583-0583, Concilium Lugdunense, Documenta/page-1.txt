0583-0583- Concilium Lugdunense - Documenta
Concilia Galliae 511-695 - Concilium Lugdunense a. 583
Multa quidem anterioribus temporibus uenerabilium patrum sanxit authoritas; nunc tamen, quia crescente deo
propitio fide oportet in clero uel populo catholico meliora salubri pontificum consilio renouari, idcirco
beatissimorum patrum statuta reminiscentes huius tituli definitione sancimus, ut nullum clericum ab ordine
sancto antistitis usque ad subdiaconi gradum mulierem praeter matrem, amitam et sororem in hospitio suo habere
liceat.
Placuit etiam, ut, si quicunque uxoribus iuncti ad diaconatus aut presbyteratus ordinem quoque modo
peruenerint, non solum lecto, sed etiam frequentatione quotidiana debeant de uxoribus suis sequestrari.
Quod si, quod deus auertat, de eorum familiari contubernio post acceptam benedictionem infans natus paruerit,
ab officii gradu priuetur.
Id etiam de epistolis placuit captiuorum, ut ita sint sancti pontifices cauti, ut in seruitio pontificum
consistentibus, qui eorum manu uel subscriptione agnoscantur, epistolae aut quaelibet insinuationum literae dari
debeant, quatenus de subscriptionibus nulla ratione possit deo propitio dubitari.
Et epistola commendationis pro necessitate cuiuspiam promulgata dies datarum et precia constituta uel
necessitates captiuorum, quos cum epistolis dirigunt, ibidem inserantur.
Puellae uero, quae conniuentia parentum suorum se uoluntarie dedicauerint et intra monasterium puellarum
conclusionem elegerint et se de eodem monasterio quacunque animi leuitate aut uilitate corporis extra
captiuitatis incursum uoluntate sua subtraxerint et de conuersatione religiosa cuiuscunque uocationis spiritu
seculi delectationes elegerint, quousque in monasterium, unde egressae sunt, reuertantur, a communionis gratia
segregentur; uiaticum tamen illis miserationis intuitu praebeatur.
De incestis uero coniunctionibus hoc placuit custodiri, quod prisca canonum statuta sanxerunt.
Et ut nullus episcoporum natalem domini aut pascha alibi nisi ad ecclesiam suam praeter infirmitatis incursum
aut ordinem regium celebrare praesumat.
Placuit etiam uniuerso concilio, ut uniuscuiusque ciuitatis leprosi, qui intra territorium ciuitatis ipsius aut
nascuntur aut uidentur consistere, ab episcopo ecclesiae ipsius sufficientia alimenta et necessaria uestimenta
accipiant, ut illis per alias ciuitates uagandi licentia denegetur.
Subscriptiones episcoporum: priscus in christi nomine episcopus ecclesiae lugdunensis constitutionibus nostris
subscripsi.
Euantius in christi nomine episcopus ecclesiae viennensis constitutionibus nostris subscripsi.
Siagrius in christi nomine episcopus ecclesiae heduorum constitutionibus nostris subscripsi.
Isitius in christi nomine episcopus ecclesiae gratianopolitanae constitutionibus nostris subscripsi.
Ragnoaldus in christi nomine episcopus ecclesiae valentinae subscripsi.
Eusebius in christi nomine episcopus ecclesiae matescensis subscripsi.

1

