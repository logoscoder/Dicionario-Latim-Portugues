0567-0570- Concilium Lugdunense - Documenta
Concilia Galliae 511-695 - Concilium Lugdunense a. 567-570
Cum in nomine domini in lugdunensi urbe ad synodale concilium uenissemus tam pro renouandis sanctorum
patrum institutis, quae praesentis temporis necessario fecit opportunitas iterari, quam his, quae assurgentibus
undecunque querelarum materiis recentis definitionis ordo poposcit institui, tractantes, quid saluti populi utilius
competeret uel quid ecclesiasticus ordo salubriter obseruaret: primo in loco unitatem sacerdotum, quam et
dominus diligit et scriptura commendat et concordia charitatis exposcit, conuenit ab omnibus custodiri; ita ut in
omni tractatu uel definitione uno spiritu, una sententia sacerdotum constantia perseueret.
Et si quid inter fratres, id est coepiscopos nostros, contentionis ortum fuerit, si de una prouincia sunt,
metropolitani cum comprouincialibus suis iudicio sint contenti; si uero diuersae prouinciae duo fuerint
sacerdotes, inter quos aliqua disceptatio oriatur, conuenientibus in unum metropolitanis ipsorum omnis eorum
actio illorum iudicio terminetur, ita ut, si unus ex episcopis ab alio episcopo aut a quacunque persona inique
fuerit aggrauatus, communi fratrum studio cum dei solatio defensetur.
Quod si quis se ab hac conditione quacunque calliditate subtraxerit, tribus mensibus se a charitate fratrum nouerit
esse sequestratum.
Secundo loco, quia multae tergiuersationes infidelium ecclesiam quaerunt collatis priuare donariis, id conuenit
inuiolabiliter obseruari, ut testamenta, quae episcopi, presbyteri seu inferioris ordinis clerici uel donationes aut
quaecunque instrumenta propria uoluntate confecerint, quibus aliquid ecclesiae aut quibuscunque conferre
uideantur, omni stabilitate subsistant; id specialiter statuentes, ut, etiamsi quorumcunque religiosorum uoluntas
aut necessitate aut simplicitate aliquid a legum secularium ordine uisa fuerit discrepare, uoluntas tamen
defunctorum debeat inconcussa manere et in omnibus deo propicio custodiri.
De quibus rebus si quis animae suae contemptor aliquid alienare praesumpserit, usque ad emendationis suae uel
restitutionis rei ablatae tempus a consortio ecclesiastico uel omnium christianorum conuiuio habeatur alienus.
Et quia peccatis facientibus multi in perniciem animae suae ita conati sunt aut conantur assurgere, ut animas
longa temporis quiete sine ulla status sui competitione uiuentes nunc improba proditione atque traditione aut
captiuauerint aut captiuare conentur, si iuxta praeceptum domini regis emendare distulerint, quousque hos, quos
abduxerunt, in loco, in quo longum tempus quiete uixerunt, restaurare debeant, ecclesiae communione priuentur.
Illud etiam, quod sancti patres salubriter ordinarunt, placuit iterari, ut, si quicunque episcopus pro reatu aliquo
quenquam a communione suspenderit, apud omnes sacerdotes eatenus a communione habeatur alienus usquequo
eius iudicio debeat recipi, a quo meruerat pro reatu suo a charitate ecclesiastica sequestrari.
Et quia multa sunt ecclesiae membra, quae diuerso genere pro uitae suae qualitate uel discretione sacerdotali aut
oblectari conuenit aut distringi, illud censuimus statuendum, ut, quascunque munificentias clericis aut
seruientibus siue de rebus ecclesiae in usum aut de propriis in proprietatem praecedentes dederint sacerdotes,
subsequentes pontifices nullatenus auferre praesumant.
Si quid tamen culpae extiterit, pro qualitate personarum uel regula canonum praecedentium in persona habeatur,
non in facultate districtio.
Placuit etiam uniuersis fratribus, ut in prima hebdomada non mensis, hoc est ante diem dominicam, quae prima
in ipso mense illuxerit, litaniae, sicut ante ascensionem domini sancti patres fieri decreuerunt, deinceps ab
omnibus ecclesiis seu parochiis celebrentur.
Subscriptiones episcoporum: philippus in christi nomine episcopus ecclesiae viennensis constitutionibus nostris
subscripsi.
1

