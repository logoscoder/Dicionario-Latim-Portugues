0518-0523- Concilium Lugdunense - Documenta
Concilia Galliae 511-695 - Concilium Lugdunense a. 518-523
In nomine trinitatis congregati iterato in unum in causa stephani incesti crimine polluti adque in leudunensi urbe
degentes decreuimus, ut hoc factum nostrum, quod in damnatione eius uel illius, quam sibi inlicite sociauit, uno
consensu suscripsimus, inuiolabileter seruarimus.
Quod non solum de praefatis eisdem personis placuit costodiri, sed in omnibus, qui quolibet loco uel tempore in
hac fuerint peruersitate detecti.
Id quoque adecimus, ut si quicumque nostrum tribulationem quamcumque uel amaritudinem aut commotionem
fortasse potestates necesse habuerit tolerare, omnis uno cum eodem animo conpatiantur et, quidquid aerumnarum
uel dispendiorum optentu causae huius unus susciperit, consolatio fraternae ancxietates releuit tribulantes.
Quod si se rex praecellentissimus ab ecclesiae uel sacerdotum comunione ultra suspenderit, locum ei dantes ad
sanctae matris gremium ueniendi, sancti antistetes se in monasteriis absque ulla dilatione, prout cuique fuerit
oportunum, recipiant, donec pacem dominus integram ad caritatis plenitudinem conseruandam sanctorum flexus
praecibus restituere pro sua potensia uel pietate dignetur, ita ut non unus quicunque prius de monasterio, in quo
elegerit habitare, discedat, quam cunctis generaliter fratribus fuerit pax promissa uel reddita.
Illud etiam iuxta statuta antiquorum canonum spicialiter renouamus omnino, ut nullus frater uanitatis uel
cupiditatis stimolis incetatus eclesia alterius agredi uel parrocias praesumere absque eius ad quem pertinere
nuscuntur, cessione uel permissione praesumat nec quisquam sub hac necissitate absentante episcopo in eius qui
afuerit loco aut sacrificiorum aut ordinationum audeat ministeria caelibrare.
Quod si in hac timeritate uel audacia quisque proruperit, non solum se in concilio redarguendum, uerum etiam
cumunioni fratrum futurum nouerit alienum.
Id quoque, licet iam antiquissima uel celeberrima obseruatione decretum sit, nihilominus iteramus, ut nullus in
locum uiuentes ad ambiendum sacerdotii gradum audeat adspirare.
Quod si quilibit impia uel timeraria uolumtate praesumpserit, simul et ipse, qui fuerit ordinatus, et hi fratres,
quos ordinationi eius interfuisse constiterit, perpetuae excumunicationis sententia feriantur.
Haec uero, quae a nobis inspiratione diuina tractata uel difinita sunt, quisquis excesserit aut implere, quod absit,
aduersa persuatione neclexerit, quasi diuinorum mandatorum transgressor reum fraternitati futurum se esse
cognoscat.
Viuentiolus in christi nomine consensi subscripsi.
Iulianus in christi nomine consensi subscripsi.
Siluester in christi nomine consensi subscripsi.
Apollinaris in christi nomine consensi subscripsi.
Victorius in christi nomine consensi subscripsi.
Claudius in christi nomine consensi subscripsi.

1

