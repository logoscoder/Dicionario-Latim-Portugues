De quibus in eiusdem terrae subsidium cum divina et apostolica benedictione procedant.
Sacerdotes autem et alii clerici qui fuerint in exercitu christiano tam subditi quam praelati orationi et exhortationi
diligenter insistant docentes eos verbo pariter et exemplo ut timorem et amorem domini semper habeant ante
oculos ne quid dicant aut faciant quod aeterni regis maiestatem offendat.
Et si quando in peccatum lapsi fuerint per veram poenitentiam mox resurgant gerentes humilitatem cordis et
corporis et tam in victu quam in vestitu mediocritatem servantes dissensiones et aemulationes omnino vitando
rancore ac livore a se penitus relegatis ut sic spiritualibus et materialibus armis muniti adversus hostes fidei
securius praelientur non de sua praesumentes potentia sed de divina virtute sperantes.
Nobiles quidem et potentes exercitus ac omnes divitiis abundantes piis praelatorum monitis inducantur ut intuitu
crucifixi pro quo crucis signaculum assumpserunt ab expensis inutilibus et superfluis sed ab illis praecipue quae
fiunt in comessationibus et conviviis abstinentes eas commutent in personarum illarum subsidium per quas dei
negotium valeat prosperari et eis propter hoc iuxta praelatorum ipsorum providentiam peccatorum suorum
indulgentia tribuatur.
Praedictis autem clericis indulgemus ut beneficia sua integre percipiant per triennium ac essent in ecclesiis
residentes et si necesse fuerit ea per idem tempus valeant pignori obligare.
Ne igitur hoc sanctum propositum impediri vel retardari contingat universis ecclesiarum praelatis districte
praecipimus ut singuli per loca sua illos qui signum crucis deposuerunt resumere ac tam ipsos quam alios
crucesignatos et quos adhuc signari contigerit ad reddendum domino vota sua diligentius moneant et inducant et
si necesse fuerit per excommunicationis in personas et interdicti sententias in terras ipsorum omni tergiversatione
cessante compellant.
Ad haec ne quid in negotio Iesu Christi de contingentibus omittatur volumus et mandamus ut patriarchae
archiepiscopi episcopi abbates et alii qui curam obtinent animarum studiose proponant commissis sibi populis
verbum crucis obsecrantes per patrem et filium et spiritum sanctum unum solum verum aeternum deum reges
duces principes marchiones comites et barones alios que magnates necnon communia civitatum villarum et
oppidorum ut qui personaliter non accesserint in subsidium terrae sanctae competentem conferant numerum
bellatorum cum expensis ad triennium necessariis secundum proprias facultates in remissionem suorum
peccaminum prout in generalibus litteris quas pridem per orbem terrae misimus est expressum et ad maiorem
cautelam inferius etiam exprimetur.
Huius enim remissionis volumus esse participes non solum eos qui ad hoc naves proprias exhibebunt sed illos
etiam qui propter hoc opus naves studuerint fabricare.
Renuentibus autem si qui forte tam ingrati fuerint domino deo nostro ex parte apostolica firmiter protestemur ut
se sciant super hoc nobis in novissimo districti examinis die coram tremendo iudice responsuros prius tamen
considerantes qua scientia qua ve securitate comparere poterunt coram unigenito dei filio Iesu Christo cui omnia
dedit pater in manus si ei pro peccatoribus crucifixo servire renuerint in hoc negotio quasi proprie sibi proprio
cuius munere vivunt cuius beneficio sustentantur quin etiam cuius sanguine sunt redempti.
Ceterum ex communi concilii approbatione statuimus ut omnes omnino clerici tam subditi quam praelati
vigesimam ecclesiarum proventuum usque ad triennium integre conferant in subsidium terrae sanctae per manus
eorum qui ad hoc apostolica fuerint providentia ordinati quibusdam dumtaxat religiosis exceptis ab hac
praestatione merito eximendis illis que similiter qui assumpto vel assumendo crucis signaculo sunt personaliter
profecturi.
Nos et fratres nostri sanctae Romanae ecclesiae cardinales plenarie decimam persolvemus sciant que se omnes
ad hoc fideliter observandum per excommunicationis sententiam obligatos ita quod illi qui super hoc fraudem
scienter commiserint sententiam excommunicationis incurrant.
14

