Romanae tenebantur ecclesiae, de facto, cum de iure non posset, absolvens et faciens eosdem fidelitatem
nihilominus abiurare praedictam sibi que fidelitatis huiusmodi iuramenta praestare.
Pacis vero ipsum violatorem exsistere plene constat, quia cum olim tempore pacis inter ipsum et ecclesiam
reformatae iurasset coram bonae memoriae Ioanni de Abbatis Villa episcopo Sabinensi et magistro Thomasio
tituli sanctae Sabinae presbytero cardinali, praesentibus multis praelatis, principibus et baronibus, quod staret et
pareret praecise absque ulla conditione omnibus mandatis ecclesiae super iis, pro quibus erat vinculo
excommunicationis astrictus, causis excommunicationis eiusdem expressis per ordinem coram eo, tunc omnibus
Theotonicis, hominibus regni Siciliae ac quibuslibet aliis, qui ecclesiae contra ipsum adhaeserant, omnem
remittens offensam et poenam, et quod nullo tempore offenderet vel offendi faceret ipsos pro eo quod ecclesiae
adstiterant, praestari in anima sua per Thomasium comitem Acerrarum faciens iuramentum, postmodum pacem
et iuramenta huiusmodi, nequaquam erubescens irretiri periuriis, non servavit.
Nonnullos enim ex ipsis hominibus tam nobiles quam alios postea capi fecit et, eis bonis suis omnibus spoliatis,
uxores eorum et filios captivari ac terras ecclesiae contra promissionem, quam eisdem Ioanni Sabinensi episcopo
et Thomasio cardinali fecerat, irreverenter invasit, licet ipsi extunc in eum praesentem, si contraveniret,
excommunicationis sententiam promulgarint.
Et cum iidem apostolica sibi auctoritate mandassent, ut nec per se nec per alium impediret, quin postulationes,
electiones et confirmationes ecclesiarum et monasteriorum in regno praefato libere de cetero fierent secundum
statuta concilii generalis, et quod nullus deinceps in eodem regno viris ecclesiasticis ac rebus eorum imponeret
tallias vel collectas, quod que nullus ibidem clericus vel persona ecclesiastica de cetero in civili vel criminali
causa conveniretur coram iudice saeculari, nisi super feudis quaestio civiliter haberetur, ac Templariis,
Hospitalariis et aliis personis ecclesiasticis de damnis et iniuriis irrogatis eisdem satisfaceret competenter, ipse
mandatum huiusmodi adimplere contempsit.
Liquet namque undecim aut plures archiepiscopales et multas episcopales sedes, abbatias quoque ac alias
ecclesias vacare ad praesens in regno praedicto eas que procurante ipso, sicut aperte patet, fuisse diutius
praelatorum regimine destitutas in grave ipsarum praeiudicium et periculum animarum.
Et licet forte in aliquibus eiusdem regni ecclesiis electiones sint a capitulis celebratae, quia tamen per illas
eiusdem familiares clerici sunt electi, probabili potest argumento concludi, quod facultatem non habuerunt
liberam eligendi.
Ecclesiarum autem ipsius regni non solum facultates et bona fecit prout voluit occupari, sed etiam cruces,
turibula, calices et alios sacros earum thesauros et pannos sericos velut cultus divini contemptor auferri, licet ut
dicitur ipsis ecclesiis, exacto tamen prius pro eis certo pretio, in parte fuerint restituti.
Clerici quippe collectis et talliis multipliciter affliguntur, nec solum trahuntur ad iudicium saeculare, sed ut
asseritur coguntur subire duella, incarcerantur, occiduntur et patibulis cruciantur in confusionem et opprobrium
ordinis clericalis.
Praefatis autem Templariis, Hospitalariis et personis ecclesiasticis non est de damnis illatis eisdem et iniuriis
satisfactum.
Eum quoque certum est fore sacrilegii patratorem.
Nam cum praefati Portuensis et Praenestinus episcopi et quam plures ecclesiarum praelati et clerici tam religiosi
quam saeculares ad apostolicam sedem pro celebrando concilio, quod prius ipse petiverat, convocati per mare
venirent, viis terrae ipsis de mandato eius omnino praeclusis, idem destinato Ensio filio suo cum multitudine
galearum et per alias quamplures longe antea serio praeparatas in partibus Tusciae maritimis insidiis positis
contra eos, ut gravius posset virus vomere praeconceptum, ipsos ausu sacrilego capi fecit, quibusdam
praelatorum ipsorum et aliis in huiusmodi captione submersis, nonnullis etiam interemptis et aliquibus hostili
insecutione fugatis, reliquis autem bonis spoliatis omnibus et de loco ad locum in regnum Siciliae opprobriose
deductis ac ibidem diris carceribus mancipatis.
3

