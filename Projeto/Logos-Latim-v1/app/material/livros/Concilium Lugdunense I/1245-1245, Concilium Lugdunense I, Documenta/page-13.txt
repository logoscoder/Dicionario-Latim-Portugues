Perennis obtentu patriae a longis retro temporibus pro redimenda terra quam dei filius aspersione sui sanguinis
consecravit universitas filiorum ecclesiae non solum expensas innumeras sed inaestimabilem cruoris affluentiam
noscitur effudisse sicut ex eo moesti corde colligimus quod pridem contra fideles pugnantibus impiis accidit in
partibus transmarinis.
Verum cum propter hoc sit in sedis apostolicae voto potissimum ut de ipsius redemptione terrae communis
desiderii cito deo propitio proveniat complementum digne providimus ut ad procurandum dei favorem negotio
vos nostris litteris excitemus.
Rogamus itaque universos vos et obsecramus in domino Iesu Christo mandantes quatenus singuli vestrum fideles
populos vestrae curae commissos in vestris praedicationibus vel quando poenitentiam ipsis iniungitis piis monitis
inducatis concessa super hoc prout expedire videritis indulgentia speciali ut in testamentis quae pro tempore
fecerint aliquid in terrae sanctae vel imperii Romaniae subsidium pro suorum peccaminum remissione relinquant
attentius provisuri ut quod ipsi ad crucifixi reverentiam habendo respectum in pecunia pro huiusmodi
subventione dederint in certis locis sub sigillis vestris conservari fideliter et illa quae in rebus aliis ad hoc legata
fuerint diligenter in scriptis redigi faciatis.
Hoc autem pietatis opus in quo sola causa dei quaeritur et salus fidelium procuratur sic vestra sinceritas promptis
prosequatur affectibus ut tandem securi de manu superni iudicis caelestis gloriae praemium expectetis.
Christianae religionis cultum longius latius que per orbem diffundi super omnia cupientes inaestimabilis doloris
telo transfodimur si quando aliqui sic nostro in hac parte obviant desiderio affectu contrario et effectu quod
ipsum cultum delere penitus de terrae superficie omni studio tota que potentia moliuntur.
Sane Tartarorum gens impia christianum populum subiugare sibi vel potius perimere appetens collectis iam
dudum suarum viribus nationum Poloniam Rusciam Ungariam alias que christianorum regiones ingressa sic in
eas depopulatrix insaevit ut gladio eius nec aetati parcente nec sexui sed in omnes indifferenter crudelitate
horribili debacchante inaudito ipsas exterminio devastarit ac aliorum regna continuato progressu illa sibi eodem
in vagina otiari gladio nesciente incessabili persecutione substernit ut subsequenter in robore fortiores exercitus
christianos invadens suam plenius in ipsos possit saevitiam exercere sic que orbato quod absit fidelibus orbe
fides exorbitet dum sublatos sibi gemuerit ipsius gentis feritate cultores.
Ne igitur tam detestanda gentis eiusdem intentio proficere valeat sed deficiat auctore deo potius et contrario
concludatur eventu ab universis christicolis attenta est consideratione pensandum et procurandum studio diligenti
ut sic illius impediatur processus quod nequeat ad ipsos ulterius quantumcumque potenti armato brachio
pertransire.
Ideo que sacro suadente concilio universos vos monemus rogamus et hortamur attente mandantes quatenus viam
et aditus unde in terram nostram gens ipsa posset ingredi solertissime perscrutantes illos fossatis et muris seu
aliis aedificiis aut artificiis prout expedire videritis taliter praemunire curetis quod eiusdem gentis ad vos
ingressus patere de facili nequeat.
Sed prius apostolicae sedi suus denuntiari possit adventus ut ea vobis fidelium destinante succursum contra
conatus et insultus gentis ipsius tuti esse adiutore domino valeatis.
Nos enim in tam necessariis et utilibus expensis quas ob id feceritis contribuemus magnifice ac ab omnibus
christianorum regionibus cum per hoc occurratur communibus periculis proportionaliter contribui faciemus et
nihilominus super his aliis christifidelibus per quorum partes habere posset aditum gens praedicta litteras
praesentibus similes destinamus.
Afflicti corde pro deplorandis terrae sanctae periculis sed pro illis praecipue quae constitutis in ipsa fidelibus
noscuntur noviter accidisse ad liberandum ipsam deo propitio de impiorum manibus totis affectibus aspiramus
diffinientes sacro approbante concilio ut ita crucesignati se praeparent quod opportuno tempore universis
insinuando fidelibus per praedicatores et nostros nuntios speciales omnes qui disposuerint transfretare in locis
idoneis ad hoc conveniant.
13

