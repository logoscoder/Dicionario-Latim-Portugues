1245-1245- Concilium Lugdunense I - Documenta
Concilia oecumenica et generalia Ecclesiae catholicae - Concilium Lugdunense I a. 1245
Innocentius episcopus servus servorum Dei sacro praesente concilio ad rei memoriam sempiternam.
Ad apostolicae dignitatis apicem licet indigni dignatione divinae maiestatis assumpti, omnium christianorum
curam vigili sedula que solertia gerere ac intimae considerationis oculo singulorum discernere merita et providae
deliberationis statera librare debemus, ut quos iusti vigor examinis dignos ostenderit, congruis attollamus
favoribus, quos autem reos poenis debitis deprimamus, appendentes semper meritum et praemium aequa lance,
retribuendo cuique iuxta qualitatem operis, poenae vel gratiae quantitatem.
Sane cum dira guerrarum commotio nonnullas professionis christianae provincias diutius afflixisset, nos toto
cupientes mentis affectu tranquillitatem et pacem ecclesiae sanctae Dei ac generaliter cuncto populo christiano,
ad praecipuum principem saecularem, huiusmodi dissensionis et tribulationis actorem, a felicis recordationis
Gregorio papa praedecessore nostro pro suis excessibus anathematis vinculo innodatum, speciales nuntios,
magnae auctoritatis viros, videlicet venerabiles fratres Petrum Albanensem, tunc Rothomagensem
archiepiscopum, et Guillelmum Sabinensem, tunc quondam Mutinensem, episcopos ac dilectum filium nostrum
Guillelmum basilicae Duodecim apostolorum presbyterum cardinalem, tunc abbatem sancti Facundi, qui salutem
zelabantur ipsius, duximus destinandos, facientes sibi proponi per ipsos, quod nos et fratres nostri quantum in
nobis erat pacem per omnia se cum habere necnon cum omnibus hominibus optabamus, parati sibi pacem et
tranquillitatem dare ac mundo etiam universo.
Et quia praelatorum, clericorum omnium que aliorum, quos detinebat captivos, et omnium tam clericorum quam
laicorum, quos coeperat in galeis, restitutio poterat esse pacis plurimum inductiva, eum ut illos restitueret, cum
hoc idem tam ipse quam sui nuntii, antequam ad apostolatus vocati essemus officium, promisissent, rogari et peti
ab ipso fecimus per eosdem ac proponi insuper, quod iidem parati pro nobis erant audire et tractare pacem ac
etiam audire satisfactionem, quam facere vellet princeps de omnibus, pro quibus vinculo erat excommunicationis
astrictus, et offerri praeterea, quod si ecclesia eum in aliquo contra debitum laeserat, quod non credebat, parata
erat corrigere ac in statum debitum reformare.
Et si diceret ipse, quod in nullo contra iustitiam laeserat ecclesiam vel quod nos eum contra iustitiam
laesissemus, parati eramus vocare reges, praelatos et principes tam ecclesiasticos quam saeculares ad aliquem
tutum locum, ubi per se vel solemnes nuntios convenirent, erat que parata ecclesia de consilio concilii sibi
satisfacere, si eum laesisset in aliquo, ac revocare sententiam, si quam contra ipsum iniuste tulisset, et cum omni
mansuetudine ac misericordia, quantum cum Deo et honore suo fieri poterat, recipere de iniuriis et offensis ipsi
ecclesiae suis que per eum irrogatis gatis satisfactionem ab ipso.
Volebat etiam ecclesia omnes amicos suos sibi que adhaerentes in pace ponere plena que securitate gaudere, ut
numquam hac occasione possent aliquod subire discrimen.
Sed licet sic apud eum pro pace paternis monitis et precum insistere curaverimus lenitate, idem tamen Pharaonis
imitatus duritiam et obturans more aspidis aures suas, huiusmodi preces et monita elata obstinatione ac obstinata
elatione despexit.
Et licet processu temporis in die coenae Domini proximo nuper praeterita praecedente coram nobis et fratribus
nostris, praesentibus carissimo in Christo filio nostro Constantinopolitano imperatore illustri, coetu quoque non
modico praelatorum, senatoribus populo que Romano et maxima multitudine aliorum, qui eodem die propter
solemnitatem ipsius de diversis mundi partibus ad apostolicam sedem convenerant, quod staret nostris et
ecclesiae mandatis per nobilem virum Raymundum comitem Tholosanum ac magistros Petrum de Vinea et
Tadeum de Suessa curiae suae iudices, nuntios et procuratores suos speciale super hoc ab ipso mandatum
habentes, praestiterit iuramentum, postmodum tamen quod iuraverat non implevit.
Quin immo ea intentione ipsum praestitisse probabiliter creditur, sicut ex factis sequentibus colligitur evidenter,
ut eidem ecclesiae ac nobis illuderet potius quam pareret, cum anno et amplius iam elapso nec ad ipsius ecclesiae
1

