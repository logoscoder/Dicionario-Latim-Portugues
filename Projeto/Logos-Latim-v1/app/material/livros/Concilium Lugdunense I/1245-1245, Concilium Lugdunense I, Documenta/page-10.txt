Superior vero ad quem recurritur sententiam ipsam sine difficultate relaxans latorem excommunicationis ad
expensas et omne interesse condemnet vel alias puniat animadversione condigna ut poena docente discant
iudices quam grave sit excommunicationis sententias sine maturitate debita fulminare.
Et haec eadem in suspensionis et interdicti sententiis volumus observari.
Caveant autem ecclesiarum praelati et iudices universi ne praedictam suspensionis poenam incurrant.
Quod si contigerit eos divina officia prosequi sicut prius irregularitatem non effugiant iuxta canonicas sanctiones
super qua nonnisi per summum pontificem poterit dispensari.
Solet a nonnullis in dubium revocari an cum aliquis per superiorem absolvi postulat ad cautelam dum in se latam
excommunicationis sententiam asserit esse nullam sine contradictionis obstaculo munus ei debeat absolutionis
impendi et an ante absolutionem huiusmodi qui se offert in iudicio probaturum se post appellationem legitimam
excommunicatione innodatum vel intolerabilem errorem in sententia fuisse patenter expressum sit in ceteris
excepto probationis illius articulo evitandus.
In prima igitur dubitatione sic statuimus observandum ut petenti absolutio non negetur quamvis in hoc
excommunicator vel adversarius se opponat nisi eum excommunicatum pro manifesta dicat offensa in quo casu
terminus octo dierum indulgebitur sic dicenti.
Ut si probaverit quod opponit nec relaxetur sententia nisi prius sufficiens praestetur emenda vel competens
cautio de parendo si offensa dubia proponatur.
In secunda vero quaestione statuimus ut is qui ad probandum admittitur pendente probationis articulo in ceteris
quae ut actor in iudiciis acceptaverit interim evitetur extra iudicium vero in officiis postulationibus et
electionibus et aliis legitimis actibus nihilominus admittatur.
Statuimus ut nullus iudicum participantes cum excommunicatis ab eo in locutione et aliis quibus ligatur
participans excommunicatione minori ante commonitionem canonicam excommunicare maiori praesumat salvis
constitutionibus contra illos legitime promulgatis qui in crimine praesumunt participare damnato.
Quod si ex locutione et aliis quibus participans labitur in minorem excommunicaturus fortius indurescat poterit
iudex post commonitionem canonicam huiusmodi participantes consimili damnare censura.
Aliter autem in participantes excommunicatio prolata non teneat et proferentes poenam legitimam poterunt
formidare.
Quia periculosum est episcopis et eorum superioribus propter executionem pontificalis officii quod frequenter
incumbit ut in aliquo casu interdicti vel suspensionis incurrant sententiam ipso facto nos deliberatione provida
duximus statuendum ut episcopi et alii superiores praelati nullius constitutionis occasione sententiae seu mandati
praedictam incurrant sententiam nullatenus ipso iure nisi in ipsis de episcopis et superioribus expressim mentio
habeatur.
Huic etiam adicimus sanctioni ut illud quod in constitutione solet a nonnullis a nobis hactenus promulgata fuerat
constitutum ut cum aliquis se offert in iudicio probaturum post appellationem legitimam excommunicationis se
sententia innodatum pendente probationis articulo in iis quae extra iudicium agitantur electionibus
postulationibus officiis ac aliis actibus legitimis non debeat evitari ad episcoporum et archiepiscoporum
sententias nullatenus extendatur sed illud obtineat in futurum quod olim in talibus actibus exstitit observatum.
Cura nos pastoralis sollicitat et hortatur ut lapsis consulamus ecclesiis et ne labantur in posterum provideamus
constitutione salubri.

10

