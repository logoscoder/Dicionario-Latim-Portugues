Cum igitur usurarum vorago multas ecclesias paene destruxerit et nonnulli praelati circa solutionem debitorum
praesertim a suis praedecessoribus contractorum negligentes inveniantur admodum et remissi ac ad contrahenda
maiora debita et obligandas res ecclesiae nimis proni desides etiam in custodiendis rebus inventis malentes in
propriam laudem modicum novi facere quam bona custodire dimissa recuperare deperdita restaurare ac resarcire
ruinas nos ne de cetero se de administratione minus utili excusare ac in praedecessores sive alios fundere valeant
culpam suam praesentis concilii approbatione sancimus ut pontifices abbates decani ceteri que legitimam et
communem administrationem gerentes infra unum mensem postquam administrationem adierint intimato prius
proximo superiori ut per se.
Vel per aliquam personam ecclesiasticam idoneam et fidelem intersit praesentibus que capitulo vel conventu
propter hoc specialiter evocatis inventarium rerum administrationis susceptae confici faciant in quo mobilia et
immobilia libri chartae instrumenta privilegia ornamenta seu paramenta ecclesiastica et cuncta quae ad
instructionem urbani fundi seu rustici pertinent necnon debita ac credita diligentissime conscribantur ut in quo
statu ecclesiam vel administrationem susceperint et procedente tempore gubernarint ac in morte vel cessione
dimiserint per superiorem si necesse fuerit et eos qui sunt ecclesiarum deputati servitiis liquido cognoscatur.
Archiepiscopi vero qui praeter Romanum pontificem superiorem non habent aliquem ex suffraganeis ut
personaliter vel per alium ut est expressum superius et abbates ac alii praelati minores exempti unum vicinum
episcopum qui nihil iuris in exempta ecclesia sibi vindicet ad id studeant evocare dictum que inventarium tam
substituti praelati quam sui collegii necnon et superioris suffraganei seu vicini episcopi ad hoc vocatorum
muniatur sigillis in archivis ecclesiae cum cautela debita conservandum et nihilominus inventarii eiusdem
transcriptum tam idem institutus quam praelatus ad hoc vocatus penes se habeat simile sigillatum.
Inventa quoque custodiantur fideliter et de ipsis administratio digna geratur et comperta debita de mobilibus
ecclesiae si fieri potest cum celeritate solvantur.
Si vero mobilia non sufficiant ad solutionem celerem faciendam omnes proventus in solutionem convertantur
debitorum quae usuraria fuerint vel etiam onerosa deductis de ipsis proventibus expensis dumtaxat necessariis
praelato collegio que rationabiliter computandis.
Si autem debita non fuerint onerosa vel usuraria tertia pars eorundem proventuum vel maior cum illorum
consilio quos ad conficiendum inventarium vocandos diximus pro satisfactione huiusmodi deputentur.
Porro eiusdem concilii auctoritate firmiter inhibemus ne praedicti personas suas vel ecclesias sibi commissas pro
aliis obligent nec pro se vel ipsis ecclesiis contrahant debita quibus possit imminere gravamen.
Si vero evidens urgeat necessitas vel ecclesiarum rationabilis suadeat utilitas praelati cum superiorum
archiepiscopi et abbates exempti cum praedictorum collegiorum que suorum concilio et consensu debita non
usuraria si potest fieri nunquam tamen in nundinis vel mercatis publicis contrahant et contractuum litteris
debitorum et creditorum nomina et causas quare contrahatur debitum etiam si in utilitatem ecclesiae sit
conversum et ad id personas ecclesiasticas vel ecclesias nullatenus volumus obligari.
Privilegia siquidem ecclesiarum quae securo loco fideliter custodiri mandamus nequaquam pignori obligentur
nec etiam res aliae nisi forte pro necessariis et utilibus debitis cum praedicta solemnitate contractis.
Ut autem haec salubris constitutio inviolabiliter observetur et fructus appareat quem ex ipsa provenire speramus
ordinandum duximus et irrefragabiliter statuendum quod omnes abbates et priores necnon et decani vel
praepositi cathedralium seu aliarum ecclesiarum semel saltem in anno in ipsorum collegiis districtam suae
administrationis faciant rationem et coram superiore visitante conscripta et consignata huiusmodi ratio fideliter
recitetur.
Archiepiscopi vero et episcopi statum administrationis bonorum ad mensam propriam pertinentium similiter
singulis annis capitulis suis et nihilominus episcopi metropolitanis et metropolitani legatis apostolicae sedis vel
aliis quibus fuerit ab eadem sede suarum ecclesiarum visitatio delegata insinuare debita fidelitate procurent.
11

