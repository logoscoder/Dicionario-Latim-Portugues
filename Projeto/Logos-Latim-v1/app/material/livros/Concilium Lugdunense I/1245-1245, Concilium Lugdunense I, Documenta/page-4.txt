Quorum aliqui macerati squaloribus et inedia pressi miserabiliter defecerunt.
Merito insuper contra eum de haeretica pravitate suspicio est exorta, cum postquam excommunicationis
sententiam a praefatis Ioanne episcopo Sabinensi et Thomasio cardinali prolatam incurrit et dictus Gregorius
papa ipsum anathematis vinculo innodavit, ac post ecclesiae Romanae cardinalium, praelatorum et clericorum ac
aliorum etiam diversis temporibus ad sedem apostolicam venientium captionem, claves ecclesiae contempserit et
contemnat, sibi faciens celebrari vel potius quantum in eo est prophanari divina, et constanter asseveraverit, ut
superius est narratum, se praefati Gregorii papae sententias non vereri.
Praeterea coniunctus amicitia detestabili Sarracenis, nuntios et munera pluries destinavit eisdem et ab eis
vicissim cum honorificentia et ilaritate recepit ipsorum que ritus amplectitur, illos in cotidianis eius obsequiis
notabiliter se cum tenens, eorumdem etiam more uxoribus quas habuit de stirpe regia descendentibus, eunuchos,
praecipue quos, ut dicitur serio, castrari fecerat, non erubuit deputare custodes.
Et quod execrabilius est, olim exsistens in partibus transmarinis, facta compositione quadam, immo collusione
verius cum soldano, Machometi nomen in templo Domini diebus et noctibus publice proclamari permisit.
Et nuper nuntios soldani Babiloniae, postquam idem soldanus Terrae sanctae ac christianis habitatoribus eius per
se ac suos damna gravissima et inaestimabiles iniurias irrogarat, fecit per regnum Siciliae cum laudibus ad
eiusdem soldani extollentiam, sicut fertur, honorifice suscipi et magnifice procurari.
Aliorum quoque infidelium perniciosis et horrendis obsequiis contra fideles abutens et illis qui damnabiliter
vilipendentes apostolicam sedem ab unitate ecclesiae discesserunt, procurans affinitate ac amicitia copulari,
clarae memoriae Ludovicum ducem Bavariae, specialem ecclesiae Romanae devotum, fecit, sicut pro certo
asseritur, christiana religione despecta per assasinos occidi, et Batatio, Dei et ecclesiae inimico a communione
fidelium per excommunicationis sententiam cum adiutoribus, consiliatoribus et fautoribus suis solemniter
separato, filiam suam tradidit in uxorem.
Catholicorum vero principum actus et mores respuens, neglector salutis et famae, pietatis operibus non intendit.
Quin immo, ut de suis nefariis dissolutionibus sileamus, cum didicerit opprimere, non curat oppressos
misericorditer relevare, manu eius, ut decet principem, ad eleemosynas non extenta, cum destructioni
ecclesiarum institerit et religiosas ac alias ecclesiasticas iugi attriverit afflictione personas; nec ecclesias nec
monasteria nec hospitalia seu alia pia loca cernitur construxisse.
Nonne igitur haec non levia, sed efficacia sunt argumenta de suspicione haeresis contra eum? cum tamen
haereticorum vocabulo illos ius civile contineri asserat et latis adversus eos sententiis debere succumbere, qui vel
levi argumento a iudicio catholicae religionis et tramite detecti fuerint deviare.
Praeter haec regnum Siciliae, quod est speciale patrimonium beati Petri et idem princeps ab apostolica sede
tenebat in feudum, iam ad tantam in clericis et laicis exinanitionem servitutem que redegit, quod eis paene
penitus nihil habentibus et omnibus exinde fere probis eiectis, illos qui remanserunt ibidem sub servili quasi
conditione vivere ac Romanam ecclesiam, cuius principaliter sunt homines et vassalli, offendere multipliciter et
hostiliter impugnare compellit.
Posset etiam merito reprehendi, quod mille squifatorum annuam pensionem, in qua pro eodem regno ipsi
ecclesiae Romanae tenetur, per novem annos et amplius solvere praetermisit.
Nos itaque super praemissis et quam pluribus aliis eius nefandis excessibus cum fratribus nostris et sacro
concilio deliberatione praehabita diligenti, cum Iesu Christi vices licet immeriti teneamus in terris nobis que in
beati Petri apostoli persona sit dictum: quodcumque ligaveris super terram et cetera, memoratum principem, qui
se imperio et regnis omni que honore ac dignitate reddidit tam indignum, qui que propter suas iniquitates a Deo
ne regnet vel imperet est abiectus, suis ligatum peccatis et abiectum omni que honore ac dignitate privatum a
Domino ostendimus, denuntiamus ac nihilominus sententiando privamus, omnes qui ei iuramento fidelitatis
4

