graemium revocari potuerit nec sibi de illatis ei damnis et iniuriis curaverit satisfacere, licet super hoc exstiterit
requisitus.
Propter quod non valentes absque gravi Christi offensa eius iniquitates amplius tolerare, cogimur urgente nos
conscientia iuste animadvertere in eundem.
Et ut ad praesens de ceteris eius sceleribus taceamus, quatuor gravissima, quae nulla possunt celari
tergiversatione, commisit.
Deieravit enim multotiens; pacem quondam inter ecclesiam et imperium reformatam temere violavit; perpetravit
etiam sacrilegium, capi faciens cardinales sanctae Romanae ecclesiae ac aliarum ecclesiarum praelatos et
clericos, religiosos et saeculares, venientes ad concilium quod idem praedecessor duxerat convocandum; de
haeresi quoque non dubiis et levibus sed difficilibus et evidentibus argumentis suspectus habetur.
Plura siquidem eum commisisse periuria satis patet.
Nam olim cum in Siciliae partibus morabatur, priusquam esset ad imperii dignitatem electus, coram bonae
memoriae Gregorium sancti Theodori diacono cardinali, apostolicae sedis legato, felicis recordationis Innocentio
papae praedecessori nostro et successoribus eius ecclesiae que Romanae, pro concessione regni Siciliae ab
eadem ecclesia sibi facta, fidelitatis praestitit iuramentum et, sicut dicitur, illud idem, postquam ad eandem
dignitatem electus exstitit et venit ad Urbem, coram eodem Innocentio suis que fratribus, aliis multis
praesentibus, ligium hominium in eius faciens manibus, innovavit.
Deinde cum in Alamannia esset, eidem Innocentio et, ipso defuncto, bonae memoriae Honorio papae
praedecessori nostro et eius successoribus ac ipsi ecclesiae Romanae, praesentibus imperii principibus atque
nobilibus, iuravit honores, iura et possessiones Romanae ecclesiae pro posse suo servare ac protegere bona fide,
et quod quaecumque ad manus suas devenirent, sine difficultate restituere procuraret, nominatis expresse dictis
possessionibus in huiusmodi iuramento; quod postmodum confirmavit, coronam imperii iam adeptus.
Sed horum trium iuramentorum temerarius exstitit violator non sine proditionis nota et laesae crimine maiestatis.
Nam contra praefatum praedecessorem Gregorium et fratres suos comminatorias litteras eisdem fratribus
destinare ac dictum Gregorium apud fratres ipsos, sicut apparet per litteras ab eo tunc directas eisdem, et etiam,
prout fertur, per universum fere orbem terrarum multipliciter diffamare praesumpsit.
Ac venerabilem fratrem nostrum Ottonem Portuensem, tunc sancti Nicolai in Carcere Tulliano diaconum
cardinalem, et bonae memoriae Iacobum Praenestinum episcopos, apostolicae sedis legatos, nobilia et magna
ecclesiae Romanae membra, personaliter capi fecit et bonis omnibus spoliatos ac per diversa loca non semel
ignominiose deductos carceribus mancipari.
Privilegium insuper, quod beato Petro et successoribus eius in ipso tradidit dominus Iesus Christus, videlicet:
quodcumque ligaveris super terram, erit ligatum et in coelis, et quodcumque solveris super terram, erit solutum
et in coelis, in quo utique auctoritas et potestas ecclesiae Romanae consistit, pro viribus diminuere vel ipsi
ecclesiae auferre sategit, scribens se praefati Gregorii sententias non vereri, latam ab eo excommunicationem in
ipsum non solum contemptis ecclesiae clavibus non servando, verum etiam per se ac officiales suos et illam et
alias excommunicationis vel interdicti sententias, quas idem omnino contempsit, cogendo alios non servare.
Possessiones quoque praefatae Romanae ecclesiae, videlicet Marchiam, Ducatum, Beneventum, cuius muros et
turres dirui fecit, ac alias quas in Tusciae ac Lombardiae partibus et quibusdam aliis obtinebat locis, paucis
exceptis, occupare non metuens, eas adhuc detinet occupatas.
Et tamquam ei non sufficeret, quod manifeste contra iuramenta praemissa praesumendo talia veniebat, per se vel
suos officiales earumdem possessionum homines deierare compulit, ipsos a iuramentis fidelitatis, quibus
2

