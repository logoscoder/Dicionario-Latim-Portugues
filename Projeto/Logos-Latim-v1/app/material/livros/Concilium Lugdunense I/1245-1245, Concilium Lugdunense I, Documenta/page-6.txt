Qui vero in probatione defecerit eius quod in personam obicit a beneficiis ecclesiasticis triennio noverit se
suspensum.
Atque si infra illud tempus propria se temeritate ingesserit tunc illis ipso iure perpetuo sit privatus nullam super
hoc de misericordia spem aut fiduciam habiturus nisi manifestissimis constiterit documentis quod ipsum a
calumniae vitio causa probabilis et sufficiens excuset.
In electionibus et postulationibus ac scrutiniis ex quibus ius oritur eligendi vota conditionalia alternativa et
incerta penitus reprobamus statuentes ut huiusmodi votis pro non adiectis habitis ex puris consensibus celebretur
electio voce illorum qui non pure consenserint ea vice in alios recidente.
Statuimus ut conservatores quos plerumque concedimus a manifestis iniuriis et violentiis defendere possint quos
eis committimus defendendos nec ad alia quae iudicialem indaginem exigunt suam valeant extendere potestatem.
Officii nostri debitum remediis invigilat subiectorum quia dum eorum excutimus onera dum scandala
removemus nos in ipsorum quiete quiescimus et fovemur in pace.
Proinde praesenti decreto statuimus ut ecclesiae Romanae legati quantumcumque plenam legationem obtineant
sive a nobis missi fuerint sive suarum ecclesiarum praetextu legationis sibi vendicent dignitatem ex ipsius
legationis munere conferendi beneficia nullam habeant potestatem nisi hoc alicui specialiter duxerimus
indulgendum.
Quod tamen in fratribus nostris legatione fungentibus nolumus observari quia sicut honoris praerogativa
laetantur sic eos auctoritate fungi volumus ampliori.
Iuris esse ambiguum non videtur iudicem delegatum qui a sede apostolica ad hoc mandatum non receperit
speciale iubere non posse alterutram partium coram se personaliter in iudicio comparere nisi causa fuerit
criminalis vel nisi pro veritate dicenda vel iuramento calumniae faciendo iuris necessitas partes coram eo
personaliter exegerit praesentari.
Exceptionis peremptoriae seu defensionis cuiuslibet principalis cognitionem negotii continentis ante litem
contestatam obiectus nisi de re iudicata vel transacta seu finita excipiat litigator litis contestationem fieri non
impediat nec retardet licet dicat obiector non fuisse rescriptum obtentum si quae sunt impetranti opposita fuissent
exposita deleganti.
Frequens et assidua nos querela circumstrepit quod spoliationis exceptio nonnumquam in iudiciis calumniose
proposita causas ecclesiasticas impedit et perturbat.
Dum enim exceptioni insistitur appellationes interponi contingit.
Et sic intermittitur et plerumque perimitur causae cognitio principalis.
Et propterea nos qui voluntarios labores appetimus ut quietem aliis praeparemus finem litibus cupientes imponi
et calumniae materiam amputari statuimus ut in civilibus negotiis spoliationis obiectione quae ab alio quam ab
actore facta proponitur iudex in principali procedere non postponat.
Sed si in civilibus ab actore in criminalibus autem se spoliatum reus asserat a quocumque infra quindecim
dierum spatium post diem in quo proponitur quod asseruit comprobabit alioquin in expensis quas actor interim
ob hoc fecerit iudiciali taxatione praehabita condemnetur.
Alias si aequum iudici visum fuerit puniendus.
Illum autem spoliatum intelligi volumus in hoc casu cum criminaliter accusatur qui tota substantia sua vel maiori
parte ipsius per violentiam se destitutum affirmat.
6

