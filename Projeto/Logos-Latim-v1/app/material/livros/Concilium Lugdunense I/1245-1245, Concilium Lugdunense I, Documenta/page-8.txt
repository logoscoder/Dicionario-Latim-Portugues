Proviso ut ultra duas vices non haec proponatur exceptio praeterquam si excommunicatio nova emerserit vel
evidens et prompta probatio supervenerit de antiqua.
Sed si post rem iudicatam talis exceptio proponatur executionem impediet sed sententia quae praecessit non
minus robur debitum obtinebit eo tamen salvo ut si actor excommunicatus sit publice et hoc iudex noverit
quandocumque etsi de hoc reus non excipiat iudex actorem ex suo officio repellere non postponat.
Cum aeterni principis tribunal illum reum non habeat quem iniuste iudex condemnat testante propheta nec
damnabit eum cum iudicabitur illi caveant ecclesiastici iudices et prudenter attendant ut in causarum processibus
nihil vendicet odium nihil vel favor usurpet timor exsulet praemium aut expectatio praemii iustitiam non evertat.
Sed stateram gestent in manibus lances appendant aequo libramine ut in omnibus quae in causis agenda fuerint
praesertim in concipiendis sententiis et ferendis prae oculis habeant solum deum illius imitantes exemplum qui
querelas populi tabernaculum ingressus ad dominum referebat ut secundum eius imperium iudicaret.
Si quis autem iudex ecclesiasticus ordinarius aut delegatus famae prodigus et proprii persecutor honoris contra
conscientiam et contra iustitiam in gravamen partis alterius in iudicio quicquam fecerit per gratiam vel per sordes
ab executione officii per annum noverit se suspensum ad aestimationem litis parti quam laeserit nihilominus
condemnandus sciturus quod si suspensione durante damnabiliter ingesserit se divinis irregularitatis laqueo se
involvet secundum canonicas sanctiones a quo nonnisi per sedem poterit apostolicam liberari salvis aliis
constitutionibus quae iudicibus male iudicantibus poenas gerunt et infligunt.
Dignum est etenim ut qui in tot praesumit offendere poena multiplici castigetur.
Cordi nobis est lites minuere et a laboribus relevare subiectos.
Sancimus igitur ut si quis in iudicio vel extra super interlocutoria vel gravamine ad nos duxerit appellandum
causam appellationis in scriptis assignare deproperet petens apostolos quos ei praecipimus exhiberi.
In quibus appellationis causam iudex exprimat et cur appellatio non sit admissa vel si appellationi forsitan ex
superioris reverentia sit delatum.
Post haec appellatori secundum locorum distantiam personarum et negotii qualitatem tempore prosecutionis
indulto si appellatus voluerit et principales petierint per se vel per procuratores instructos cum mandato ad
agendum rationibus et munimentis ad causam spectantibus accedant ad sedem apostolicam sic parati ut si nobis
visum fuerit expedire finito appellationis articulo vel partium voluntati comisso procedatur in negotio principali
quantum poterit et de iure debebit his quae in appellationibus a definitivis sententiis interpositis antiquitas statuit
non mutatis.
Quod si appellator quae praemissa sunt non observet reputabitur non appellans et ad prioris iudicis redibit
examen in expensis legitimis condemnandus.
Si autem appellatus contempserit hoc statutum in eum tamquam contumacem tam in expensis quam in causa
quantum a iure permittitur procedatur.
Iustum est equidem ut in eum iura consurgant qui ius iudicem et partem eludit.
Legitima suspicionis causa contra iudicem assignata et arbitris a partibus secundum formam iuris electis qui de
ipsa cognoscant saepe contingit quod ipsis in idem convenire nolentibus nec tertium advocantibus cum quo
ambo vel alter eorum procedant ad decisionem ipsius negotii ut tenentur iudex proferat excommunicationis
sententiam contra eos quam ipsi tum propter odium tum propter favorem diutius vilipendunt.
Quare causa ipsa plus debito prorogata non proceditur ad cognitionem negotii principalis.
8

