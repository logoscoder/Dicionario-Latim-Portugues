Sane quia iusto iudicio coelestis imperatoris obsequiis inhaerentes speciali decet praerogativa gaudere
crucesignati a collectis vel talliis aliis que gravaminibus sint immunes quorum personas et bona post crucem
assumptam sub beati Petri et nostra protectione suscipimus statuentes ut sub archiepiscoporum episcoporum et
omnium praelatorum ecclesiae dei defensione consistant propriis nihilominus protectoribus ad hoc specialiter
deputandis ita ut donec de ipsorum reditu vel obitu certissime cognoscatur integra maneant et quieta et si
quisquam contra praesumpserit per censuras ecclesiasticas compescatur.
Si qui vero proficiscentium illuc ad praestandas usuras iuramento tenentur adstricti creditores eorum ut eis
remittant praestitum iuramentum et ab usurarum exactione desistant eadem praecipimus districtione compelli.
Quod si quisquam creditorum eos ad solutionem coegerit usurarum eum ad restitutionem earum simili cogi
animadversione mandamus.
Iudaeos vero ad remittendas usuras per saecularem compelli praecipimus potestatem et donec illas remiserint ab
universis christifidelibus per excommunicationis sententiam eis omnino communio denegetur.
Iis qui Iudaeis nequeunt solvere debita in praesenti sic principes saeculares utili dilatione provideant quod post
iter arreptum quousque de ipsorum reditu vel obitu cognoscatur usurarum incommoda non incurrant compulsis
Iudaeis proventus pignorum quos ipsi interim perceperint in sortem expensis deductis necessariis computare cum
huiusmodi beneficium non multum videatur habere dispendii quod solutionem sic prorogat quod debitum non
absorbet.
Porro ecclesiarum praelati qui in exhibenda iustitia crucesignatis et eorum familiis negligentes exstiterint sciant
se graviter puniendos.

15

