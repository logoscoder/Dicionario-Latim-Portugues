tenentur adstricti, a iuramento huiusmodi perpetuo absolventes, auctoritate apostolica firmiter inhibendo, ne
quisquam de cetero sibi tamquam imperatori vel regi pareat vel intendat, et decernendo quoslibet, qui deinceps ei
velut imperatori aut regi consilium vel auxilium praestiterint seu favorem, ipso facto excommunicationis vinculo
subiacere.
Illi autem, ad quos in eodem imperio imperatoris spectat electio, eligant libere successorem.
De praefato vero Siciliae regno providere curabimus cum eorumdem fratrum nostrorum consilio, sicut viderimus
expedire.
Da(tum) Lugduni, XVI. Kal(endas) augusti, pontificatus nostri anno tertio.
Cum in multis iuris articulis infinitas reprobetur provide duximus statuendum ut per generalem clausulam
quidam alii quae frequenter in litteris nostris inseritur ultra tres vel quatuor in iudicium non trahantur.
Quorum nomina in primo citatorio exprimat impetrator ne fraudi locus forsitan relinquatur si circa ea possit
libere variare.
Praesenti decreto duximus providendum ne a sede apostolica vel legatis ipsius causae aliquibus committantur
nisi personis quae vel dignitate sint praeditae vel in ecclesiis cathedralibus seu aliis collegiatis honorabilibus
institutae nec alibi quam in civitatibus vel locis magnis et insignibus ubi haberi valeat iuris copia peritorum
causae huiusmodi agitentur.
Iudicibus vero qui contra hoc statutum ad alia loca alterutram partium citaverint vel utramque non pareatur
impune nisi citatio de communi utriusque partis processerit voluntate.
Dispendia litium aequitatis compendio volentes qua possumus industria coarctare statutum felicis recordationis
Innocentii papae tertii super hoc editum ampliantes decrevimus ut si quis contra alium plures personales movere
voluerit quaestiones non ad diversos iudices sed ad eosdem super omnibus huiusmodi quaestionibus litteras
studeat impetrare.
Qui vero contrarium fecerit omni commodo careat litterarum nec processus valeat habitus per easdem alias si
eum per ipsas fatigaverit in expensis legitimis condemnetur.
Reus quoque si eodem durante iudicio actorem sibi obnoxium dixerit reconventionis beneficio vel conventionis
si litteras contra eum impetrare maluerit de iure suo debet apud eosdem iudices experiri nisi eos ut suspectos
poterit recusare simili poena si contrafecerit puniendus.
Statuimus ut si quis electionem postulationem vel provisionem factam impugnat in formam obiciens aliquid vel
personam et propter hoc ad nos appellari contingat tam is qui opponit quam qui defendit et generaliter omnes
quorum interest et quos causa contingit per se vel per procuratores ad causam instructos ad sedem apostolicam a
die obiectionis iter arripiant infra mensem.
Sed si pars aliqua non venerit post viginti dies post adventum alterius partis exspectata in electionis negotio non
obstante cuiusquam absentia sicut de iure fuerit procedetur.
Haec autem in dignitatibus personatibus et canonicis observari volumus et mandamus.
Adicimus etiam ut qui non plene probaverit quod in forma opponit ad expensas quas propter hoc pars altera
fecisse docuerit condemnetur.

5

