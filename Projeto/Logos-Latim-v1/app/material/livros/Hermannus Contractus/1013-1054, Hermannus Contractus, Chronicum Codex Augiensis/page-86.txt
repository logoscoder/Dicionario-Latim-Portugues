1049 Imperator Conradum ducem Bavariae constituit, et Godebaldum Aquileiae patriarcham post Eberhardum
nuper defunctum promovit.---Nonnulli principes et episcopi Phladirtingam intrantes Theodoricum pugna victum
occidunt, et provinciam illam imperatori subjiciunt.---Brun Leucorum episcopus, ab imperatore electus, Romam
mittitur et papa CLIV nonus Leo vocatur, et sedit annis V, qui in proximo Pascha Udalricum Romae Augiensem
consecravit abbatem, et monasterii ejusdem privilegia, a sede apostolica tradita, confirmavit et innovavit. Idem
papa Romae synodum maxime contra Simoniacam haeresin celebravit. Hic in plenaria synodo constituit ut
Romanorum presbyterorum concubinae ex tunc et deinceps Lateranensi palatio adjudicarentur ancillae;
emptiones et venditiones altarium sub anathemate prohibuit. Imma [647] obiit anno Dominicae incarnationis
1049, II Nonas Aprilis. Odilo Cluniacensis abbas venerabilis migravit ad Dominum IV Non Jan. Godefridus et
Balduinus reconciliantur imperatori.
1050 Dominus papa synodum Romae post Pascha collegit, in qua haeresim Beringerianam, nuper ad
apostolicam sedem delatam, damnavit [648]. Item in autumno synodum Vercellis collegit, in qua eamdem
haeresim anathematizavit [649]. Quo tempore Agnes imperatrix filium imperatori peperit.
1051 Imperator Nativitatem Domini apud Goslare egit, et multos ex principibus filio suo jurejurando fidem
promittere fecit. Hunfridus Ravennas archiepiscopus domino papae apud Augustam se reconciliavit.---Post
Pascha synodum Romae collegit Leo papa, ubi Gregorium Vercellensem episcopum, propter quoddam
adulterium et perjuria perpetrata, excommunicavit: quem tamen postea, Romam venientem et satisfactionem
promittentem, priori officio restituit.---Eadem aestate Bardo venerabilis Moguntiae archiepiscopus, III Idus
Junias defunctus multis claret miraculis, pro quo Luitpaldus Constantiae, Theoderico episcopo defuncto
successit Rumaldus.---In autumno imperator regnum Hungariae devastavit.---Hoc tempore Tuta, nobilis et
religiosa vidua, Buochaugiensi et Lindaugiensi coenobiis abbatissa ab imperatore praeficitur.
1052 Imperator Goslare Nativitatem Domini agens, quosdam ibi haereticos Manichaeos, omnis esum animalis
exsecrantes, consensu omnium, ne haeretica scabies serperet in plures, in patibulo suspendi fecit.---His diebus
Bonifacius, Italiae marchio ditissimus, Beatricis nobilissimae comitissae maritus, a duobus militibus sagittis
toxicatis vulneratus moritur, et Mantuae honorifice sepelitur.---Reliquiae S. Zenonis confessoris, a Waltario [650]
Veronensi episcopo in Alemanniam ad villam Ulmam allatae, plurimis miraculis claruere [651].---Hoc anno [652]
B. Eberhardus comes de Nellinburc Scafhusensem locum construere coepit, in quo S. papa Leo nonus X Kal.
Dec. altare in honore Dominicae resurrectionis consecravit, et locum suis sanctis benedictionibus initiavit et
confirmavit.---Andreaque, rege Hungarorum, minus minusque pro pacto pacis postulando allegante et
promittente, Brezisburg castrum obsedit, et variis belli machinis diu oppugnatum, Deo obsessis se anxie
invocantibus opitulante, frustratis semper nisibus, nullo modo capere potuit. Interim Dominus Leo papa ab
Andrea accitus, cum pro pace componenda intervenisset, imperatorem ab obsidione avocavit, eumque sibi per
omnia consentaneum inveniens, sed econtra Andream consiliis minus parentem experiens, offensus, eique
excommunicationem, utpote delusa sede apostolica, minitans, cum imperatore discessit, et aliquantum cum eo
temporis mansit.---Ipsis diebus imperatrix filium, quem Conradum postea vocaverunt, imperatori peperit.
Discordia inter Gebehardum Ratisbonensem praesulem et Conradum Bajoariae ducem mota et agitata.
Reliquiae beati Zenonis confessoris, a Walthario Veronensi episcopo in Alemanniam ad villam Ulmam allatae,
plurimis per haec tempora claruerunt miraculis. Constantiae basilica S. Mariae corruit.
1053 Imperator cum domino papa multisque episcopis et principibus Natalem Domini Wormatiae egit, ubi cum
papa . . . illi per concambium tradidit. Cumque idem papa de Normannorum violentiis et injuriis, qui res S. Petri
se invito vi tenebant, multa conquestus esset, ad hos etiam inde propulsandos imperator ei auxilia delegavit. Ea
siquidem gens a temporibus prioris Henrici imperatoris in Calabriae, Samniae Campaniaeque partes paulatim
ex Gallici oris Oceani adventitia confluebat; et, quia bellicosior Italicis gentibus videbatur, primo gratanter
accepta, crebro indigenis contra Graecorum et Sarracenorum incursiones audacter praeliando auxiliabatur.
Postea vero, pluribus eorum ad uberem terram accurentibus, viribus adaucti, indigetes bello premere, injustum
dominatum invadere, haeredibus legitimis castella, praedia, villas, domos, uxores etiam quibus libuit vi auferre,
res ecclesiarum diripere, postremo divina et humana omnia, prout viribus plus poterant, jura confundere, nec
jam apostolico pontifici, nec ipsi imperatori, nisi tantum verbo tenus cedere.---Ad horum igitur nefaria et
inextricabilia scelera illis e partibus eliminanda, indigenasque ab eis liberandos, dominus papa animum
intendens, summa cum charitate ab imperatore Romam reversurus digreditur. Secuti sunt autem eum plurimi
Theutonicorum, partim jussu dominorum, partim spe quaestus adducti; multi etiam scelerati et protervi,
diversasque ob noxas patria pulsi.---Quos ille omnes, tum consuetae misericordiae nimia compassione, tum
etiam quia opera eorum ad imminens videbatur bellum indigere, clementer et gratanter suscipiebat [653].
Transiens ergo per Alemanniam, Purificationem S. Mariae Augustae egit, Mantuaeque Quinquagesima acta, et
nonnullis suorum orto inibi tumultu occisis, intra dies Quadragesimae Romam pervenit. Wibert.---Ipsis diebus
in Italia quidam lacus, quos Julius quondam . . . mortales absumpti sunt. Imperatore in Saxonia apud
Merseburg commanente, cum rege Danorum Pascha egit . . . ducatu privavit. Quo tempore regni tam primores
quam inferiores, contra imperatorem magis magisque mussitantes, jam dudum eum ab inchoatae justitiae, pacis,
pietatis, divini timoris, multimodaeque virtutis tenore, in quo de die in diem debuerat proficere, paulatim ad
86

