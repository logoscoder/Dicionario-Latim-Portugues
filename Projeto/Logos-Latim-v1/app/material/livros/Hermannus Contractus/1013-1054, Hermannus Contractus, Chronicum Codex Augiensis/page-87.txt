quaestum et incuriam quamdam deficere, multumque se ipso deteriorem fore causabantur. Altdorfense
coenobium igne consumitur [654]. Dominus papa, habita post Pascha synodo [655], contra Normannos, ut
proposuerat, exercitum movit; cumque illi pacem petentes subjectionem servitiumque promitterent, et quae prius
injuste sibi usurpantes invaserant, ejus beneficio gratiaque retinere se velle dicerent, idque papa abnegans vi et
injuria raptas res S. Petri reposceret, eosque perperam pervaso cedere loco juberet, illi, quia numero longe
praestabant, quasi rem impossibilem sibi propositam refutantes, se potius bello obviam ituros, armisque
acquisitam patriam defensuros, vel morte occubituros denuntiant. Sicque XIV Kalend. Julii valida pugna
confligentes prima acie a Theutonicis pene victi sunt; sed succenturiatis copiis ex insidiis nostros
circumvenientes, Italis citius terga vertentibus, Theutonicis maxima ex parte, sed non invite, occumbentibus,
occulto Dei judicio, sive quia tantum sacerdotem spiritualis potius quam pro caducis rebus carnalis pugna
decebat; sive quod nefarios homines tam multos ad se, ob impunitatem scelerum vel quaestum avarum,
confluentes contra itidem scelestos expugnandos secum ducebat; sive divina justitia alias, quas ipsa novit, ob
causas nostros plectente, quamvis nimis cruentam, hostes adepti sunt victoriam. Ipseque dominus papa in
quodam ab eis castello obsessus, cum, expugnata jam jamque munitione, necessitate coactus, communionem eis
prius interdictam reddidisset, acceptus ab eis Beneventum cum honore reductus est, ibique tempore aliquanto
detentus, nec redire permissus. Et hoc et superiori anno frugum penuria facta est non modica. Werinharius
frater meus [656], Augiensis monachus, admodum doctus et religioni verae deditus juvenis, cum alio monacho
Luithario, studio vitae perfectioris flagrans, peregrinationem clam pro Christo aggreditur, litteris remissis
licentiam abbatis postulans et impetrans. Et sequenti tempore, Richardus Renaugiensis abbas, et Henricus item
Augiensis monachus, hoc exemplum secuti, relictis omnibus, idem propositum aggrediuntur. Imperator Henricus
magno apud Triburiam conventu habito, filium aequivocum a cunctis eligi eique post obitum suum, si rector
justus futurus esset, subjectionem promitti fecit. Ad quem conventum cum Conradus dudum Bajoariae dux venire
nolens, cum expeditis militibus regi rebellare moliens, Hungaris se jungere tentasset, quibusdam inibi, quae
prius habuerat, possessionibus suis ab imperatore privatus est, eas quasi legaliter acquirente. Ibi etiam legati
Andreae regis Hungarorum pro pace pactoque, cum, suffragante Ratisbonense episcopo immensam pecuniam,
suaeque provinciae partem, et ad expeditiones omnes, praeter Italicam, suos ituros promitterent, imperator ea
se accepturum fide data spondens eos remisit. Hadamuta [657] de Nuinburgo abbatissa venerabilis, quae locum
suum prius pene dilapsum, intra et extra laudabiliter recuperatum in optimum deduxerat statum, aliam pro se
designans, et sororibus pie admonitis ultimum valedicens, IV Kal. Nov. feliciter, o utinam! decessit. Hazelinus
etiam, Babinbergensis episcopus infamis, moriens locum dedit.
1054 Per idem tempus Conradus dudum dux, ab Andrea rege Hungarorum gratanter susceptus, ei, ne allegatum
cum imperatore foedus perficeret dissuasit, et auxilio ejus quamdam Carentani partem, quorumdam etiam
primatum, qui eam possidebant, machinatione, aliis expulsis primoribus, invasam cepit. Imperator vero in
Bajoariam veniens, ducatum ejusdem provinciae filio suo aequivoco tradidit. Sicque in eadem commorans
provincia Natalem Domini in villa Ottinga egit, ibique Babinbergensis Ecclesiae praesulatum consobrino suo
Adalberoni donavit.---Deinde, habito Ratisbonae colloquio, per Alemanniam transiens, et furibus infestus,
nonnulla eorum conventicula exuri jubens, Turegi Quadragesimam inchoavit, et, per ripales Rheni urbes
paulatim descendens, Moguntiae paschale festum celebravit, ubi Theodbaldus filius Ottonis, ad eum de Galliis
veniens, et miles ejus effectus, auxilium suum illi pollicitus est.---Dominus papa, cum apud Beneventum, divino
intentus servitio diu demoratus, tandem instante paschali tempore Romam aegrotans reversus esset,
invalescente in dies languore, glorioso exitu, cunctis prius benedicens et admonitis valedicens, sanctoque Petro
peccata sua confessus, et devote se illi commendans, XVI Kalend. Maias obiit, et in basilica S. Petri juxta
sepulcrum S. Papae Gregorii sepultus, miraculis claruisse memoratur.---Gotefridus iterum contra imperatorem
tyrannidem invasit, Italiamque latenter adiens, Beatricem Bonifacii quondam marchionis viduam uxorem
accepit.
FINIT HERMANNUS URSTISII.

Titulum, quo caret Augiensis codex, recentior saec. XIV manus istum apposuit: Chronica Hermanni, viri
nobilis, comitis de Veringen ac Augiensis monasterii monachi religiosissimi: et scripsit ad tempora papae
Victoris II et Heinrici imperatoris ad annum ab incarnatione MLIII, et obiit anno aetatis XLIV, VIII Idus
Octobris. Similem fere titulum editioni suae, a creatione mundi deductae, praefixit Canisius; ubi tamen perperam
legitur Victoris XXI, loco Victoris II, uti et utrobique dies emortualis Hermanni, qui in Vita ejus VIII Kal. Oct.,
anno aetatis XLII, obiisse notatur.
[1]

[2]

The following divisions should be read in parallel.
87

