0945-1004- Abbo Floriacensis - Quaestiones grammaticales

Incipit epistola Abbonis in quibusdam questionibus perutilis.
[1] Dilectissimis in Christo Angligenis fratribus, maximeque in monasterio sancti patris Benedicti sub scola
virtutum regulariter vitam degentibus, ex Floriacensi coenobio eiusdem patris vernula Abbo genere Francus,
professione monachus, officio diaconus, in essentialiter Bono salutis perpetue munus.
[2] Omnipotentia divine maiestatis, que tempora mutat et ordinat, me ab ineunti etate, prout voluit,
multifariam et multis modis temptari permisit, quoad iuvenilis etatis robur adversitatibus assuesceret, cui ad
cumulum virtutis tandem succresceret infortunium oblate peregrinationis. Quam etsi inter tot religiose vite viros,
Deo auctore, perfero qui me quasi seipsos diligunt, ut ipsa re conicio, non tamen voti impos sine dolore recordari
valeo, quod illius mei spiritalis alumpni in presentiarum corporali presentia minime perfruor, que aliquando
perfruenti erat ipsa vita dulcior.
[3] Nunc quia ita contigit, per oboedientiam que melior est victimis, non solum fratrum cum quibus moror
imperiis deservire gestio, verum etiam quibusque huius insule iuxta modulum mee parvitatis desidero prodesse,
quoniam non sine divino constat moderamine gestum quod, sedatis fluctibus marine tempestatis, ad id deueni
exilii cum mira tranquillitate tam vasti equoris; ubi, dum quibusdam studiorum occupationibus detineor, levior
fit calamitatis miseria quam tolero, quandoquidem benivolentia eorum cum quibus habito ad id me compellit ut
non solum pro posse velim fraternis necessitatibus succurrere, sed etiam ultra vires velle.
[4] Quocirca omnium apud Anglos, ubi ubi positorum, obiectis respondere decrevi, quatinus habeatis,
carissimi, aliqua monimenta vestri exulis, quibus valeatis intendere acumen exercitate mentis. Nec fraudabor vos
questionibus expeditis, quas vel temptando vel discendo obiciunt quique studiosi. Cui etsi ab aliquo opponatur
emulo: in silvam ne ligna feras, certum tamen habeo quod vestri ingenii sterilitas vel inopia mei non sit indigna
qualitercumque conuivii copia, que hoc modo se habeat.
[5] In questione prima quesitum est «salubris» penultima correpta an producta dici debeat vel conveniat.
Quibus ego proposui que in antiquis latine lingue auctoribus me legisse pro certo habui et, ne vestra memoria
laberentur, etiam litteris digessi. In primis Donatus dicit quod in trissyllabis et tetrasyllabis et deinceps, si
penultima positione longa fuerit, ipsa acuetur et antepenultima gravi accentu pronuntiabitur ut «Catellus,
Metellus», ita tamen si positione longa non ex muta et liquida fuerit; nam mutabit accentum, ut «latebre»,
«tenebre».
[6] Quo loco innotuit quia si cuiuslibet partis penultima syllaba desinat in correpta vocali, que excipiatur a
duabus consonantibus, quarum sit prior muta et sequens liquida sit, numquam illa pars trissyllaba vel tetrasyllaba
acuetur in penultima, sed mutato accentu potius in antepenultima, licet in metro utrumque fieri liceat, prout fuerit
poete voluntas. Nam si sint verbalia feminini generis, vel alia queque naturaliter producta, propter mutam et
liquidam breviari non possunt nullo modo; hoc enim significat condicio apposita, si talis syllaba positione longa
sit, accentum in antepenultima mutari.
[7] Sed natura exemplorum penultime longe sunt, sicut quidam volunt, qui putant ea derivari a verbis secunde
coniugationis, a secunda scilicet persona imperativi modi, que est producta, ut «teneo, tenes, tene, tenebre, lateo,
lates, late, latebre». Accentus igitur in antepenultima non mutatur. Sic etiam a verbis prime coniugationis
estimant fieri, «lavo, lavas, lava, lavacrum, aratrum, ventilabrum» et a tertia coniugatione «terebrum»; et si qua
sunt similia que etiam absque ulla regula, seu greca sint seu latina, eodem modo pronuntiant, ut «theatrum,
feretrum, pharetra, cathedra». Quorum omnium nominum et reliquorum similium, si penultime natura longe
sunt, nec etiam in metro breviari possunt. Sed teste Donato, falsum est quod precedit; falsum ergo est et quod
sequitur. Illa vero his similia que per sincopam perdunt unam litteram, semper servant, teste Martiano, in eadem
syllaba accentum quem prius habuerant, ut «manipulus, maniplus, venabulum, venablum».
[8] Denique de his que a nominibus fiunt, auctor est Priscianus quod nominativo primitivi aliquando ultima
littera subtrahitur et additur -bris, ut possit esse «mulier, muliebris», et «salus, salubris»; quod etiam
nominativum «saluber» protulisse veteres ostenditur hoc versu:
Phoebe saluber ades.
Unde conicitur quod satis regulariter eius penultima producitur, dum de nominativo producto ipsum solum
habetur. Nam syllabam naturaliter productam nusquam in metro correptam me legisse memini, nisi per figuram
systolen, excepto quotiens vocalis ante vocalem producitur, ut «illius, unius, diei, speciei».
[9] Siquidem verbalia feminini generis producta, ut supra dixi, nullo modo invenietis corripi coram extrema
syllaba, quoniam t habet ante -rix preteriti participii desinentis in -tus. A quibus oriuntur ista verbalia, ostendam
vobis regulas. Exceptis .IIII. participiis, que sunt «satus, ratus, status, datus», reliqua omnia habentia a ante -tus
1

