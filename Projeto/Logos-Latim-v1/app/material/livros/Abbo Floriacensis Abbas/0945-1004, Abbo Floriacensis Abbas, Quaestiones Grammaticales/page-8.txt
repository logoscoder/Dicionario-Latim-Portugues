[48] Denique cum talia plurima suppetant argumento, satis sit ostendisse in numeris, quorum doctrinalis
scientia multipliciter suggerit rationes physicas. Constat nimirum quia numero Deus inpare gaudet, qui Trinitatis
sue assertor extitit, dum omnia in numero, mensura et pondere constituit. Et ideo Trinitatis quodam modo
differentiam per trium inparium se, paribus intermissis, sequentium censeo naturam discutiendam, quorum
primus sit quinarius, secundus septenarius, tertius novenarius, inter quos duo intermissi signant duplicem
naturam unius Jesu Christi, quoniam ille VI ex primo inpari duplicato perfectus existit, hic VIII vero ex primo
pari quadruplicato diminutionem recipit sub ostensione cubice quantitatis, ut perfectum Deum innuant paulo
minus minoratum ab angelis sub forma servi.
[49] Cum itaque infra denarium, excepto septenario, omnes numeri aut gignant, aut gignantur, horum
prescriptorum inparium primus gignit, sed non gignitur; secundus nec gignit nec gignitur; tertius autem gignitur,
sed non gignit; quorum singuli quibus conveniant personis nemo dubitat fidelis, maxime cum gentium
philosophi propter supradictam causam septenarium Minerve adtribuerint, et nos illi sapientie quam numerando
constat numquam simplicem non esse.
[50] Sed quia de his, ut mihi visum est, satis disservi in libellulo quem precibus fratrum coactus De numero,
mensura et pondere olim edidi super Calculum Victorii, idcirco hic plura dicere supersedi, ne prolixitas caritative
epistole fastidium ingereret lectoris ignavie. Unde quodam compendio evisceratis obiectarum questionum
intimis, quas vestra fraternitas perlegendo discutiat, discutiendo perlegat, terminum his imponere decrevi,
maxime quia disputando perveni ad eum qui est initium et finis. Valete.

8

