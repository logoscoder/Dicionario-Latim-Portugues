in preterito producuntur, ut «amatus», unde «amator, amatrix». Inveniuntur producta participia, quia habent e
ante -tus, ut «recensetus». Unde Prudentius in Passione Ipoliti martyris:
Cumque recensetis constaret partibus ille.
[10] Si vero i ante -tus habuerit, ubique penultima corripitur, nisi veniat a verbis quarte coniugationis, ut
«domo, domas, domitus, moneo, mones, monitus, audio, audis, auditus, condo, condis, conditus», unde
masculina «domitor, monitor, auditor, conditor». Et ex his feminina «domitrix, monitrix, auditrix, conditrix».
Producuntur in tertia coniugatione «oblitus, quesitus, tritus, petitus et cupitus», et que ex is componuntur.
Notandum tamen quod «oblitus», si a verbo componitur quod est «lino», corripitur. Et in quarta tantum
corripiuntur duo, «queo» simul et «eo», et que ex is componuntur, ut «eo, itus, exeo, exitus», ex quibus verbalia
non legi.
[11] Denique si u ante -tus habuerit idem preteritum, tunc eiusdem preteriti penultima fit brevis, si a verbo
«ruo» compositum fuerit, ut «eruo, erutus, obruo, obrutus». In reliquis producitur, ut «induo, indutus, exuo,
exutus, adiuvo, adiutus», unde «adiutor», et «adiutrix». Quod si o ante -tus extiterit, semper erit longa, ut
«moveo, motus, foveo, fotus, lavo, lotus», quod et «lautus» facit. Tandem ex huiusmodi regulis scire potestis
quod naturaliter productas syllabas penultimas propter mutam et liquidam nulla necessitas metri corripit, cum
omnes tales naturaliter correpte produci possint.
[12] Quapropter Donati vel Prisciani potius regulis dare operam suadeo quam audacibus iuniorum inventis ex
inproviso et dicere in prosa, penultima correpta, «candelabrum, delubrum, aratrum, lavacrum», et si qua sunt
similia, preter illa que excepta sunt, et unum nomen «october», ut postmodum queatis producere metri
necessitate. De nomine quod est «mulier», requisistis quo accentu eius genitivus debeat pronuntiari. De quo
sciendum est quia, quamvis eius penultima brevis sit, euphonie causa solet acui, sicut et verba «calefacio,
calefacis». Cum enim omne nomen dissyllabum et deinceps in -er desinens brevietur, si genitivus eius supra duas
syllabas excreverit, semper penultimam corripit, nisi positio adsit aut penultima nominativi naturaliter producta
sit, ut «october, saluber, equester».
[13] De pronomine quoque, ut quibusdam placet, quod est «alter, alterius», cum sequatur regulam
pronominum in -ius desinentium, que in prosa penultimam producunt, hoc solum excipitur, propterea quia solum
duas syllabas plus habet in genitivo quam in nominativo. In quinta quoque declinatione unius genitivi trissyllabi
penultimam corripi in prosa sciatis, ut «fides, fidei», quia non habet i ante e, sicut habent reliqua trisyllaba
genitivorum declinationis Ve.
[14] Verba quoque proposita, que sunt «irrito, assevero, persevero, radico», et ex eo compositum «eradico»,
«relego et allego, instigo et subrepo», notate semper penultimas productas. De eo quidem quod est «irrito»,
Virgilius sic ait in .X.:
Irritatque virum telis et voce lacessit
licet quidam vitiose scriptum legant: irritat atque virum telis; quod nullo modo posse fieri ordo prepositive
coniunctionis ostendit. Et idem Virgilius in .IIII.:
Illam terra parens ira irritata deorum.
Nec vos turbet quod «irritus, irrita, irritum» penultima correpta dicimus, ut idem Virgilius in .V.:
Ante locum et variis adsultibus irritus urget.
Idem in .X.:
Irrita deflexit partim stringentia corpus.
Quod «assevero» dytrocheus sit, sicut et «persevero», ex nomine agnoscitur quod est «severus», ex quo
tractum videtur. Est enim «severus» amphibrachis, teste Prudentio in Psychomachia:
Fronte severus adhuc, et multo funere anhelus.
[15] De eo quod est «radico», sciendum est quia sicut fiunt verba ex oblico casu nominis neutri generis, ut
«munus, muneris, munero, muneras», et «decus, decoris, decoro, decoras»; unde Flaccus:
Ac bene nummatum decorat suadela Venusque
2

