sic etiam «index, indicis, indico, indicas, fornix, fornicis, fornico, fornicas, cornix, cornicis, cornico,
cornicas», unde Persius:
Nescio quid tecum grave cornicaris inepte.
Et «radix, radicis, radico, radicas»; unde est illud:
Radicet altis sensibus.
Est enim dimeter iambicus, qui in Ambrosianis primo loco semper iambo vel spondeo est contentus. Ut vero
penultima corripi putetur, Phoce auctoritas compulit, qui ipsum nomen inter correpta excipit, licet producta
ubique inveniri possit, ut Virgilius:
Aut Ida in magna radicibus eruta pinus.
Horum namque .IIII. que protuli, duo penultimam genitivi corripiunt, id est «index et fornix», duo producunt,
id est «cornix et radix».
[16] «Relego et allego», notate quod si a verbo prime coniugationis componantur, semper penultima
producitur, sin a tertia coniugatione, gaudet correptione; unde est:
Culpam releget lubricam.
Est quoque hic dimeter iambicus, cuius secundum locum semper sibi vendicat iambus. Nam «lego, legas»,
quod est «legatione fungor», unde «legatus», id est «missus», longam habet le-; «lego» vero «legis», in
quacumque alia significatione correptam, sicut et «ligo, ligas», unde «religatus», id est «iterum vinctus».
[17] Quomodo pronuntiandum sit «instigo», Virgilius ostendit in .V.:
Instigant studiis, resonat clamoribus ether.
Eodem modo «investigo, castigo, inspico». «Subrepo» quoque, si a verbo quod est «repo» componitur,
productione letatur, sin a «rapio», corripitur et illud preteritum «subrepsi», istud facit «subripui». «Exaro,
denoto», penultimas corripiunt, ut Virgilius in primo Georgicon:
Nudus ara, sere nudus.
Et Horatius:
Paterna rura bobus exarat suis.
Qui versus trimeter est iambicus totus solis iambis compositus. «Demeto, demoror» penultimis correptis;
Horatius:
Accidit ut quidam testes caudamque salacem
Demeteret ferro.
Virgilius in .X.:
Turne sed infelix Teuchros quid demoror armis.
[18] De eo quod est «exhalo», Lucanus in quarto:
Exhalat nebulas quicquid concrescere primus.
Et de eo quod est «mano», Virgilius in .III.:
Tum gelidus toto manabat corpore sudor.
De eo etiam quod est «infidus» et «Getulus», Lucanus in .IIII.:
3

