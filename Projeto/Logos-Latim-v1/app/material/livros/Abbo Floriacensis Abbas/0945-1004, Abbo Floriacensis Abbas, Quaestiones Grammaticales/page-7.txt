Nec hoc recedat a vestra memoria, quod nomina trissyllaba et deinceps, quorum extreme syllabe incipiunt ab
n, penultimam habeant longam a vel u terminatam, ut «Garganus, tribunus, terrenus». Excipiuntur tantum
«sagana, lagana, orphanus, sabanus».
[40] Solet queri in libro Machabeorum que constructio sit «et meminerit testamenti sui quod locutus est ad
Abraham, Isaac et Jacob servorum suorum fidelium», quasi dicere debuisset «ad Abraham et ceteros suos fideles
servos». Sed dicimus quia zeugma est, ut sit: «meminerit testamenti sui quod locutus est» et cetera, et
«meminerit servorum suorum fidelium». Illa etiam constructio «et sermonem quem audistis non est meus»,
similis est, «urbem quam statuo vestra est» et «lectionem quam audistis vobis prodest». Que licet soloecismo sit
notabilis, hypallagem tamen figuram exigit ut illud:
Cesarie caput ille niger pie talia dicta,
Cui relegendo placent quos facit ille modos.
[41] Comparativum gradum dicunt grammatici servire semper ablativo casui, sed in opusculis Augustini legi
quod, si rebus propositis eundem casum comparativo iunxeris, extra ipsas res erit quod idem gradus intulerit; ut
puta sint tres docti; si requiris quis eis doctior sit, quartum procul dubio tibi reddi cupis, sin per genitivum quis
eorum sit doctior investigas, unum ex his tribus doctiorem scire desideras. Quocirca, ut idem doctor ait, cum
nominantur tres virtutes, fides, spes, caritas, melius est dicere neutraliter «maior horum» quam «maior his est
caritas», ut non quartum aliquid introducas, sed in rebus propositis quid maius sit secernas. Unde Martianus in
Philologie nuptiis «maior filiarum Prognoes» inquit.
[42] In Dei Palinodia quam composuit Hilarius Pictavensis episcopus, non iuxta quorundam imperitorum
errorem «suscepisti», sed potius «suscepturus» legendum est: Tu ad liberandum suscepturus hominem. Futuras
enim participii activi, cum eiusdem significationis verbo iunctus, suggerit consequentiam cuiusdam competentis
ordinis condicionaliter, ut vix possibile sit alterum fieri, nisi alterum precesserit; ut «visitaturus fratres Anglicos,
maxime Os<waldum>, archiepiscopum, non horrui maris periculum». Lucanus:
Insiluit solo nociturus pondere puppim.
[43] Sicut lustrum dicebatur spatium quinque annorum, quo lustrabatur urbs et ab omnibus gentibus
solvebatur tributum, ita etiam olympias dicitur spatium quattuor annorum, quod inventum temporibus Ozie
sacerdotis exigebat ut, hoc spatio peracto, solverunt ludos Jovi Olympico. Unde et dominus fertur centesima
nonagesima tertia olympiade natus; et in libro De laude virginum ducentesima sexagesima septima olympiade
fuisse Diocletianum novimus persecutorem Christianorum. A prima enim olympiade quicquid factum dicitur, per
quaternarium multiplicata numeri summa manifestatur, sicut in cronicis dicitur.
[44] In Fide quoque catholica, quam assertor veritatis edidit Athanasius post multas persecutiones repertus
per omnia orthodoxus, unus versiculus ita legendus est: Spiritus Sanctus a Patre et Filio non factus, nec creatus,
nec genitus, sed procedens, licet multi pro simplicitate intellectus sui conentur abradere id quod est nec genitus,
propterea quia apud alios catholicos sepe legitur: Spiritus Sanctus nec genitus, nec ingenitus, sed tantum
procedens.
[45] Qui correctores si recurrerent ad interiorem logice considerationem, profecto perviderent in utraque
assertione stabilem fidei firmitatem. Habet sane eadem fides in deitate Trinitatis quod alia sit persona Patris, alia
Filii, alia Spiritus Sancti, quas proprietatibus informant catholici, non diversas temporibus aut locis. Nam quod
Pater non est factus nec creatus, commune est ei cum Filio et Spiritu Sancto. Quod vero non est genitus,
commune est cum Spiritu Sancto, sed non cum Filio. Quod autem Filius est genitus, differt ab eo Pater et
Spiritus. Cum ergo Pater sit ingenitus, Filius genitus, Spiritus vero Sanctus nec genitus nec ingenitus, constat
quia nec Pater est nec Filius, qui neutram earum personarum differentiam sortitur.
[46] Sed si Spiritus Sanctus non est genitus, ait aliquis, procul dubio est ingenitus. Quod non ita esse cum
Aristotelis sententia reclamat locutio consueta, qua nos patimur, etiam ab inimicis, levius non esse sapientes
quam insipientes dici et non esse iustos potius quam iniustos, cum palam omnibus causa humilitatis id ipsum
profiteatur. Quis enim egrotus, cum sciat se non esse sanum, patienter audiat se esse insanum? Sic fit ut quedam
absque privatione negata, vera sint, que privatorie affirmata, vera esse non possint; quibus tamen privatoriis ac si
hyperapophatice superveniat negatio, restituit ea veritati aliquando.
[47] Nam dum dicitur de quolibet: non est sanus, addubitat aliquis utrum insanum velit intelligi; id enim
possibile est consequi, et idcirco, adiciente necessario, subiungitur quia nec sanus est nec insanus. Similiter ergo
dum dico Spiritum Sanctum non esse genitum, quantum ad veritatem sufficit sed ad ansam calumpnie solvendam
proficit, si nec genitum nec ingenitum esse tractatus patefecerit; siquidem privatio exigit negationem, negatio
vero privationem necessario nomine, quia non omne quod non videt cecum est, cum omne quod cecum est non
videat et non omne quod iustum non est iniustum est, cum omne quod iniustum est, necessario constet quia
iustum non est.
7

