conspicimus, illi, a quo est omne bonum, gratias referamus. Si vero, quod absit, aliquod vitium in nobis
deprehenderimus, illud nobismetipsis reputemus, et ad poenitentiam denuo recurramus. Haec autem quae supra
breviter praelibavimus, generaliter ad omnes pertinent solitarios; et non solum ad eos, verum etiam ad omnes Dei
servos et catholicos Christianos. Praeterea quoque si duo fuerint simul, ita ut praefatum est, solitarii, oportet ut
non otio torpeant, non detractionibus et obscenis confabulationibus incumbant, sed aut psalmorum
modulationibus, aut divinis lectionibus, aut certe manuum operationibus insistant, horas canonicas cum omni
[0607B] devotione custodiant, et in his divinum officium impleant, moxque ut datum fuerit signum, ad oratoria
propria conveniant. Quotidie quoque ad collationem simul veniant, ubi de Dei servitio et de communi profectu
tractent, et pro admissis sibi invicem veniam postulent. Si autem unus solummodo fuerit solitarius, ipse etiam
quotidie collationem secum habeat. Sedeat quidem quotidie in tribunali mentis suae, et statuat se ante faciem
suam, atque ita in corde suo constituto judicio adsit accusatrix ejus cogitatio, testis conscientia, carnifex timor:
deinde sanguis animae confitentis per lacrymas profluat; postremo in conscientia sua se indignum et peccatorem
fore judicet. Haec quidem de uno.
Si autem, ut praedictum est, duo fuerint, honorem [0607C] sibi invicem humiliter deferant. Junior natu
eum qui aetate senior est obsequio sanctitatis veneretur: senior vero aetate juniorem dictis et exemplis ad bene
vivendum informet. Nobilis genere nequaquam ignobili se praeferat. Sciat autem quia non est personarum
acceptio apud Deum. Neque enim is, qui scientiae doctrinis, et caeterorum bonorum operum praerogativis pollet,
se alteri praeferat, sed potius de muneribus sibi divinitus collatis Deo gratias agat, semper illud Apostoli
perpendens, quo dicitur: Qui se stare putat, videat ne cadat (I Cor. X, 12). Et illud Hieronymi: Timendum est,
inquit, et cavendum, ne veterem gloriam et solidam firmitatem unius horae procella subvertat. Charitatis autem
officio se alterutrum humiliter praeveniant. Ad illorum [0607D] autem infirmitates procurandas invicem
condescendant, et eorum necessitates invicem provideant: et quotidie, si locus ita fuerit congruus, ita pariter
reficiantur utrisque et spiritualibus et carnalibus dapibus. Una prosperitas sit utriusque similiter et adversitas, si
forte contigerit. Unius voluntas alterius voluntati succumbat. Utrorumque illorum voluntates Domini voluntati,
imo servituti subjiciantur; et non quod singuli singillatim cupiunt, sed quod utrique disponunt, agant; illam
Dominicam semper reminiscentes sententiam: Non veni, inquit, voluntatem meam facere, sed ejus qui misit me,
Patris (Joan, VI, 38).
[0608A]
CAPUT XXV. De instrumentis bonorum operum.
Cum ergo omnium sanctarum Scripturarum paginae instrumentis bonorum operum sint refertae, et per
earumdem sanctarum Scripturarum campos inveniri possint arma quibus vitia comprimantur et virtutes
nutriantur, necesse est tamen huic regulae sententiam cujusdam Patris inserere de instrumentis bonorum operum;
in qua sub magna brevitate quid solitariis agendum quidve vitandum sit, continetur. Oportet enim eos 1.
Imprimis Deum diligere ex toto corde, tota anima, tota virtute. 2. Deinde proximum tanquam seipsum. 3. Deinde
non occidere: hoc est, non detrahere; quia, ut ait apostolus: Qui detrahit fratri suo, homicida est (Joan. III).
[0608B] 4. Deinde non adulterare. 5. Non furtum facere. 6. Non concupiscere. 7. Non falsum testimonium
dicere. 8. Honorare omnes homines. 9. Et quod sibi quis fieri non vult, alii ne faciat. 10. Abnegare semetipsum
sibi, ut sequatur Christum. 11. Corpus castigare. 12. Delicias non amplecti. 13. Jejunium amare. 14. Pauperes
recreare. 15. Nudum vestire. 16. Infirmum visitare. 17. Mortuum sepelire.
Quaerendum est itaque quomodo possit solitarius infirmum vel in carcere positum visitare, aut
mortuum sepelire, qui non habet quidem facultatem de cellula foras exire. Infirmum enim, vel in carcere
positum, ille procul dubio visitat, qui in lecto vel in tenebris vitiorum videt aliquem jacere, et morbo suae
iniquitatis laborare, eumque suo exemplo operationibus [0608C] atque antidoto salubris exhortationis roborat,
quem in bona actione titubare ac debilitari cernebat. Mortuum quoque ille sepelit qui pro eo devote seduleque
preces ad Dominum fundit: non solum autem mortuum sepelit, sed etiam eum, ut ita dicam, a morte suscitat,
quando videt aliquem funibus peccatorum suorum obstrictum, et in tenebris suae iniquitatis quodammodo
sepultum, eumque ad confessionem ac poenitentiae lamenta per sacrae admonitionis studium provocat, atque ut
ad viam salutis redeat salubriter instigat. Quocirca sciendum est nobis quia major merces est, peccatorem
suscitare de vitiis quam mortuum de sepulcro. Sequitur. 18. In tribulatione subvenire. 19. Dolentem consolari.
20. A saeculi actibus se facere alienum. [0608D] 21. Nihil amori Christi praeponere. 22. Iram non perficere. 23.
Iracundiae tempus non reservare. 24. Dolum in corde non tenere. 25. Pacem falsam non dare. 26. Charitatem non
derelinquere. 27. Non jurare, ne forte perjuret. 28. Veritatem corde et ore proferre. 29 Malum pro malo non
reddere. 30. Injuriam non facere, sed et factam patienter sufferre. 31. Inimicos diligere. 32. Maledicentes se non
remaledicere, sed magis benedicere. 33. Persecutionem pro justitia sustinere. 34. Non esse superbum. 35. Non
vinolentum. 36. Non edacem. 37. Non somnolentum. 38. Non pigrum. 39. Non murmurosum. 40. Non
18

