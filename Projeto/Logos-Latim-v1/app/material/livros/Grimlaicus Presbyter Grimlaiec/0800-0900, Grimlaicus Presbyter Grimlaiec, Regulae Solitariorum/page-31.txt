implicati, officio suo dignas excubias strenue curare non possent. Item ibi: Denique sanctus Paulinus, et beatus
Hilarius omnia sua aut parentibus reliquerunt, aut vendita pauperibus erogaverunt. Sed postea cum facti fuissent
episcopi, non contempserunt Ecclesiae facultates, sed fidelissime dispensaverunt. Isti ergo tam sancti viri tamque
perfecti pontifices factis evidentibus clamant posse et debere fieri quod fecerunt. Qui utique homines, tam
saecularium quam divinarum litterarum sine ambiguitate doctissimi, si scirent res Ecclesiae debere contemni,
nunquam eas haberent, qui omnia sua reliquerant. Unde datur intelligi quod tanti ac tales viri qui, volentes fieri
discipuli Christi, [0632B] renuntiaverunt omnibus quae habebant, non ut possessores, sed ut procuratores
Ecclesiae facultates possidebant. Et ideo res Ecclesiae nihil aliud scientes esse nisi vota fidelium, pretia
peccatorum et patrimonia pauperum, non eas vindicaverunt in usus suos ut proprias, sed ut commendatas
pauperibus diviserunt. Item ibi: Sacerdos, inquit, non solum sine cupiditate, sed etiam cum laude pietatis accipit
a populo dispensanda, et fideliter dispensat accepta; quia omnia sua aut reliquit aut Ecclesiae rebus junxit, et se
in numero pauperum paupertatis amore constituit, ita ut unde pauperibus subministrat, inde etiam tanquam
pauper voluntarius vivat.
De eadem re etiam in Regula canonicorum legitur ita: Monachi namque sive solitarii, qui evangelicum
[0632C] praeceptum sequentes distractis atque renuntiatis omnibus patrimonia sua Christo dederunt, merito de
facultatibus Ecclesiae subsidium temporale accipiunt; ut quia toto mentis desiderio coelestia appetunt, sic in hac
peregrinationis via sumptibus Dominicis sustententur, quatenus ad ea quae contempserunt minime redire qualibet
necessitatis causa compellantur. Item ibi: Clericos, quos voluntas aut nativitas pauperes fecit, in congregatione
viventes, necessaria vitae accipiant; quia ad ea accipienda non eos habendi ducit cupiditas, sed cogit vivendi
necessitas. Porro si tales fuerint qui nec suas nec Ecclesiae velint habere possessiones, horum necessitatibus
providentissima gubernatione de [0632D] facultatibus Ecclesiae praelati debent subvenire, illud Prosperi
attendentes: Quod habet, inquit, Ecclesia, cum omnibus nihil habentibus commune habeat. Sed et eorum curam
nihilominus gerere debent, quos aut infirmitas aut senectus aggravat. Post haec autem memorari oportet hoc,
quod in Actibus apostolorum legitur: Afferentes, inquit, pretia praediorum suorum: et ponebant ante pedes
apostolorum. Distribuebantur autem singuli, prout unicuique opus erat (Act. IV, 35). Item: Neque egens
quisquam erat inter illos (Ibid. , v. 34). Et rursum: Nec quisquam suum esse aliquid dicebat; sed erant illis omnia
communia (Ibid. , v. 32). Ita ergo et solitarii nec suum quidquam dicant, sed sint fideles dispensatores, et ea quae
pauperibus dare debent, non nimis in suos [0633A] usus reflectant: ne quod absit, cum Juda, qui loculos Domini
furatus fuerat, sententiam damnationis incurrant; sed potius de fideli administratione ab ipso, cujus ministri esse
noscuntur, ineffabiliter remunerari mereantur

CAPUT XLII. Quibus horis oporteat solitarios reficere.
Statuendum itaque censeo quibus horis reficere debeant solitarii, ne forte quis propriam sequatur
voluntatem, et remissius vivat quam necesse sit. Quapropter tali dispositione reor utraque tempora ordinari, hoc
est, ab octavis Paschae usque ad Pentecosten bis in die reficiant. His ergo diebus quarta et sexta feria usque ad
nonam jejunent: quia sicut equis frena sunt imponenda, ita corpora nostra jejuniis [0633B] sunt infrenanda. A
Pentecoste usque ad Kalendas Septembris quarta et sexta septimaque feria jejunent usque ad nonam. Reliquis
vero diebus ad sextam reficiant, et ad vesperam coenent. A Kalendis autem Septembris usque ad caput
Quadragesimae, ad nonam semper reficiant; nisi forte quis voluerit jejunium usque ad vesperum protelare. In
Quadragesima vero usque ad Pascha, ad vesperam reficiant. Ipsa tamen vespera sic agatur, ut lumine lucernae
non indigeant reficientes, sed luce adhuc diei manente omnia consummentur. Sed et omni tempore, sive coenae,
sive refectionis hora sic temperetur, ut de luce fiant omnia. Praeterea quoque si quis voluerit omni tempore
jejunare, exceptis Dominicis et aliarum festivitatum diebus, non prohibeatur ei; [0633C] quia sic faciebant sancti
Patres nostri Antonius, et Benedictus, nec non Macarius, et caeteri alii.
Sed licet omni tempore vita solitariorum Quadragesimae debeat observationem habere, tamen quia
paucorum est ista virtus, ideo suademus ipsis diebus Quadragesimae omni puritate vitam suam custodire, omnes
pariter negligentias aliorum temporum his diebus sanctis diluere. Quod tunc digne fit, si ab omnibus vitiis nos
temperemus; orationi cum fletibus, lectioni et compunctioni cordis atque abstinentiae operam demus. Ergo his
diebus augeamus aliquid ad pensum solitum servitutis nostrae, orationes peculiares, ciborum et potus
abstinentiam; ut unusquisque super mensuram sibi indictam aliquid cum [0633D] propria voluntate et gaudio
sancti Spiritus offerat Deo: id est, subtrahat corpori suo de cibo et potu, de somno et quiete, de loquacitate et
scurrilitate; et cum spiritualis desiderii gaudio sanctum Pascha exspectet.
Deinde omni tempore, sive prandii, sive coenae, mox ut surrexerint a refectione, sedeant, si duo fuerint
simul, et legat unus Collationes vel Vitas Patrum, aut certe aliquid unde aedificentur. Et lectis quatuor aut
31

