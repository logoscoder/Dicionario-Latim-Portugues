superflua sunt, et haec pauperibus dare praecipimur. [0641B] Unde sanctus Hieronymus ait: quidquid corpora
nostra defendere potest, et humanae succurrere imbecillitati, hoc una appellanda est tunica; et quidquid in
praesentibus alimentis necessarium est, unius diei victus appellatur. Unde et praeceptum a Domino est ne
cogitemus de crastino, hoc est, de futuro tempore. Et Apostolus: Habentes, inquit, victum et vestimentum, his
contenti simus. Nam qui volunt divites fieri, incidunt in tentationem et in laqueum diaboli, et desideria multa, et
inutilia, et nociva, quae hominem mergunt in interitum et perditionem (I Tim. VI, 8). Qua de causa ad Regulam
beati Benedicti recurrimus, et quantum ipse concessit monachis habere de vestimentis, et nos concedamus
solitariis: id est, propter noctes, et propter ipsa vestimenta [0641C] lavanda habeant, si monachi sunt, duas
tunicas et duas cucullas. Si vero nondum assumpserunt propositum monachale, cucullas non induant, sed cappas;
in aestate puram, in hieme villosam. Habeant enim pelliceam unam de pellibus, et duas stamineas, et duo
femoralia. Femoralium autem usus cuiquam permittendus est, et maxime his qui in ministerio altaris implicantur.
Reliqui vero gradus utrum ea velint gestare, an non, in ipsis sit. Sint etiam illis indumenta pedum, caligae, et
pedules, et subtelaria. Haec autem consideratio in eorum pendeat arbitrio, ut secundum qualitatem locorum ubi
habitant et aerum temperiem vestimenta habeant, quia in frigidis regionibus amplius indigetur quam [0641D] in
calidis. Praeterea quoque sacerdotes vestimenta sacerdotalia et altaris lineamina cum summa diligentia
conservent nitida; id est, unusquisque casulam unam, albas duas, amictus duos, stolas duas cum manipulis, duos
etiam corporales, et duos linteos semper habeant nitidos, sicut tantum decet ministerium.

CAPUT L. De lectisterniis solitariorum.
Solitarii autem sicut in caeteris, ita etiam in lectisterniis modum tenere debent discretionis, id est, non
pretiosa velint habere lectualia, sed vilia: vestimenta quippe et calceamenta, vel lectualia eorum, nec nitida
nimium, nec abjecta sint plurimum. Inter utrumque enim, ut diximus, virtus discretionis [0642A] tenenda est.
Sufficiant autem eis stramenta lectorum, matta et cilicium, sagum, vel toxa et capitale. Vestiti quoque dormiant
et cincti, ut semper sint parati. Quiescentes autem in lectulis suis frequenter decantent cum Propheta: Lavabo per
singulas noctes lectum meum, lacrymis meis stratum meum rigabo (Psal. VI, 6). Et iterum: Memor fui nocte
nominis tui, Domine, et custodivi legem tuam (Psal. CXVIII, 55). Et si ante non surrexerint, vel facto signo
absque mora surgentes, festinent ad opus Dei, cum omni tamen gravitate et modestia. Cum autem surrexerint,
primum signum crucis frontibus suis imprimant, et cum silentio dicant: Deus, in adjutorium meum intende:
Domine, ad adjuvandum me festina (Psal. LXIX, 1). Et hoc cantantes mox ad oratorium [0642B] pergant, et
prostrati in terra humiliter cum lacrymis et gemitu orent. Expleta autem oratione, necessaria corporum suorum
provideant. Inde revertentes illico nocturnum officium solemniter et devote incipiant. Euntes autem aliquo vel
redeuntes semper ore et corde aliquid psallant, quatenus cum Propheta fiducialiter dicere queant: Benedicam
Dominum in omni tempore, semper laus ejus in ore meo (Psal. XXXIII, 1).

CAPUT LI. Ut certo tempore sese radant, ne sint comati.
In barbis quoque radendis et capillis tondendis tenendus est etiam a solitariis modus discretionis. Nam,
sicut legitur in Vitis Patrum, fuit quidam vir [0642C] sanctus, nomine Apollonius, qui eos valde reprehendebat,
qui barbam et comam capitis nutriebant. Dicebat autem: Certum est quod isti ab hominibus laudem quaerunt, et
ostentationis causa barbam vel comam capitis nutriunt; cum mandatum sit etiam ipsa jejunia in occulto
celebranda, ut Deo soli sint cognita, qui videt quae in occulto sunt, et reddit in palam. Sed ut mihi videtur, isti
non sunt contenti ejus remuneratione qui videt in occulto, sed manifestari se apud homines volunt. Unde etiam
ad quemdam Romanum fertur dixisse beatus Gregorius istud proverbium: Si sanctitas, inquit, in barba est, tunc
nemo sanctior est hirco. Quapropter juxta considerationem rationis arbitror congruum fore ut solitarii, et
praecipue illi qui sacra mysteria contrectant, [0642D] de quadraginta in quadraginta diebus se radant, et capillos
tondeant, ut juxta Apostolum: Exspoliantes nos veterem hominem cum actibus suis, induamus eum qui renovatur
in agnitionem Dei (Coloss. III, 3). Id est, criminibus carnis nostrae, quasi crinibus capitis exuamur, atque inde
innovatis sensibus enitescamus. Quam renovationem in mente oportet fieri, sed in capite demonstrari, ubi ipsa
mens noscitur habitare. Habeant etiam infra cellulam retrusionis dolium, et quoties expedit, sacerdotes pro
munditia corporis balneorum usibus fruantur. Sed fortasse aliqui dicent: Sanctus Antonius nunquam se balneavit.
Quibus breviter respondendum est: Si sanctus Antonius nunquam se balneavit, nec unquam missam cantavit;
ideoque balneorum [0643A] usus in sacerdotum relinquitur arbitrio, ut mundi et digni habeantur sacra mysteria
celebrare.

36

