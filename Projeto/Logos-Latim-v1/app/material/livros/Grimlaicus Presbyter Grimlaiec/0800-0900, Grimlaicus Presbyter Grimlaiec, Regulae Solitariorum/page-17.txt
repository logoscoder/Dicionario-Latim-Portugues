eas. Non enim tantum habere debemus, quantum cupiditas concupiscit, sed quantum necessitas poscit. Habendi
enim amor, nisi ad integrum resecetur, ardentior est in parvis et plus torquetur in minimis. Est autem et alia causa
valde dura et nimis dolenda, hoc est omni intentione studium laboris impendere, et fructum non recipere post
laborem. Quid enim prodest jejunare et vigilare, et mores non corrigere? Sic est quomodo si aliquis extra vineam
aut circa vineam exstirpet et excolat, et vineam ipsam desertam ac incultam relinquat, ita ut spinas [0605B] et
tribulos germinet. Aut quid prodest afflictio corporalis, si linguae nequitiis et obtrectationibus polluamur, cum
apostolus dicat: Si quis putat se religiosum esse, non refrenans linguam suam, sed seducens cor suum, hujus vana
est religio (Jac. I, 26). Nonne omne opus nostrum velut fumus atque umbra evanescit, et velut favilla stupae in
nihilum redigitur? Quapropter frustra nobis de corporis cruce et pectoris afflictione blandimur, si exterior homo
noster, hoc est corpus nostrum, sanctis laboribus exercetur, et interior a passionibus, hoc est, a detractione, ab ira,
ab indignatione, ab hypocrisi et caeteris hujusmodi vitiis non curatur. Hujusmodi quippe solitarius talis videtur
mihi esse, quomodo si a foris statuam auream faciat aliquis quae intro lutea sit; vel quomodo [0605C] si domus
magnifica arte exstructa, a foris pulcherrimis depicta videatur coloribus, ab intus serpentibus et scorpionibus
plena sit. De talibus enim Christus in Evangelio dicit: Vae vobis, hypocritae, qui similes estis sepulcris dealbatis,
quae a foris hominibus parent speciosa; intus vero pleni estis hypocrisi et iniquitate (Matth. XXIII, 27). Ipse
quoque Dominus velut pius medicus hac de causa nobis infirmis paulo superius dat consilium, dicens: Munda
prius quod intus est calicis et paropsidis, ut fiat et id quod deforis est, mundum (Ibid. , V. 26). Hoc est, munda
prius cor tuum ab omni hypocrisi et iniquitate, et ab omni ira et detractione, et tunc erit opus tuum lucidum
totum, et non habens aliquam partem tenebrarum.

CAPUT XXIV. [0605D] Item de eadem re quae supra.
Certi enim simus, secundum Domini nostri sententiam superius dictam, quod nisi nostras quotidie
caveamus et circumcidamus passiones, deteriores nos multum effici quam fuimus dum in saeculo viveremus, ita
ut fiant extrema nostra pejora prioribus. Quapropter non solum nobis a capitalibus criminibus caveamus, sed
etiam ipsas parvas negligentias quotidie quasi venenum diaboli respuamus. Sicut enim per minutissimas rimulas
in sentinam navis guttae concurrunt, sic et minuta peccata quotidie in animas nostras confluunt. Et sicut navis
posteaquam de fluctibus pelagi evasit, si in portu exsentinata non fuerit, de minutissimis guttis impletur et
mergitur; ita [0606A] et solitarius, devictis et superatis mundi hujus criminibus, quasi periculosis fluctibus, cum
ad portum solitudinis venerit, si repentina et minuta peccata de animae suae sentina exhaurire neglexerit, in ipso
quietis portu naufragii discrimen incurrit.
Sed dicit aliquis: Quomodo potest anima exsentinari? Utique orando, vigilando, jejunando, abstinendo,
ipsa peccata confitendo, veram charitatem, veram humilitatem, veram patientiam exhibendo. Quanquam enim
solitarius sit justus et sanctus, nunquam necesse est ut in hac vita sit securus, quia, ut ait Scriptura: Nescit homo
utrum amore an odio dignus sit, sed omnia in futuro reservantur incerta. Multi enim adhuc laquei tensi sunt ante
pedes animae nostrae. Sicut enim quis transiens super flumen, [0606B] per angustias arctissimi pontis, etiamsi
majorem partem inoffenso pede jam periculi evasisse se credat, cum in ultimo pontis spatio venerit, et si
paululum titubaverit, casum quem in medio pontis timebat, incurrere poterit. Sic nos etiamsi magna pars vitae
istius prospere videatur jam fuisse transacta, non ideo fiduciam praesumamus, cum adhuc periculi pars extrema
minetur. Nemo ergo securum se esse judicet, antequam ad finem felici consummatione perveniat. Quid ergo
prodest si mihi vinea spem omnem in flore ostendat, et vel ferarum incursio, vel vastitas grandinis, spem omnem
in consummatione subducat? Ideoque omnis prosperitas, omnis labor felicitatis in fine consistit. Ne ergo nimia
securitate solvamur, adducatur illa Domini sententia [0606C] in medium, de qua dicitur: Utinam calidus esses,
aut frigidus! nunc autem quia tepidus es, incipiam te evomere ex ore meo (Apoc. III, 15). Ac si dicatur: Melius
tibi fuerat in saeculo remansisse frigidum, quam in solitaria vita esse tepidum. Nunc autem quia de saeculo
recessisti, et fervorem spiritualem prae negligentia apprehendere noluisti, tepidus effectus es, vix iterum ex ore
Domini respiciendus evomeris. Et ideo necesse est nobis diligenter attendere illam divinae Scripturae sententiam
dicentis: Omni custodia serva cor tuum (Prov. IV, 23). Oportet itaque ut invicem opera nostra quotidie
consideremus et perspicaciter attendamus: quis nostrum in opere Dei sit promptior, quis in oratione ferventior, in
lectione sollicitior, in castitate purior, in lacrymarum [0606D] ubertate profusior, in corpore honestior, in corde
sincerior; quis in ira sit mitior, in mansuetudine modestior, in risu rarior, in compunctione ferventior, in gravitate
fundatior, in charitate jucundior; et sic nosmetipsos quotidie ipsi nobiscum de conversatione nostra rationem
habeamus ad invicem dicentes: Videamus si hunc diem sine peccato, sine invidia, sine murmuratione, sine ira ac
detractione transegimus. Videamus si hodie aliquid quod ad profectum nostrum et ad aedificationem aliorum
pertinet, operati sumus. Videamus si plus hodie risui, si plus cibo ac potui, si plus otio ac somno quam decebat,
indulsimus. Si minus legimus, si minus oravimus quam debuimus: ac sic de omnibus negligentiis [0607A]
nostris compungamur in cubilibus, hoc est, in cordibus nostris; et si aliquod bonum in nobis, Domino largiente,
17

