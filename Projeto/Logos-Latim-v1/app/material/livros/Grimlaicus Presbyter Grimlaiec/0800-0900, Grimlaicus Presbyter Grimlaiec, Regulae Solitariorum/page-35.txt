vale dicto discessit; et dehinc factus ei amicus saepe ad eum veniebat suae utilitatis causa. Erat autem idem
Romanus vir discernens in bonis, et repletus optimo odore Spiritus sancti. Quapropter habenda est inter nobiles
et ignobiles, inter sanos et infirmos, inter senes et juvenes magna discretio. [0639C] Non enim possunt hi qui de
deliciis veniunt, et hi qui nunquam in deliciis fuerunt, aequalem tenere rigorem abstinentiae. Neque sani et
infirmi aequaliter abstinere possunt. Idcirco secundum consilium Apostoli: Is qui non manducat, manducantem
non spernat; et qui manducat non manducantem non judicet (Rom. XIV, 3). Sed alterutrum pie supportantes
considerent infirmitates illorum.

CAPUT XLVIII. De infirmis et senibus solitariis.
Infirmorum autem et senum cura ante omnia et super omnia adhibenda est, ut sicut revera Christo, ita
eis serviatur: Ipsemet enim in judicio dicit justis: Infirmus fui, et visitastis me (Matth. XXV, 36). Et quod uni ex
minimis meis fecistis, mihi fecistis (Ibid.). [0639D] Sed et illi imbecilles et infirmi considerent in honorem Dei
sibi serviri; et non superfluitate sua atque nugacitate verborum contristent fratres servientes sibi. Qui tamen, si
excesserint, patienter sunt portandi; quia de talibus copiosior merces acquiritur in regno Dei. Ergo cura maxima
sit praelatis ac caeteris fratribus, ne aliquam negligentiam patiantur; sed eis compatiendo subveniant, et assiduis
visitationibus sanctarumque Scripturarum consolationibus, necnon et propriarum rerum facultatibus adminicula
praebeant necessaria. Deputetur autem frater timens Deum, et diligens atque sollicitus, qui eis ea quibus opus
habuerint misericorditer administret, et balnearum usus quoties expedit, offerat: [0640A] Sed et carnium esus, si
voluerint, pro reparatione tantum usque dum meliorati fuerint, comedant. Cellulae infirmorum infirmitatis
tempore sub sigillo minime habeantur, quatenus a fratribus visitari possint. Ipsi tamen caveant ne foras ultra
constitutum terminum exeant, si ab episcopo sunt reclusi et sigillati. Non enim eos teneat sigillum cerae vel
plumbi, sed sigillum Christi. Sic namque legitur in libro Dialogorum fecisse quondam venerabilem virum,
nomine Martinum: qui cum in quodam monte necdum clauso specu habitaret, catena sibi ferrea pedem ligavit,
eamque saxo ex parte altera affixit, ne ei ultra liceret progredi quam catenae ejusdem quantitas tendebatur. Quod
vir vitae venerabilis Benedictus audiens, ei per discipulum suum mandare curavit: [0640B] Si servus es Christi,
non te teneat catena ferri, sed catena Christi. Ad quam vocem Martinus eamdem protinus solvit compedem, sed
nunquam postmodum tetendit pedem ultra locum quo hunc tendere consueverat ligatum. Atque postea in tanto se
spatio sine catena coercuit, in quanto et antea ligatus permansit. Ita ergo et reclusi faciant. Illico autem ut ab
infirmitate convalescere coeperint, more solito ostium cellulae sigilletur, et soli iterum maneant.
Curam autem habeant maximam praelati, ut diximus, ne a cellariis negligantur senes et infirmi; quia ad
magistros respicit quidquid a discipulis delinquitur. Consideretur autem semper eorum imbecillitas, et nullatenus
in eis districtio regulae teneatur in alimentis sive caeteris necessariis; sed sit in [0640C] eis pia consideratio, et
praeveniant, si necesse fuerit, horas canonicas.

CAPUT XLIX. De vestimentis et calceamentis solitariorum.
Oportet itaque solitarios sanctarum Scripturarum auctoritati parere, sanctorumque Patrum documenta
vigilanter perpendere, ut humilitatem, quam corde gestant, actu, habitu, etiam ipso incessu religiosissime
demonstrent: plusque velint sancta conversatione eximiisque moribus quam ornatu vestium fulgere. Quantum
igitur a superfluo et immoderato cultu vestium se compescere debeant, multis sanctorum Patrum exemplis
perdoceri potest. Ait enim beatus Gregorius: Nemo aestimet in luxu atque studio pretiosarum vestium peccatum
deesse; quia si [0640D] hoc culpa non esset, nullo modo Dominus Joannem de vestimenti sui asperitate
laudasset. Hinc rursus ait: Nemo quippe vestimenta praecipua nisi ad inanem gloriam quaerit, videlicet ut
honorabilior caeteris esse videatur. Nemo vult ibi pretiosis vestibus indui, ubi ab aliis non possit videri. Pro sola
enim inani gloria vestimenta pretiosa quaeruntur. Hinc Basilius dixit: Si enim studium nobis habendum est
omnium nos esse minimos, et omnium novissimos, certum est quia et indumentis omnium nos putare debemus
novissimos. Hinc Cassianus dicit: Oportet ut talis sit vestis solitarii, quae corpus contegens, tantum verecundiam
nuditatis cooperiat, et frigoris injuriam repellat, non quae occasionem [0641A] vanitatis enutriat. Quae ita sit
vilis, ut nulla coloris vel compositionis novitate inter caeteros fratres spirituales insignis habeatur. Hinc Isidorus
ait: Vestimenta solitariorum nec multum vilia, nec multum sint pretiosa: quia nimis pretiosa vestis animum ad
lasciviam pertrahit; nimis vilis aut dolorem cordis parit, aut morbum vanae gloriae contrahit. Hactenus de
qualitate vestium diximus, nunc autem et de quantitate aliquid dicamus. Vestimenta quippe non multa, nec
superflua sint solitariis, imitantes dictum Dei nostri ad discipulos suos: Neque duas tunicas habeatis (Luc. IX, 3)
Quas duas tunicas non numero intelligere debemus, sed si alia gestamus, et alia causa avaritiae servamus, haec
35

