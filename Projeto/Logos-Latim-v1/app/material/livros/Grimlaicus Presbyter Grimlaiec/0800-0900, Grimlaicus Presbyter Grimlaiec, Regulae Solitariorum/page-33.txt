munimine, rigorem abstinentiae deinceps studuit triplicare. Qua in re ostenditur qualibus quantisve muscipulis
diabolus Dei servos praepedire molitur, quantum de nimia edacitate laetatur
Ideoque studeamus nos taliter ab escis temperare, ut si quando inimicus de nimia nostra edacitate
exstiterit gavisus, de nostra iterum abstinentia abscedat confusus. Omnia tamen mensurate et cum [0635D]
discretione fiant; quia nimia abstinentia ciborum non solum vires corporis frangit, sed etiam intentionem animae
minuit, mentisque ingenium marcescere facit, et vigorem orationis amittit. Quapropter quidquid cum
temperamento fit, salutare est; quod vero nimis et ultra modum fit, perniciosum est studiumque suum in
contrarium vertit. Unde sanctus Antonius dixit: Sunt quidam conterentes corpora sua in abstinentia, et quia non
habuerunt discretionem, longe facti sunt a Deo. Hinc beatus Gregorius ait: Plerumque enim dum plus quam
necesse est per abstinentiam caro atteritur, humilitas foris ostenditur, sed de hac ipsa humilitate graviter intus
superbitur. Ideo admonendi sunt abstinentes, ut sollicite [0636A] se semper aspiciant, ne dum gulae vitium
fugiunt, in superbiam aut vanam gloriam incidant. Et rursum admonendi sunt, ut abstinentiam suam et semper
sine intermutatione custodiant, et nunquam hanc apud occultum judicem eximiae virtutis credant; ne forte magni
meriti se esse aestimantes, corda in elationem levent. Sic enim corpora nostra, vel etiam corporum incentiva
rigore districtioris abstinentiae castigemus, ut a carnalibus desideriis absoluti, sanctis virtutibus floreamus.

CAPUT XLV. De mensura potus solitariorum.
Eamdem quippe mensuram potus quam sanctus Benedictus constituit monachis, eamdem et nos
infirmorum contuentes imbecillitatem constituimus solitariis, [0636B] id est, unicuique heminam vini per diem.
Quibus autem donat Deus tolerantiam abstinentiae, propriam se habituros mercedem sciant: Unusquisque enim,
ut ait Apostolus, proprium donum habet ex Deo, alius quidem sic, alius vero sic (I Cor. VII, 7). Quod si loci
necessitas, vel labor, aut infirmitas amplius poposcerit, in eorum consistat arbitrio; considerantes tamen in
omnibus ne eis satietas aut ebrietas subripiat. Licet enim legamus vinum omnino monachorum vel solitariorum
non esse, sed quia nostris temporibus id monachis aut solitariis persuaderi non potest, saltem et hoc
consentiamus ut non usque ad satietatem bibant, sed parcius, quia vinum apostatare facit etiam sapientes. Ubi
autem necessitas loci exposcit, ut nec suprascripta mensura [0636C] inveniri posset, sed multo minus, aut ex toto
nihil, benedicant Deum qui ibi habitant, et non contristentur; sed gaudeant, eo quod a tali peste sunt liberati.
Haec autem ante omnia admonentes, ut absque murmurationibus sint.
De vino autem abstinendo Apostolus certam fixit regulam, dicens: Nolite inebriari vino, in quo est
luxuria (Ephes. V, 18). Quasi diceret, luxuriam facit et nutrit vini perceptio nimia, non natura. Et ideo solitarios
non uti vino, sed inebriari prohibeo; quandoquidem infirmum stomachum usus moderatus vini confortat, ebrietas
vero animum corpusque debilitat. Denique Timotheo discipulo suo praecipit Apostolus dicens: Noli aquam
bibere; sed modico vino utere, propter stomachi dolorem et propter frequentes [0636D] tuas infirmitates (I Tim.
V, 23). Ac per hoc nihil contra abstinentiam faciunt, qui vinum non pro ebrietate, sed tantum pro corporis salute
percipiunt; nec hoc eis offert voluntas, sed permittit infirmitas. Si autem infirmitas defuerit, a vino est
abstinendum; ne vini perceptio, quae infirmum corpus sustentat, sanum incendat. Quoniam quidem vino uti et
usui habere oleum nullus dixerit esse peccatum; in his autem regionibus ubi defuerit oleum, si necessitas
exposcerit, adipe utantur interdum.

CAPUT XLVI. De ebrietate carenda, et de laude sobrietatis.
Ante omnia autem ebrietatis vitium solitarii caveant, quia scriptum est: Homo ebriosus servus est
[0637A] omnium vitiorum. Nullum enim peccatum vincere valet, qui multo vino captus est. Unde Salomon dixit:
Luxuriosa res vinum, et tumultuosa ebrietas; quicunque in his delectatur, non erit sapiens (Prov. XX, 1). Et
iterum: Non intuearis in vino quomodo flavescit, dum splenduerit in vitro color ejus, ingreditur blande, sed
novissime mordebit ut coluber; et sicut regulus venenum diffundet (Prov. XXIII, 31). Nullum secretum est, ubi
ebrietas regnat (Prov. XXXI, 4). Hinc beatus Hieronymus ait: Ebrietas semper flagitiorum mater est, radix
criminum, materia culparum, et origo omnium vitiorum. Venter enim mero aestuans cito despumat in libidines.
Quapropter ebrietatem fugiamus, ne crimen luxuriae incurramus. Plerique homines per vinum maximam
debilitatem corporis [0637B] contraxerunt, nec potuerunt consequi pristinam sanitatem, quia non temperaverunt
gulae ardorem. Per vinolentiam enim armatur os ad maledicta et convicia proximorum, et mens immutatur atque
balbutit lingua. Hujusmodi enim vir cum se putat bibere, bibitur; sicut piscis cum avidis faucibus properat ut
glutiat escam, repente hamum inter fauces reperit, ita et ebriosus inimicum intra se vinum suscipit, et, heu! homo
33

