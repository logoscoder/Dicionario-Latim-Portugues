quod gloriatus est daemon. Abiit ergo ad collectam ubi a fratribus vigiliae celebrabantur, et iterum in oratione
Dominum deprecatur ut sibi verbi hujus veritatem ostendat; [0622D] et ecce vidit per totam ecclesiam quasi
parvulos quosdam Aethiopes discurrere huc atque illuc et velut volitando deferri. Discurrentes ergo illi
Aethiopes pueruli singulis quibusque sedentibus alludebant: et si cui duobus digitulis oculos compressissent,
statim dormitabat. Si cui vero in os misissent digitum, oscitare eum faciebant. Ubi vero post psalmum ad
orandum projecissent se fratres, percurrebant nihilominus singulos, et ante alium jacentem in oratione quasi in
mulierum speciem vertebantur; ante alium autem quasi aedificantes, aut aliquid portantes, ac diversa quaeque
agentes apparebant; et quaecunque daemones quasi ludendo formassent, haec illi orantes in cordis sui cogitatione
versabant. A nonnullis tamen [0623A] ubi aliquid horum agere coepissent, quasi quodam repulsu praecipites
dejiciebantur, ita ut nec stare quidem prorsus aut transire juxta eos auderent. Aliis vero etiam supra dorsa et
cervices ludebant. Haec cum vidisset sanctus Macarius, ingemuit graviter, et ait cum lacrymis: Exsurge, Domine,
ut dispergantur inimici tui, et fugiant a facie tua; quoniam impleta est illusionibus anima nostra. Post orationem
autem vocatis seorsum singulis quibusque fratribus ante quorum faciem daemones variis imaginationibus
ludentes, requisivit ab eis si in oratione vel aedificandi, vel portandi cogitationes habuerint, vel ita agendi talia
diversa quae unicuique imaginata per daemones viderat; et singuli eorum confitebantur ita fuisse in corde suo ut
ille arguebat eos. Et [0623B] tunc intellectum est quod omnes vanae et superfluae cogitationes, quas somniorum,
vel psalmorum, seu orationum tempore unusquisque conceperit, illusione daemonum fiant. Ab his autem qui
omni custodia servant cor suum facile repelluntur Aethiopes. Deo enim conjuncta mens, et in ipso tempore
praecipue orationis intenta, nihil alienum, nihil superfluum recipit.

CAPUT XXXIV. Quod cantantibus et psallentibus praesentia Dei et angelorum semper adsit.
Quoniam quamvis ubique Deum per potentiam divinitatis esse noverimus, et oculos ejus speculari
bonos et malos credamus, praecipue tamen sine aliqua dubitatione, cum divino officio assistimus, per [0623C]
gratiam nobis eum adesse praesentem credimus. Ideoque semper memores simus quod Propheta ait: Servite
Domino in timore (Psal. II, 11). Et iterum: Psallite sapienter (Ibid.).. Tunc etiam angelici spiritus maxime nobis
praesentes adesse credendi sunt, cum divinis specialiter mancipamur obsequiis, id est, cum lectionibus sacris
aurem accommodamus, vel psalmodiae operam damus, vel orationi incumbimus, vel etiam missarum solemnia
celebramus. Unde idem Propheta ait: In conspectu angelorum psallam tibi (Psal. CXXXVII, 2). Quapropter
solerter nobis studendum est ut cum ad divinum officium vel ad missarum solemnia celebranda convenimus,
semper memores simus qualiter nos oporteat esse in conspectu Dei et angelorum ejus. Et sic stemus ad
psallendum [0623D] ut mens nostra concordet voci nostrae. Sic enim Apostolus ait: Psallam spiritu, psallam et
mente (I Cor. XIV, 15).
Cavendum est autem ut non negligenter, nec tepide, vel inhoneste divinum officium celebremus, neque
ad perficiendum pigre adveniamus; ne, quod absit, in illam sententiam incidamus qua dicitur: Maledictus homo
qui opus Dei fecerit negligenter (Deut. XXVII, 15). Observandum est ut ne quid in oratoriis, vel in cellulis
nostris inhonestum vel indecens, ne quid ineptum, vel perversum, aut cogitationibus, aut verbis, aut actibus
perpetremus; sed cum timore et veneratione coeleste compleamus officium, quatenus in conspectu Dei et
angelorum ejus digni efficiamur [0624A] astare, et Dominus ad nos veniens non quod condemnet in nobis, sed
potius quod remuneret, inveniat.

CAPUT XXXV. De laude psalmorum et dispositione horarum in quibus psallere debemus.
Psalmorum denique assidua decantatio tristia corda consolatur, gratiores mentes facit, fastidiosos
oblectat, inertes exsuscitat, peccatores ad lamenta invitat. Nam quamvis dura sint corda nostra, tamen mox ut
psalmorum dulcedo insonuerit, ad profectum pietatis animum nostrum inflectit. Omnis enim duritia cordis eorum
dulcedine emollitur: et sicut orationibus regimur, ita psalmorum studiis delectemur. Oratio autem in praesenti
tantum vita pro remedio [0624B] peccatorum effunditur; psalmorum autem decantatio perpetuam Dei laudem
demonstrat, et gloriam sempiternam. Sic enim scriptum est: Beati qui habitant in domo tua, Domine, in saecula
saeculorum laudabunt te (Psal. LXXXIII, 5). Cujus operis frequentiam quicunque fideliter intentaque mente
exsequitur, quodammodo angelis sociatur. Quocirca necesse est ut certis horis certisque temporibus nostrae
servitutis officia persolvamus, id est, matutino, prima, tertia, sexta, nona, vespera et completorio. De his diurnis
horis ait propheta David: Septies in die laudem dixi tibi (Psal. CXVIII, 64). De nocturnis autem vigiliis idem
ipse propheta ait: Media nocte surgebam ad confitendum tibi (Ibid. , V. 62). Et rursus dicit: Memor fui nocte
26

