et quod latet in divinis sermonibus, qui humilitatem tenet in moribus. Semper autem conscientia solitariorum
humilis debet esse et tristis, scilicet ut per humilitatem non superbiat, et per utilem moerorem cor ad lasciviam
non dissolvat. Per humilitatem etiam spiritus immundi Dei servis subjiciuntur. Unde in Collationibus Patrum ita
legitur: Homo qui a daemonio vexabatur, et fortiter spumabat, vidit quemdam senem solitarium, et elevans
manum percussit eum in maxilla; senex vero secundum Domini praeceptum convertit ei alteram. Statim autem
daemon non ferens incendium humilitatis illius, clamans et ejulans discessit ab eo. Alio denique tempore
transiens abbas Macarius per eremum, ecce [0649A] occurrit ei diabolus in via cum falce messoria. Voluit autem
illum percutere de falce illa, et non potuit. Et dixit daemon: Multam violentiam patior a te, o Macari, quia non
possum praevalere adversum te. Ecce enim quidquid tu facis, et ego facio. Tu jejunas, ego nihil comedo; tu
vigilas, ego omnino non dormio. Unum est autem solum in quo me superas. Et dixit ei abbas Macarius: Quid est
illud? et respondit diabolus: Humilitas tua me vincit, propter quam non praevaleo adversum te. O quanta est
virtus humilitatis, quae non solum homines salvat, sed etiam daemones superat! Quanta autem sit virtus
humilitatis iterum beatus Antonius ostendit, dicens: Vidi omnes laqueos Satanae tensos in terra, et ingemiscens
dixi: Quis putas transiet istos? et audivi [0649B] vocem dicentem mihi: Humilitas. Quocirca inclinemus
cervicem cordis in vera humilitate, ut omnes laqueos Satanae possimus illaesi transire. Tunc enim veram
humilitatem habebimus, si quando peccaverit in nos frater noster, antequam ille poeniteat, indulserimus ei. Et
tunc veram humilitatem habemus, quando nec laesi irascimur, nec alios irasci permittimus; sed potius pro ipsis
ex corde oramus. Praeterea quoque si cui de humilitate altius libuerit perscrutari, ad Regulam sancti Benedicti
recurrat, ibique duodecim humilitatis gradus satis luculenter expositos inveniet.

CAPUT LVIII. De obedientia. [0649C]
Obedientia itaque dicitur obtemperantia, eo quod humiliter quis obediat vel obtemperet imperanti.
Recte enim ille obediens vocatur, qui per obedientiae humilitatem Deo se toto animo subdit, et ejus praecepta
humilitate implet. Ille etiam recte obediens vocatur, qui praecepta magistri juxta vires humiliter implere studet.
Nam Christus Dominus noster qui peccatum non fecit, nec inventus est dolus in ore ejus, factus est obediens pro
nobis Patri usque ad mortem, nobis relinquens exemplum, ut sequamur vestigia ejus. Ideoque omne quod
solitario injunctum fuerit ab aliquo religionis gratia, libenter obtemperet imperanti: et si forte aliqua gravia aut
impossibilia ei injunguntur, libenter quidem et cum omni [0649D] mansuetudine jubentis imperium suscipiat.
Quod si omnino virium suarum mensuram hoc quod ei injungitur viderit excedere, non resistendo illud spernat,
sed causam impossibilitatis suae ei qui sibi injunxerat humiliter et patienter enarret, quatenus ejus moderamine
quod illi onerosum fuerit, sublevetur, ut contradictionis vitio careat. Sancti quoque Patres nostri per obedientiae
laborem ad celsitudinis perfectionem pervenerunt. De pluribus autem unum, mirae obedientiae virum, hic
inserere studeamus. Quidam enim saecularis homo renuntiavit saeculo, et venit ad monasterium, relinquens tres
filios suos in civitate; et cum fecisset tres annos in monasterio, coeperunt ei cogitationes suae filios ad
memoriam frequenter adducere, et contristabatur pro eis [0650A] valde. Videns autem eum abbas tristem, dixit
ei: Quid habes quod tristis es? Et narravit ei quia tres filios haberet in civitate, et quia vellet eos ad monasterium
adducere. Praecepit autem ei abbas ut adduceret eos. Qui cum perrexisset in civitatem, invenit duos ex his jam
fuisse defunctos, unum vero solummodo remansisse. Quem assumens venit ad monasterium. Erat autem abbas
ad pistrinum. Ille vero tollens filium suum quem adduxerat, abiit ad abbatem in pistrinum; et videns eum abbas
venientem salutavit, et tenens infantem, quem adduxerat, amplexatus est eum et osculabatur. Et dixit patri ejus:
Amas eum? Et ille respondit: Etiam. Et rursus dixit ei: Omnino diligis eum? Et respondit: Etiam. Haec audiens
abbas, dixit ei: Tolle ergo, si [0650B] amas eum, et mitte in furnum sic modo dum ardet. Et tenens eum pater
suus jactavit eum in clibano ardenti: statim autem factus est clibanus velut ros. Ex qua re acquisivit gloriam in
tempore illo, quemadmodum patriarcha Abraham. O quam magnam obedientiam habuit iste sanctus vir, qui nec
proprio filio suo pepercit, sed ad unius jussionem abbatis ignibus eum tradidit! Puto enim quia si illi praecepisset
abbas obedientiae causa in clibanum intrare, intrasset utique. Nos ergo qui per inobedientiam mandatorum Dei ac
sanctorum ejus, necnon et magistrorum nostrorum, recessimus a Deo, per obedientiae laborem redeamus ad
illum, qui dixit: Venite ad me, omnes qui laboratis et onerati estis, et ego reficiam vos (Matth. XI, 28).
[0650C]
CAPUT LIX. De virtute patientiae.
Patientia enim vera est, in praesenti injurias fortiter sustinere, et in futuro vindictam non quaerere, sed
ex corde ei qui mala irrogat ignoscere. Nam sunt nonnulli qui ideo per aliquod spatium temporis patienter
sufferunt injuriam, ut subsequenter facilius vindicare se queant: isti tales veram non habent patientiam. Ille enim
vere patiens est, qui et ipsum amat quem portat: nam tolerare et odisse non est virtus mansuetudinis, sed
40

