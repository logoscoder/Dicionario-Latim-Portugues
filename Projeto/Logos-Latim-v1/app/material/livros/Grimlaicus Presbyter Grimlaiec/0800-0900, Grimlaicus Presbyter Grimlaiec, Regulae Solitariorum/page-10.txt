Neque enim diu securus esse poterit, qui periculo proximus fuerit. Unde in Collationibus Patrum ita loquitur:
Bonum est enim fugere saeculum. Quando autem est homo juxta saeculum, assimilabitur viro stanti super lacum
profundissimum, ut qua hora visum fuerit inimico ejus, facile eum impingat deorsum. Si autem a saeculo
remotus fuerit, assimilabitur viro longe posito a puteo, ut vel si nitatur eum inimicus projicere deorsum, dum
eum violenter trahit, Deus ei auxilium dirigit. Item ibi: Homo fugiens homines similis est uvae maturae; qui
autem cum hominibus conversatur, sicut uva acerba erit. Et rursum: Imperforabilis enim manet a sagittis
[0591D] inimici, qui amat quietem; qui autem miscetur multitudini, crebra suscipit vulnera. Hoc quippe
metuebat beatus Arsenius, cum adhuc esset in palatio: et ideo oravit Dominum dicens: Domine, dirige me ad
salutem. Et confestim venit ei vox dicens. Arseni: fuge homines, et salvus eris. Postea vero accessit ad
monasticam vitam, et rursum oravit ad Dominum eumdem sermonem dicens: Domine, dirige me ad salutem. Et
iterum audivit vocem dicentem sibi: Arseni, fuge, tace, quiesce; hae enim radices sunt non peccandi. Praeterea
quoque narravit quidam Patrum quia tres fratres studiosi facti sunt monachi; et unus quidem ex eis elegit
litigantes in pace revocare, juxta illud quod scriptum [0592A] est: Beati pacifici, etc. (Matth. V, 9). Secundus
vero visitare infirmos, secundum illud: Infirmus fui, etc. (Matth. XXV, 36). Tertius autem abiit quiescere in
solitudine. Primus ergo laborans propter lites hominum, non potuit in pacificando proficere; et ideo victus venit
ad eum qui serviebat infirmis, et invenit etiam ipsum animo deficientem, et non praevalentem mandatum
perficere. Et concordantes hi duo abierunt videre illum qui in eremo discesserat, et narraverunt ei tribulationes
suas, et rogaverunt ut diceret eis quid ipse proficeret. Et reticens paululum misit aquam in scyphum, et dixit eis:
Attendite in aquam. Et erat turbulenta. Et post modicum rursus dixit eis: Attendite modo quomodo limpida facta
est aqua. Et cum intenderent in aquam, [0592B] viderunt tanquam in speculo vultus suos. Et tunc dixit eis: Sic
est qui in medio hominum consistit; prae turba enim non videt peccata sua; cum autem quieverit, et maxime in
solitudine, tunc delicta sua conspicit. Hic evidenter ostenditur quantum emolumentum praestat vita solitaria. Est
enim stadium quoddam ad emendationem morum formandam. Qui enim in solitudine, hoc est in retrusione,
sedet, a tribus bellis eripitur, id est, auditus, locutionis, et visus; et contra unum tantummodo habebit pugnam, id
est, cogitationem cordis. Sciendum vero est quia multo melius est alicui ut cum multis sit et solitariam agat
vitam, quam sit in eremo et proposito mentis desideret esse cum multis. Nam et homines saeculares, si in isto
saeculo aliqua commisesunt [0592C] crimina, etiam nolentes mittuntur in carcerem. Ita ergo et nos propter
peccata nostra redigamus nosmetipsos in carcerem retrusionis, ut per voluntariam mentis nostrae vindictam
futuras a nobis poenas excludere mereamur. Quia igitur, ut ait Apostolus: Si nosmetipsos dijudicemus in hoc
saeculo, non utique a Domino judicabimur in futuro (I Cor. II, 31).

CAPUT XV. De disciplina suscipiendorum fratrum ad retrusionem.
Dominus noster Jesus Christus omnes ad suum vocat servitium, omnesque ad se venientes pie
misericorditerque recipit. Idcirco enim omnes vocat et recipit, quia ipse novit qui sunt ejus, et non est [0592D]
opus ei ut quis testimonium perhibeat de homine: ipse enim scit quid est in homine. Nos vero qui notitiam
bonorum malorumve hominum minime habemus, nisi eos probaverimus, debemus tenere consilium apostoli
dicentis: Probate spiritus si ex Deo sunt (I Joan. IV, 1). Sic quoque noviter venientem quemque ad Dei servitium,
oportet per multa prius experimenta probare, et postea recipere, ne forte quis simulata mente ac fallaci animo ad
hanc solitariam vitam praesumat accedere. Ergo oportet de praeterita ejus vita et conversatione inquirere, si est
moribus temperatus, si vita castus, si sobrius, si sapiens, si humilis, si obediens, si affabilis, si in lege Domini
instructus, si in ipsa instructione cautus. [0593A] Cum ergo his singulis aliisque experimentis fuerit probatus, si
perseveraverit pulsans; et illatas sibi injurias, et difficultatem ingressus, post quatuor aut quinque dies visus
fuerit patienter portare et persistere affectu petitionis suae, annuatur ei sive ab episcopo, sive ab abbate suo,
ingressus. Sine licentia autem et consensu episcopi, aut abbatis proprii, atque omnium fratrum ejusdem
monasterii, in quo idem frater educatus fuerit, nihil omnino de hac re fiat. Prohibendum est etiam ut in nullo alio
loco hoc religionis propositum a quoquam assumatur, nisi in coenobiorum congregationibus tantum. In villis
autem aut in campestribus ecclesiis, sive in aliis quibuslibet locis nullatenus praesumatur assumere, nisi forte
quis more antiquorum Patrum ad eremum [0593B] velit secedere. Postquam autem episcopus aut praelatus
monasterii licentiam ei retrudendi concesserit, unum annum habitet inter fratres, ita ut extra claustra, nisi tantum
in ecclesiam, non exeat; quatenus in ipso ejus probetur voluntas vel stabilitas. Si autem in eodem monasterio, aut
in circumvicinis monasterii solitarius est, probatus aliquis ei deputetur ad probandum. Si vero solitarius ibidem
minime reperitur, deputetur ei senior talis qui aptus sit ad lucrandas animas, qui super eum omnino curiose
intendat, et sollicitus sit si revera Deum quaerit, si sollicitus est ad opus Dei, ad obedientiam, ad orationem, ad
lectionem, et caetera hujusmodi. Praedicentur ei omnia dura et aspera, per quae itur ad Deum. Et si promiserit
stabilitatis suae perseverantiam, [0593C] legatur ei haec Regula, et dicatur ei: Ecce lex sub qua militare vis, si
potes servare, ingredere; si vero non potes, liber discede. Si adhuc steterit, legatur ei haec Regula sedule, ut sciat
ad quod ingreditur, et probetur in omni patientia. Et si habita secum deliberatione promiserit se omnia custodire,
10

