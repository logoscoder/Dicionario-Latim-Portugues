magna laetitia prosilire debemus. Unde beatus Job dicebat: Ecce enim in coelo testis meus, et conscius meus in
excelsis (Job, XVI, 20). Qui enim vitae suae in coelo testem habet, detractiones hominum in terra pertimescere
non debet. Hinc Paulus ait: Gloria nostra haec est, testimonium conscientiae nostrae (II Cor. I, 12). Nisi enim
fuissent qui eidem Apostolo malam [0654C] famam imponerent, et seductorem vocarent, nequaquam diceret: Per
infamiam et bonam famam; ut seductores, et veraces (II Cor. VI, 8). Sed quid de Redemptore nostro agimus, qui
a Judaeis daemoniacus, et blasphemus, atque persecutor vocatus est? Beatus quoque Arnulphus cum esset
episcopus, postea solitarius factus, detractiones pravorum hominum aequanimiter toleravit. Unde in gesta ipsius
ita legitur: Quidam namque homo, nomine Noddo, cum complicibus suis eidem beato Arnulpho derogare ausus
est. Dicebat autem illum non esse cultorem Dei, sed potius hominem voluptati deditum. Cumque idem detractor
stratum una cum detrahente socio petiisset, jubente Deo, omnia vestimenta illorum flamma circumdans vallavit.
Illico exsilientes aquam [0654D] urgentibus vocibus deposcebant, sed aqua injecta flammam divinitus missam
non exstinguebat. Ardebant autem nequiter circa nates vel genitalia loca camisiae illorum, nec a se ardentia
vestimenta exuere praevalebant. Quid plura? Quia aliud facere non poterant, exsiliunt foras, et ad instar
porcorum in volutabro luti sese vociferantes involvunt: sed magis ac magis genitalia ipsorum ignis immissus
cremabat. Tunc quippe, ut reor, impletum est super illos quod scriptum est: Detrahentem occulte proximo suo,
hunc persequebar (Psal. C, 5). Sicque divina censura jubente actum fuit, ut de quibus virum sanctum detraxerant,
in ipsis poenam sentirent. Ipse quoque sanctus episcopus atque solitarius nec pro [0655A] detractione illorum
fuit tristior, nec pro vindicta divinitus facta exstitit laetior; sed potius, juxta praeceptum Domini, eos dilexit,
atque pro eis oravit. Ubi nos pariter docemur non contristari pro detractione, sed magis gaudere de contumeliis,
reminiscentes hoc quod scriptum est: Quia ibant apostoli gaudentes a conspectu concilii, quoniam digni habiti
sunt pro nomine Jesu contumeliam pati (Act. v, 41). Si illi non contristabantur de contumeliis et verberibus,
neque nos contristari debemus de verbis atque detractionibus. Quid ergo aliud faciunt detrahentes, nisi in
pulverem sufflant, atque in oculos suos terram excitant? Vocandi tamen sunt et patienter increpandi, juxta
praeceptum Domini, qui dixit: Si peccaverit in te frater tuus, increpa illum. Et si dixerit, Poenitet me, [0655B]
dimitte illi: et si septies in die peccaverit in te, et septies dixerit, Poenitet me, dimitte illi (Luc. XVII, 3). Quisquis
igitur hoc fecerit, et seipsum salvabit, et detrahentem proximum de peccati fovea liberabit.

CAPUT LXIV. De cogitationibus et diabolicis illusionibus.
Sicut enim a malis operibus et perversis locutionibus oportet solitarios abstinere, ita etiam a pravis
cogitationibus debent se corda illorum custodire. Unde beatus Hieronymus admonet dicens: Non sinas
cogitationes malas in corde tuo crescere. Et alibi: Caput cogitationis exclude, et caetera superantur. Non enim
potest corrumpi corpus, nisi prius corruptus sit animus; et nihil potest facere caro nisi quod [0655C] voluerit
animus. Idcirco munda prius a pravis cogitationibus animum, et caro non peccabit in aeternum. Bonae autem
cogitationes semper a Deo procedunt, malae cogitationes vero aliquoties a nobismetipsis veniunt, et aliquoties
instinctu diaboli excitantur. Nemo enim potest a diabolo decipi, nisi is qui ei suae voluntatis assensum praebere
voluerit. Si enim repugnamus ei, fugiet a nobis. Unde beatus Jacobus apostolus: Resistite, inquit, diabolo, et
fugiet a vobis (Jac. IV, 7). Qua de causa ita in Collationibus Patrum legitur: Quodam tempore beatus Macarius
habitabat in loco deserto solus, et erat prope alia solitudo in qua habitabant plurimi fratres. Et vidit senex
Satanam venientem in habitu hominis, ut transiret per cellam ejus. Videbat autem eum quasi [0655D] tunica uti
linea omnino vetusta, et per omnia foramina ejus pendebant ampullae. Et dixit ei senex: Quo vadis? Et ille
respondit: Vado commemorare fratres. Senex autem dixit: Et utquid tibi ampullas istas? Et dixit: Gustum
fratribus porto. Dixit ei senex: Totas istas cum gustu portas? Et respondit: Etiam; ut si unum alicui non placet,
offeram aliud; si autem nec illud, dabo tertium, et ita per ordinem, ut omnino vel unum ex eis placeat ei. Et cum
haec dixisset, transiit. Et observabat senex, custodiens vias, donec ille remearet. Et cum videret eum senex, dixit
ei: Sanus sis. Et respondit: Ubi mihi salus? Et dixit senex: Quare? Et respondit? Quia mihi modo omnes
sanctificati sunt, et nemo mihi acquiescit. [0656A] Et dixit senex: Neminem amicum habes illic? Et respondit:
Unum tantummodo fratrem habeo ibi, vel ipse solus mihi acquiescit; et quando me videt, convertitur velut
ventus. Senex vero dixit ei: Quomodo vocatur frater ille? Respondit: Theoctistus. Et cum haec dixisset, transiit.
Surgens autem abbas Macarius perrexit ad fratres. Qui cum audissent, acceperunt ramos palmarum et
occurrerunt ei obviam; et parabant singuli eorum cellas suas, incerti apud quem declinaret. Senex autem
inquirebat quis inter eos Theoctistus vocabatur; et inveniens eum, intravit in cellam ejus. Theoctistus ergo
suscepit eum gaudens. Cum autem coepissent secrete loqui, dixit ei senex: Quomodo circa te est frater? Et ille
dixit: Orationibus tuis adjuvantibus, bene. Et dixit [0656B] senex: Non impugnant te cogitationes tuae?
Respondit iterum: Bene sum: erubescebat enim dicere ei. Et dicit ei senex: Ecce quot annos habeo in
conversatione loci istius, et omnes honorant me, et tamen in hac senectute infestus est mihi spiritus fornicationis.
Et respondit Theoctistus, dicens: Crede, abba, quia et mihi. Senex autem simulabat etiam alias cogitationes sibi
esse molestas, donec faceret eum confiteri. Deinde dicit: Quomodo jejunas? Et ille dixit: Ad nonam. Dixit ei
43

