velamentum furoris. In patientia enim quaerenda est virtus mansuetudinis et ignoscendi facultas, non vindicandi
opportunitas. Sicut enim patienter sufferre debemus injurias ab aliis in nos illatas, ita et tribulationes
infirmitatum [0650D] quae nobis eveniunt patienter sufferre necesse est. Probabitur enim homo flagellis Dei,
quo animo bene faciat, et qua fortitudine tentationes sibi supervenientes sufferat. Unde ait Apostolus: Tentat
enim vos Deus, ut sciat si diligatis eum (Deut. XIII, 3). Tribus enim modis solent accidere tentationes Dei servis.
Uno modo tentantur a Deo per flagella; alio modo a diabolo per illusiones et diversas machinationes; tertio modo
tentantur a proximo per damna, et contumelias ac persecutiones. Sed ille beatus est qui haec omnia patienter
tulerit; de tali enim viro dicit Scriptura: Beatus vir qui suffert tentationem, etc. (Jac. II, 13).
Sine ferro autem martyres esse possumus, si patientiam [0651A] veraciter in animo servamus. Tanto
enim quisque minus ostenditur doctus, quanto minus convincitur patiens. Unde per Salomonem dicitur: Doctrina
viri per patientiam noscitur (Prob. XIX, XI) Super omnia autem contumelias detrahentium patientia superemus;
sagittas contumeliae patientiae clypeo frangamus; contra linguae gladium patientiae scutum praebeamus. Et si
quis nobis intulerit mala, nequaquam irascamur contra illum; sed potius doleamus pro illo, quia Deus illi
irascitur. Videamus autem quantam patientiam iste sanctus senex habebat, de quo hic locuturi sumus. Erat in
eremo magnus quidam senex, qui de labore manuum suarum vivebat: et erat alius frater vicinus ei, qui saepe
ingrediebatur, et rapiebat quidquid senex habebat in cella. Videbat [0651B] autem eum senex, et non objurgabat
eum; sed extorquebat sibi plus solito manibus operari, dicens: Credo, opus habet ille. Astringebat autem ventrem
suum, et cum indigentia manducabat panem. Cum autem mori coepisset senex ille, circumsteterunt eum fratres,
et respiciens in eum qui furabatur, dixit ei: Junge te huc ad me; et tenuit manus ejus, et osculatus est eas, dicens:
Gratias ago istis manibus, frater, quia propter istas vado ad regnum coelorum. Ille autem, compunctus et
poenitentiam agens, factus est etiam ipse probatus monachus, exempla sumens de actibus magni illius senis.
Valde enim laudabilis est patientia ejus sancti monachi, sed valde laudabilior est patientia Christi. Senex iste
rapientem fratrem vidit et tacuit; Christus vero opprobria, [0651C] contumelias, irrisiones, alapas, sputa, flagella,
spineam coronam crucemque sustinuit, et nec contumeliosum cuiquam verbum respondit. Iste enim raptoris
manus deosculans gratias egit; Christus autem in cruce positus pro persecutoribus exoravit. Sed in his omnibus
exemplum patientiae nobis reliquit. Quapropter studeamus patientes esse ad omnes et in omnia, quia, ut ait
Christus, In patientia vestra possidebitis animas vestras (Luc. XXI, 19). Simus mansueti, quia, ut ait Propheta:
Mansueti haereditabunt terram, et delectabuntur in multitudine pacis (Psal. XXXVI, 11). Quisquis igitur lenis,
mitis et patiens est, Dei filii imitator est. Et quisquis amplectitur pacem in mentis suae hospitio, mansionem in se
[0651D] praeparat Christo, quia Christus pax est et in pace requiescere consuevit.

CAPUT LX. De discretione.
Discretio namque est mater omnium virtutum, et ideo in omnibus tam spiritualibus quam corporalibus
operibus tenenda est a solitariis temperantia discretionis, ne superflue laborantes corde pariter et corpore
deficiant. Sed sic omnis eorum actio temperetur, quatenus alacri animo plus se adhuc cupiant in bonis operibus
exercere. Sive enim sint vigiliae, sive jejunia, sive abstinentia, et caetera his similia, sic temperentur, ut nec
animi virtus succumbat, nec corporis fortitudo lassescat. Unde quidam Patrum dicebat: Corpus nostrum sic est
fragile [0652A] sicut vestimentum. Si diligenter tractabimus illud, stabit; sin autem, in parvo tempore corruet.
Praeterea quoque supervenit quidam venationem faciens in silva agrestium animalium, et vidit abbatem
Antonium gaudentem cum fratribus, et displicuit ei. Volens autem ei senex ostendere quia oportet aliquando
condescendere fratribus, dixit ei: Pone, quaeso, sagittam in arcu tuo, et trahe. Et fecit sic. Et dixit iterum: Trahe;
et traxit. Trahe adhuc; et traxit. Dixit ei venator: Si super mensuram traxero, frangetur arcus. Dixit ei abbas
Antonius: Ita est in operibus Dei; si plus a mensura tendimus, fratres cito deficient. Expedit ergo vel ad
momentum relaxare rigorem eorum. Haec audiens venator compunctus est; et multum proficiens in sermone
senis discessit: et [0652B] fratres confirmati tum reversi sunt ad locum suum. Haec ergo aliaque testimonia
discretionis consideranda sunt a solitariis; et sic omnia temperent atque discernant, ut ipsi nimis fatigati non
deficiant, et alii a coepto itinere non refugiant.

CAPUT LXI. De taciturnitate.
Taciturnitas autem virtus est humilitatis et indicium gravitatis, nutrix virtutum et custos animarum.
Hinc Salomon ait: Qui custodit os suum et linguam suam, custodit ab angustiis animam suam (Prov. XXI, 23).
Quanto igitur quisque sub silentio deprimit se, tanto compunctionis aciem in coelo figit; et quanto taciturnitatis
freno constringit linguam, tanto ad coelestia erigit mentem suam. Ideoque solitarius taciturnitatem [0652C]
41

