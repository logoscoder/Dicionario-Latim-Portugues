solito nomine meo imprimere curavi. Qua de causa humiliter obsecro ut si cui haec scribilis videtur, praefata
sanctorum vocabula, sicuti nunc sunt adnotata, adnotare non omittat. Nostracismos denique et barbarismos,
necnon et ipsos praepositionum casus in hoc opusculo servare contempsi: quia indignum vehementer fore censui,
ut verba Christi vel sanctorum Patrum sub regula perstringerem Donati.
Hanc nimirum regulam de sanctorum floribus, quasi de magis fluminibus pelagique gurgitibus
excerptam, in modicos rivulos, hoc est, in sexaginta [0576B] novem capitula dividere curavi. Et primo omnium
de abrenuntiatione saeculi, et de activa vita et contemplativa pauca collegi capitula. Deinde quomodo solitaria
conversatio constare debeat, et de vita ac moribus solitariorum aliqua adnexui capitula. Inter haec quidem de
praeceptis Redemptoris nostri tria tantum capitula inserui, quatenus solitarii in lege Domini die ac nocte
meditantes, et ipsa Christi mandata sedulo ante oculos mentis simul et corporis revolventes, semper devotiores
atque ferventiores existant. Postea quoque ad activam vitam veniens, quid vel quantum de cibis et potibus,
quidve de vestimentis aut lectualibus habere vel uti debeant, [0577A] determinavi. Addidi etiam modum et
tempus jejuniorum atque abstinentiae. Subjunxi quoque locis congruis pauca de virtutibus et vitiis, et ut cautos
facerem solitarios, quibus modis miracula operari soleant intimare curavi. Ad ultimum autem de perseverantia
boni operis unum tantum capitulum posui.
In his ergo omnibus ubicunque aliquibus clausulis enucleandis necessitas exstitit, morem fluminis
imitari studui. Fluvius quippe dum per alveum defluit, si valles concavas ex latere contingit, in eas protinus sui
impetus cursum divertit; cumque illas sufficienter impleverit, repente se in alveum refundit. Ita nimirum
ubicunque inter sacra sanctorum eloquia aliquam obscuritatem congruae aedificationis reperi, quasi ad vicinam
vallem explanationis undam retorsi; et dum ipsam obscuritatis vallem sufficienter [0577B] expositam perspexi,
rursus ad sermonis propositi alveum recucurri. Sed non hoc meo sensu vel studio, sed sanctorum Patrum oraculis
annuentibus peregi.
Hoc sane, Pater venerande, tam vos qui ad istud opusculum peragendum me excitastis, quam omnes qui
haec forte lecturi sunt, contestor et obsecro, ut quidquid in rebus istis quae utcunque digestae sunt,
reprehensionis invenerint, vitio meae rusticitatis ascribant mihique dignanter indulgeant: ea autem quae
secundum fidem catholicam dicta probaverint, Deo deputent, qui dat omnibus affluenter, et non improperat. Ego
quippe dum studui praeceptum jubentis implere, etiam majora viribus meis praesumpsi, suscipere; sed tamen
ipsa obedientia valde [0577C] mihi erat necessaria? Hac quidem nactus occasione Regulam, quam non habebam,
modo habeo. Caeterum de accuratione dictionis elucubratae non satago; quia quod a magistris negligendo non
didici, id exhibere loquendo nequivi.
Id ipsum autem quod scripsi, non ingenio meo fretus, sed orationibus vestris auxiliantibus peregi.
Solent namque medici ex multorum speciebus pigmentorum in salutem poscentis quoddam genus medicamenti
componere, nec seipsos praesumunt fateri creatores herbarum vel aliarum specierum, sed ministros se esse in
colligendo et conficiendo asserunt. Ita et ego, non auctor hujus operis, sed [0578A] minister in colligendo exstiti.
Ex quarum tamen compositione specierum salus efficitur aegrotantium. Sic etiam, sic forsitan meae devotionis
labor vestrae charitati, Domino opitulante, aliquid proficere valebit. Non enim, ut reor, tam sollicite mihi hanc
Regulam scribere injungeretis, nisi eam diligeretis, et nisi ad propositum vitae solitariae quandoque venire
voluissetis. Sicut enim me piae devotionis affectu exhortati estis ut eam scriberem, ita nunc vos humiliter
deposco ut eamdem saepius diligenter legere studeatis; quatenus animus vester, quodammodo exterioribus
molestiis fatigatus, ad seipsum redeat, et quo maxime festinare debeat, intelligat. Quid ergo in hac vita
laboriosius quam terrenis desideriis aestuare? Aut quid securius quam de hujus saeculi vanitate nil appetere? Qui
enim hunc mundum diligunt, turbulentis ejus curis et sollicitudinibus conturbantur. [0578B] Qui autem ab eo
recedunt, et solitariam vitam expetunt, futurae pacis requiem, quam illic exspectant, hic jam quodammodo
habere inchoant.
Quapropter quaeso tam vos quam omnes Deum diligentes, ut nemo hanc Regulam spernat, neque ab
hac instructione pavore perterritus refugiat, quia via salutis non aliter nisi angusto initio est incipienda. Unde
Dominus ait: Contendite intrare per angustam portam (Matth. VII, 13). Et iterum: Arcta et angusta via est, quae
ducit ad vitam; lata et spatiosa, quae ducit ad mortem (Ibid.). Nihil ergo in hac constitutione asperum, vel
onerosum, nihil grave spero me scripsisse; sed si quid paululum restrictius, [0578C] dictante aequitatis ratione in
ea institui, hoc propter emendationem vitiorum et conservationem virtutum feci. Quisquis igitur hanc Regulam
bono animo et plena devotione voluerit observare, in praesenti adhuc saeculo positus, ad virtutum culmina, Deo
favente, poterit scandere; et post hujus vitae terminum, cum sanctis et electis Dei in coelesti regno gaudere, et
cum ipso Domino et angelis ejus in perpetuum feliciter poterit vivere; et non solum vivere, sed etiam conregnare.
Cunctipotens Deus animum vestrum ad hanc institutionis observantiam festinanter adducat, et per eamdem
observantiam ad regna coelestia perducat. Amen.
2

