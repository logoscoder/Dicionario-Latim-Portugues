praesentium incomparabiliter anteponat sui creatoris intuitum; semper proficiente successu in fastigium divinae
contemplationis attollat. Nunquam, ne ad momentum quidem, a promissionibus futuris considerandis aversus ad
terrena respiciat. Eo aciem mentis indesinenter attendet quo pervenire desiderat. Beatitudinem vitae futurae ante
oculos animi sui proponat ac diligat. Nec metuat aliquid temporale, nec cupiat: ne aut metus amittendae rei
temporalis, aut cupiditas acquirendae intentionem mentis emolliat. Non cum blanda corrumpant, nec adversa
concutiant; non inflet opinio secunda, non sinistra dejiciat; non falsa vituperatio, sive laudatio, augeat ejus
gaudia vel imminuat. Non [0590A] gaudeat omnino de temporalibus nec lugeat. Inter laeta ac tristia unam
faciem animi constantis obtineat. Nec pectoris stabilem firmitatem quidquid promittit mundus, aut minatur,
excutiat; sed idem semper ac sibi similis perseverans, mundi hujus damna simul et lucra non sentiat.
Et cum haec atque his similia contemplativae vitae affectus impleverit, non se hic jam ex omni parte
perfectum, sed perficiendum in illa vita beata, quae futura est, immobiliter credat, atque ad eam se, ubi Dei
substantiam revelata facie videre possit, extendat. Nam sicut hic comparatione juste viventium dicitur quisque
perfectus: justus namque praecepta facit, perfectus autem praecepta transcendit; ita idem collatus illis absolute
perfectis qui in [0590B] illa vita beata futuri sunt, non est, ut ita dicam, perfecte perfectus; cui etsi dimissa est
omnis iniquitas, non est adhuc sanata, sed sanatur ejus infirmitas. Et ideo si non peccat, ut sit vere perfectus,
peccare tamen potest, quia non est consumpta omni infirmitate sanatus. Ac per hoc ubi ab omni peccato
mundatus peccare non poterit, ibi perfecte sanus et summe perfectus erit. Hic autem quantalibet excellentia
sanctitatis emineat, quantalibet eminentia perfectionis excellat, potest quidem pro modulo hujus vitae fieri
perfectus, sed non est sic de sua perfectione securus, ut non debeat esse de casu sollicitus. Et utique ubi est
sollicitudo, non absoluta beatitudo, quae nequaquam perfecta credenda est, si secura non fuerit; nec secura erit,
nisi omnem [0590C] sollicitudinem securitas aeterna consumpserit. Quapropter ibi omnium sanctorum beatitudo
perfecta erit, ubi natura humana sui gloriam conditoris visura est, atque ei sine ullo defectu beatitudinis
adhaerebit.

CAPUT XIII. Quod Deum perfecte sancti videre non possint, nisi cum ad beatitudinem futurae vitae
pervenerint.
Quocirca sic hortandi sunt ad contemplativam vitam, quicunque plene voluerint, et Deo auxiliante
potuerint, ut meminerint ipsius sibi contemplationis divinae perfectionem in illa vita beata, quae futura est,
reservari: ut ibi Deum sicuti est perfecte videant, ubi et ipsi vitae aeternae ac regni coelestis consecutione sint
perfecti. Caeterum si hic perfecte [0590D] potuisset Dei substantiam humana fragilitas contemplari, nunquam
sanctus evangelista dixisset: Deum nemo vidit unquam (Joan. I, 18). Non dixit, nemo videbit. Denique ut
evidenter ostenderet visionem Dei non negatam sanctis hominibus, sed dilatam, quod in praesenti tempore
negavit, in futuro promisit, dicens: Beati mundo corde, quoniam ipsi Deum videbunt (Matth. V, 8). Nec hic dixit,
quoniam ipsi Deum vident. Igitur si Deus, qui in hac vita sine alicujus elementi assumptione nec potuit videri
nec potest, in futura vita videndus est; ibi profecto contemplationis divinae est speranda perfectio, ubi erit
bonorum omnium plenitudo. Quapropter non sic contemplativae vitae sublimitatem in futuro, ubi [0591A]
perfectio perficienda est, nuntiavi, ut in praesenti eam negarem posse ab hominibus mundi contemptoribus
apprehendi, si modo se ad eam tota devotione convertant; si desiderio ejus accensi praesentia blandimenta
fastidiant, et longe fortiores effecti, quam ut eos terrenae occupationes illaqueant, divinis rebus ac futuris
promissionibus inhaereant. Isti tales etiam in hac vita contemplativae vitae possunt fieri participes. Itaque
quoniam de contemplativa vita in superioribus capitibus multa jam dicta sunt, sufficiunt ista quae diximus, ut et
reliqua consideremus quae de vita solitariorum dicenda sunt.

CAPUT XIV. Quod pro perfectione vitae contemplativae a sanctis Patribus solitaria vita primitus fuit
inchoata. [0591B]
Antiqui Patres nostri supernam patriam desiderantes, et contemplativa vita perfecte frui cupientes, non
solum mores hominum saecularium, sed et consortia fugiebant, atque in saltibus specubusque latitabant; scientes
quia quanto se separabant a voluptatibus mundi, tanto frequentabantur ab angelis; et quanto remotiores a saeculo,
tanto propinquiores fiebant Deo. Corporaliter autem separari desiderabant a saecularibus, ne forte in eorum
aliquando volverentur actibus. Nos vero eorum exempla, in quantum possibile est, sequi cupientes, si in
contemplativa vita cupimus aliquid proficere, a consortio saeculi nitamur cito separari. Quia licet in medio
carnalium saepe Deus vitam protegat electorum, tamen satis rarum est ut quisque inter saeculi voluptates
[0591C] positus, a vitiis maneat illibatus. In quibus denique etsi non cito implicetur, aliquando tamen abstrahitur.
9

