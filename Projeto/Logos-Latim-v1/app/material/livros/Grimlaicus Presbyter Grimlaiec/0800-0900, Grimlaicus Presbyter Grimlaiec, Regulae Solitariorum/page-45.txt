CAPUT LXVI. De tentamentis somniorum.
Plerumque daemones in noctibus solitariis occurrentes, ut formidolosos eos faciant, per soporem
conturbant; et quos vigilantes intus tentant, nec superant, dormientes acriter impugnant. Nonnunquam [0658C]
autem et aperta impugnatione grassantes humana corpora verberant, sicut beato Antonio fecerunt. Quod tamen,
Deo permittente, malorum fit ad vindictam, justorum vero ad tolerantiam et gloriam. Plerumque immundi
spiritus eos quos incumbere in saeculi amore conspiciunt, dormientes quadam vana spei prosperitate illudunt,
sicut legitur in Dialogorum libro cuidam contigisse; qui dum somnia vehementer attenderet, ei per somnium
longa spatia hujus vitae promissa sunt. Cumque multas pecunias pro longioris vitae stipendiis collegisset, ita
repente defunctus est, ut intactas omnes relinqueret, et ipse secum nihil ex bono opere portaret. Nonnunquam
etiam Satanas in angelum lucis sese non solum dormiendo, sed etiam vigilando transformat, ut quemlibet
[0658D] aliqua erroris fraude decipiat; sicut legitur in Collationibus Patrum de quodam sene, qui sedens in cella
sua et sustinens tentationes, videbat daemones manifeste, et contemnebat eos. Cum autem diabolus videret se
vinci a sene, venit et ostendit se ei, dicens: Vis videre Christum? Et respondens senex dixit: Anathematizo te, et
eum de quo dicis; ego autem Christo meo credo dicenti: Si quis vobis dixerit: Ecce hic Christus et ecce illic;
nolite credere (Matth. XXIV, 23). Et dixit diabolus: Ego sum Christus. Videns autem senex clausit oculos suos.
Et dixit ei diabolus: Quare clausisti oculos tuos? Et dixit senex: Ego hic Christum nolo videre, sed in vita beata.
Haec audiens diabolus discessit ab eo. [0659A] Hic ergo patenter obstenditur quantis machinamentis Dei servos
conatur decipere inimicus. Illi autem qui aut nullis, vel raris conscii sunt delictis, aut nunquam aut raro terroribus
fatigantur nocturnis: et si ad momentum hujusmodi commoveantur, mox tamen evigilantes illusionum vanitates
despiciunt intentionemque suam ad Deum convertunt. Interdum etiam quaedam arcana ac mystica Dei servi per
visionem videre solent. E contra vero peccatores qui corda sua gravioribus vitiis polluerunt, conscientiae pavore
illusi species tremendas aspiciunt; et quos vigilantes diabolus traxit ad vitia, dormientes fatigat, ut nunquam eos
requiescere sinat. In oculis autem peccatorum diabolus terribilis est; in oculis autem justorum terror ejus vilis est.
Sciendum [0659B] quippe est quia diversae sunt qualitates somniorum. Aliquando namque ex ventris plenitudine
vel inanitate somnia generantur; aliquando vero ex cogitatione accidunt, sicut scriptum est: Multas curas
sequuntur somnia (Eccl. V, 2). Nam saepe quae in die cogitamus, in noctibus recognoscimus. Aliquando autem
ex illusione immundorum spirituum oriuntur, dicente Salomone: Multos errare fecerunt somnia et illusiones
vacuae (Eccl. XXXIV, 2). Aliquando quippe ex revelatione procedunt, sicut legitur in lege de Joseph filio Jacob,
qui somnio fratribus praeferendus praedicitur. Vel sicut in Evangelio de Joseph sponso beatae Mariae, qui ut
fugeret cum puero in Aegyptum, somnio admonetur. Aliquando nempe ex revelatione simul et cogitatione
generantur, dicente [0659C] Daniele: Tu, rex, cogitare coepisti in strato tuo quid esset futurum post haec; et qui
revelat mysteria ostendit tibi quae ventura sunt (Dan. II, 9). Saepe etiam daemones deceptoria fraude multa
solent vera praedicere, ut ad extremum valeant animam ex aliqua falsitate decipere vel illaqueare. Sed quamvis
nonnulla vera sint somnia, facile tamen non oportet credere illa, ne forte aliquando ex illusione diaboli
procedant, et simplicium corda decipiant, recolentes testimonium Scripturae dicentis: Si dixerint vobis, et ita
evenerit, nolite credere (Matth. XXV, 23). Somnia enim similia sunt auguriis, et qui eis intendunt, revera
augurare noscuntur. Solitarii autem inter illusiones ac revelationes discreta circumspectione discernant, ut
[0659D] sciant quid a bono spiritu percipiunt, vel quid a malo spiritu patiuntur.

CAPUT LXVII. Ut solitarii signa et miracula fieri non quaerant.
Signa igitur et miracula a solitariis non sunt quaerenda, propter ostentationem et vanam gloriam. Nam
quisquis signorum et mirabilium indiciis vult probari, non potest probus videri. Quia ipse Dominus et Salvator
non dixit: Ex signis et mirabilibus cognoscetis eos, sed ait: Ex fructibus eorum cognoscetis eos (Matth. VII, 20).
Neque enim in die judicii remuneraturum se promittit eos qui signa et prodigia faciunt, sed eos qui praeceptis
suis obediunt, dicens ad eos: Venite, benedicti Patris mei, percipite regnum, etc. (Matth. XXV, 34.) Sed et beatos
non dicit [0660A] eos qui signa et mirabilia fecerunt, sed humiles spiritu, mansuetos, lugentes et hujuscemodi
opera exsequentes. Nusquam in signorum opere beatitudo ponitur, sed in expletione mandatorum Dei. Vita enim
bona, atque actus probi, etiam sine signis et mirabilibus merentur coronam; iniqua autem conversatio, etiamsi
signa et prodigia fecerit, supplicia non evadit. Et ideo superflue haec quaeruntur, imo et periculose. Per
ostentationem vero nihil faciant solitarii. Nam quantum malum sit per ostentationem aliquid agere, praesens
exemplum ostendit, cum subditur: Fuit quidam juvenis monachus, qui cum vidisset quosdam senes iter agentes,
ostentationis causa jussit onagris venire, ut portarent eos, donec pervenirent ad se. Illi autem senes indicaverunt
hoc [0660B] beato Antonio. Et dixit abbas Antonius: Videtur mihi monachus iste similis esse navi omnibus
bonis oneratae, de qua incertum est utrum pervenire possit ad portum an non. Et modicum post subito abbas
Antonius flere coepit, et capillos sibi trahere et lugere. Quod cum vidissent discipuli ejus, dixerunt: Quid ploras,
45

