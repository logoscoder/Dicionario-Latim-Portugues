CAPUT III. De quatuor ordinibus hominum qui erunt in die judicii.
Sciendum quoque est quia quatuor ordines hominum erunt in die judicii, duo bonorum, et duo
malorum. Primus ordo salvabitur et non judicabitur, id est, qui sua omnia pro Christo derelinquunt, ipsi quidem
cum Deo judices venturi sunt ad judicium. Unde est illud Isaiae: Dominus ad judicium veniet cum senibus populi
sui (Isa. III, 14). Ipsi alios judicabunt, et non judicabuntur ab [0580C] aliis. Secundus ordo judicabitur et
salvabitur, id est, boni Christiani, qui res hujus mundi possident et eas pauperibus quotidie erogant, qui nudos
vestiunt, infirmos visitant, et alia his similia implent quae Christus facere docet. Hi tales judicabuntur et
salvabuntur; quibus dicturus est in judicio Dominus. Esurivi, et dedistis mihi manducare: sitivi, et dedistis mihi
bibere (Matth. XXV, 35). Et post pauca: Venite, benedicti Patris mei, percipite regnum, quod vobis paratum est
ab origine mundi (Ibid. , v. 34). Tertius ordo judicabitur simul et condemnabitur, id est, mali Christiani, qui
fidem habere videntur, sed operationem non habent. Isti ad sinistram partem deputabuntur in judicio, et istis
dicturus est idem ipse Dominus: Esurivi, et non dedistis mihi [0580D] manducare; sitivi, et non dedistis mihi
bibere (Ibid. , v. 42). Et post pauca: Ite maledicti in ignem aeternum, qui praeparatus est diabolo et Angelis ejus
(Ibid. v. 41). Isti enim judicabuntur et non salvabuntur. Quartus vero ordo erit infidelium, qui non judicabuntur,
sed condemnabuntur. De his ait Psalmista: Non surgent impii in judicio, neque peccatores in concilio justorum
(Psal. I, 5). Resurgent enim impii, non ut judicentur, sed ut condemnentur; scilicet ut qui sine lege peccaverunt,
sine lege pereant (Rom. II, 12). Primus vero ordo, qui sua dereliquerunt et Christum secuti fuerunt, judicabunt
alios duos sequentes, id est, bonos Christianos, ut recipiant bona; et malos e contra, ut recipiant mala. [0581A]
Cum summa igitur devotione rogemus Deum ut corda nostra misericorditer tangendo omnia visibilia
nos despicere faciat, quatenus ad primum ordinem pertinere possimus. Vindicemus itaque in nobis bene vivendo
gratiam tanti honoris, si enim vitam nostram perfecte custodierimus, judices cum Deo et apostolis ejus in die
judicii erimus. Firmissime enim hoc credere debemus, quia fidelissimus est ille qui hoc nobis promittit. Veritas
est ipse, fallere non potest. Solitarii, qui sua omnia pro Christi amore derelinquunt, cum Petro apostolo dicere
poterunt: Domine, ecce nos reliquimus omnia, et secuti sumus te; quid ergo erit nobis (Matth. XIX, 27)? Hoc pro
certo scire convenit, quod Petro tunc respondit omnibus [0581B] solitariis in Petro respondit. Forsitan est aliquis
qui dicat: Imitari hujus mundi contemptores volo, sed quod relinquam non habeo. Ad hoc vero respondendum
est: Multum dimittit ille qui voluntatem habendi dimittit. Attendere etiam debemus quod non dixit: Vos qui
reliquistis omnia solummodo, sed addidit, et secuti estis me (Ibidem, v. 28), quia multi relinquunt sua, et
Christum non sequuntur; sicut Crates philosophus et alii multi: sequitur enim Christum qui illum imitatur.
Pensemus igitur quid Petrus dimisit, qui sic confidenter loquitur. Retia tantum dimisit et navim, tamen
loquitur confidenter. Reliquimus omnia. Ac sic diceret: Fecimus, Domine, quod jussisti; scire volumus quale pro
hoc praemium daturus es nobis. [0581C] Jesus autem non solum illis, sed et caeteris respondit, dicens: Amen
dico vobis, quod vos qui secuti estis me, in regeneratione, cum sederit filius hominis in sede majestatis suae,
sedebitis et vos super sedes duodecim, judicantes duodecim tribus Israel (Ibid.). Magna laetitia et inenarrabilis
gloria nobis est promissa. Haec sententia ad omnes pertinet qui sua omnia pro Dei amore derelinquunt.
Transcendamus autem visibilia omnia, despiciamus transitoria cuncta, ut mereamur perfrui cum beatis
apostolis aeternae beatitudinis gloria; et ut hoc citius fiat, Domini clementiam quotidie humiliter exoremus,
dicentes: Cunctipotens Deus, qui nos per sanguinem Filii tui redemisti, et ex aqua et Spiritu sancto voluntarie
regenerasti, fac nos de [0581D] hac miserrima peregrinatione ad diu desideratam citius patriam transire, in qua
cum beatissimis angelis et felicissimis hominibus saeculo renuntiantibus, per infinita saecula regnemus.

CAPUT IV. Quae sint verae divitiae.
Quae sint verae divitiae beatus Gregorius patenter insinuat, dicens: Solae, inquit, divitiae verae sunt,
quae nos virtutibus divites faciunt. Quae vero nobis appetendae sunt divitiae, vel quae fugiendae, beatus Prosper
satis evidenter ostendit, dicens: Illae nobis ambiendae sunt divitiae, quae nos ornare possint pariter et munire;
quae nos etiam contra impetus hostiles armant, a mundo disterminant, Deo commendant, ditant [0582A] animos
nostros atque nobilitant. Nobiscum sint, intra nos sint. Divitiae nostrae credendae sunt, pudicitia, quae nos
pudicos faciat; et justitia, quae justos; pietas, quae pios; humilitas, quae humiles; mansuetudo, quae mansuetos;
innocentia, quae innocentes; puritas, quae puros; prudentia, quae prudentes; temperantia, quae temperantes; et
supra omnia charitas, quae nos facit Deo et hominibus charos, vitiorum impotentes, saeculi contemptores, ac
4

