Explicit prologus.
[0577D]
INCIPIT TEXTUS REGULAE.

CAPUT PRIMUM. De generibus solitariorum.
Primum igitur indagare oportet cur monachus, vel cur solitarius vocatur, et sic demum, auxiliante
divina clementia, ad caetera exponenda rite transeamus. [0577D] Monachus enim Graeca etymologia vocatur, eo
quod sit singularis. Monas enim Graece, Latine singularitas dicitur. Ergo solitarius interpretatur vocabulum
monachi. Idcirco enim sive dicatur monachus sive solitarius, unum atque idem est. Sed jam videamus quot sunt
genera solitariorum. Duo sunt namque genera solitariorum; unum anachoretarum, id est, eremitarum; alterum
vero coenobitarum, hoc est, monasteriale. Haec autem amborum [0578D] genera non conversionis fervore
novitio debent institui, sed diuturna monasterii exercitatione prius debent probari, quatenus probati ad
perfectionis culmen, Domino miserante, conscendere valeant. Praeterea quoque saepe dubitatum est a multis, a
quo potissimum monachorum eremus coepta sit habitari. [0579A] Quidam enim altius repetentes, a beato Elia et
Joanne sumptum dicunt exordium; alii autem asseverant beatum Antonium hujus propositi esse caput. Macarius
vero discipulus beati Antonii affirmat Paulum quemdam Thebaeum in Novo Testamento rei istius fuisse
principem; quod et verum est. Sciendum vero quod a tempore beati Antonii coeperunt coenobitarum solitarii,
hoc est, retrusi. Sed quis primus fuisset retrusus, difficile reperitur; non enim solummodo in coenobiis, sed etiam
in ipsis eremis antea habitabant retrusi. Priscis denique temporibus hi qui prius in monasteriis erant retrusi; qui
jam didicerant per multa experimenta contra diabolum pugnare, ipsi quoque bene instructi, atque sicut aurum in
fornace probati, fraterna ex [0579B] acie ad singularem pugnam eremi, securi jam sine consolatione alterius, sola
manu vel brachio contra vitia carnis vel cogitationum, Deo auxiliante, dimicaturi pergebant. Horum exemplum
beatus Arnulphus episcopus tenuit, qui secundum Domini praeceptum omnia quae habuit vendidit pauperibusque
distribuit. Et non solum temporalia reliquit omnia, sed etiam episcopatum, quem post amissionem bonorum
temporalium, Domino largiente, suscepit, ipsum dimisit; et postea cellulam retrusionis expetiit; ibique multis
diebus sese ad exercitandum in divinis cultibus Domino mancipavit. Deinde vero post multorum curricula
annorum assumpsit alas sicut columba, hoc est, virtutes spirituales, et ad eremum convolavit; ibique Dominum
nostrum Jesum [0579C] Christum exspectavit, ut illum salvum faceret a pusillanimitate spiritus et tempestate.
Qui veniens non solum salvavit eum, sed ad aethera transvexit feliciter coronandum. Idcirco enim exemplum
tanti viri hujus hic inserere studui, ut ab eo discant solitarii omnia caduca despicere et coelestia totis viribus
appetere.

CAPUT II. De praeceptis altioribus monachorum vel solitariorum.
Altiora enim sunt praecepta quae dantur monachis vel saeculo huic renuntiantibus, quam illa quae
dantur fidelibus in saeculo communem vitam agentibus. Monachis et solitariis dicitur: Si vis perfectus esse, vade
et vende omnia quae habes, et da pauperibus; et veni, [0579D] sequere me (Matth. XIX, 21). Et rursum: Omnis
qui reliquerit domum, aut fratres, aut patrem, aut matrem, aut uxorem, aut filios, aut agros propter nomen meum,
centuplum accipiet, et vitam aeternam possidebit (Ibid. , vers. 21 et 29). Haec et hujusmodi praecepta specialiter
solis congruunt monachis solitariisque. Et quanto singularia, tanto potiora et eminentiora. Haec vero quae
sequuntur quasi minora minoribus generaliter dicta sunt omnibus. Qui non accipit, inquit Dominus, crucem
suam, et venit post me, non est me dignus (Matth. X, 38). Et iterum: Omnia quae vultis ut faciant vobis homines,
eadem et vos facite illis (Matth. VII, 12). Dico autem vobis: Nolite resistere malo (Matth. V, 39). Item ipse:
Diligite [0580A] inimicos vestros; benefacite his qui vos oderunt, etc. (Ibid. , 44). Monachis enim sive solitariis
dicitur ut sua omnia derelinquant; saecularibus vero, ut sua omnia bene gerant. Illi praecepta generalia bene
vivendo transcendunt, isti praeceptis generalibus astringuntur. Ad perfectionem enim non sufficit cuiquam sua
derelinquere, nisi etiam semetipsum abneget. Sed quid est semetipsum abnegare, nisi voluntatibus propriis
renuntiare? ut qui superbus erat, sit humilis; qui iracundus, studeat esse mansuetus; qui luxuriosus, sit castus; qui
ante ebriosus, sit sobrius; qui invidus et malevolus, sit benignus et benevolus. Nam si ita quisque renuntiat
omnibus quae possidet, ut et suis non renuntiet moribus, non est pro certo Christi discipulus. Qui enim [0580B]
suis rebus renuntiat, sua abnegat; qui vero pravis moribus renuntiat semetipsum abnegat. Unde et Dominus: Qui
vult, inquit, post me venire, abneget semetipsum, et sequatur me (Luc. IX, 23).
3

