nominis tui, Domine (Psal. LXII, 7). [0624C] Et rursus dicit: Si memor fui tui super stratum meum, in matutinis
meditabor in te (Ibid.).
Propterea quoque de divinis in noctibus officiis caeterisque horis diei ab oratione nos non oportet
vacare, sed semper per intervalla horarum aut oremus, aut legamus, aut aliquod opus manuum exerceamus,
quatenus taedium cordis et cogitationum evadere possimus, sicut legitur fecisse beatus Antonius. Qui quodam
tempore cum sederet in eremo, animus ejus taedium et confusionem cogitationum incurrit, quia nondum adhuc
instanter laborabat, et ait ad Deum: Domine, volo salvus fieri, et non permittunt me cogitationes meae. Quid
faciam in hac tribulatione, et quomodo salvus ero? Et post pusillum surgens exiit foras, et vidit quemdam
tanquam [0624D] seipsum sedentem et operantem; denique vidit eumdem ipsum ab opere surgentem et orantem,
et iterum sedentem, et flectam de palmis facientem; inde rursus ad orationem surgentem. Erat autem angelus
Domini missus ad correctionem et cautelam dandam Antonio. Post haec audivit vocem angeli dicentis: Sic fac, et
salvus eris. Ille autem hoc audito, magnum gaudium sumpsit atque fiduciam. Et ita postea faciens, salutem quam
quaerebat invenit. Ita et nos facientes, Deo opitulante, salvabimur. Numerum quoque et mensuram psalmorum
quos quotidie canere debemus hic minime describimus, quia hoc quod Apostolus sine intermissione praecipit
agere, ego nullatenus praesumo determinare. Testis [0625A] sit unicuique conscientia sua, quia Deum, quem
nulla fallunt occulta, inspectorem cordis sui omni hora habebit. Oportet praeterea nos orare indesinenter pro
nostris benefactoribus, et pro omnibus hominibus, pro regibus et omnibus qui in sublimitate sunt constituti, ut
quietam et tranquillam vitam habere possimus. Sciendum vero est quia quanto quisque magis assiduus fuerit in
oratione, tanto feliciorem remunerationem recepturus est in aeterna beatitudine. Luminaria vero cum omni
diligentia sive de propriis laboribus seu de fidelium oblationibus in suis oratoriis noctis tempore provideant
solitarii.

CAPUT XXXVI. Si quotidie corpus Domini quilibet audeat sumere vel missam cantare. [0625B]
Non mea itaque opinione, sed sanctorum Patrum assertione haec utraque reor fieri posse, id est, et
missas quotidie celebrare, et sacrosancta corporis et sanguinis Domini mysteria quotidie cum tremore et timore
sumere; ab his tamen, qui mundi sunt ab omni inquinamento carnis ac spiritus, et hoc cum metu magno et
pavore: quia qui tantum hospitem cupit intra se suscipere, castus debet esse non solum in corpore, sed et mundus
in corde. Nam fuit quidam venerabilis Pater nomine Apollonius, qui hoc monebat fratres, ut, si fieri posset,
quotidie communicarent mysteriis Christi, ne forte, qui se ab his longe facit, longe fiat a Deo. Qui autem, inquit,
frequentius hoc suscipit, frequentius ipsum sine dubio Salvatorem suscipit; quia idem ipse ait: Qui [0625C]
manducat meam carnem, et bibit meum sanguinem, in me manet, et ego in eo (Joan. VI, 53). Sed et ipsa
commemoratio Dominicae passionis cum assidue sit a servis Dei celebrata, primum per hoc commonitio datur, ut
studeat unusquisque ita paratus inveniri, ne indignus Dominicis mysteriis habeatur. De hac denique re beatus
Gregorius in libro Dialogorum ait: Debemus itaque praesens saeculum tota mente contemnere, quotidiana Deo
lacrymarum sacrificia offerre, quotidianas carnis et sanguinis ejus hostias immolare. Haec namque singulariter
victima ab aeterno interitu animam salvat. Sed necesse est ut cum haec agimus nosmetipsos in cordis contritione
mactemus. Et fidenter dico, quia salutari hostia post mortem non indigebimus, si ante mortem Deo hostia
[0625D] ipsi fuerimus. Quapropter bonum est ut quod quisque post mortem suam sperat pro se agi per alios, agat
ipse dum vivit per se. Beatius quippe est liberum exire de carcere, quam post vincula libertatem quaerere. Hinc
iterum idem papa in eodem libro adnectit dicens: Nam vir vitae venerabilis Cassius Narniensis episcopus fuit,
qui quotidianum sacrificium Deo offerre consueverat, ita ut pene nullus dies vitae ejus abscederet quin
omnipotenti Deo hostiam placationis immolaret. Dum autem sese cum lacrymis mactaret, mandatum Domini per
cujusdam sui presbyteri visionem suscepit, dicens: Age quod agis, operare quod operaris, non cesset pes tuus,
non cesset manus tua. Natalitio apostolorum venies ad [0626A] me, et retribuam tibi mercedem tuam. Qui cum
post annos septem ipso natalitio apostolorum die missarum solemnia peregisset, et mysteria sacrae communionis
accepisset, e corpore exivit. Qua in re pensandum est quantum praesidium sit quotidie sacrosancti corporis et
sanguinis Domini nostri Jesu Christi hostias immolare; et patenter ostenditur quam salubre est vesci tanto
medicamine. Unde quidam venerandus poeta dixit:
Magnum praesidium est sacro libamine pasci si cor participis crimina nulla premunt. Hinc etiam
egregius doctor Augustinus dixit: Nihil sic debet formidare Christianus quam separari a corpore Christi. Si enim
separatur a copore Christi, non est membrum ejus; si non est membrum ejus, [0626B] non vegetatur spiritus ejus.
Unde ait Apostolus: Quisquis spiritum Christi non habet, hic non est ejus (Rom. VIII, 9).
Quapropter faciat unusquisque quod secundum fidem suam pie credit esse faciendum. Neque enim
inter se litigaverunt, aut quisquam eorum alterum alteri se praetulit, Zachaeus scilicet et centurio; cum alter
27

