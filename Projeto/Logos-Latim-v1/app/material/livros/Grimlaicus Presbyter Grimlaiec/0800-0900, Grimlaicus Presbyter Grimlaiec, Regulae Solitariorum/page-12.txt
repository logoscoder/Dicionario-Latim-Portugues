Praecipue vero hoc solitariis satagendum est, ut, si fieri potest, nunquam minus quam duo vel tres simul
sint solitarii, in singulis tamen cellulis retrusi; ita videlicet ut per fenestram ad invicem loqui possint, et ad opus
Dei alterutrum se valeant excitare. In multis denique causis societatem duorum solitariorum his qui ejusdem
voluntatis ac propositi sunt, utilem video esse; in plurimis vero solitariam vitam ducere absque ullius societate,
discrimen esse conspicio. Primum quidem periculum imminet solitario, quod certe gravissimum est, in hoc quod
ipse sibi placet, et videtur sibi ad summam perfectionem jam venisse, et putat se esse quod [0595D] non est. Hoc
enim illi accidere solet, qui non habet cum quo opus suum probet. De talibus enim ait Apostolus: Si quis putat se
aliquid esse, cum nihil sit, ipse se seducit (Gal. VI, 3). Postea vero neque si aliqua virtus in eo abundat, neque si
aliqua desit, agnoscit. Neque etiam hoc quod utile est, neque quod deest, cum solus sit, ab alio aliquo quaeri
potest. Denique, sed nec culpas quidem suas aut vitia facile agnoscit, cum qui arguat vel reprehendat, nemo sit.
Hujusmodi solitario facile illud potest accidere quod scriptum est: Vae soli, quia cum ceciderit, non habet
sublevuntem (Eccl. IV, 10).
Quomodo ergo solitarius seipsum ad prava desideria non exercebit, neminem habens qui videatur
[0596A] ejus voluntatibus obviare? Aut quomodo humilitatem, aut patientiam, sive charitatem suam probabit,
neminem habens cui haec exhibeat? Neque enim sufficere potest unus, quamvis summus, ad suscipienda omnia
sancti Spiritus dona; quia, ut ait Apostolus, Alii datur sermo sapientiae, alii sermo scientiae (I Cor. XII, 8), et
caetera hujusmodi. Quapropter si secundum dispensationem Spiritus sancti uni datur quod alteri negatur, necesse
est ut sint duo, vel tres, aut eo amplius, et de charismatibus quae singuli acceperunt, utrique consolentur pariter et
aedificentur. Sed et adversus insidias inimici, quae intrinsecus et extrinsecus inferuntur, multum prodest societas
plurimorum. Facilius enim excitantur a somno, et incitantur ab omni opere bono. In oratione [0596B] autem non
parvum emolumentum nascitur a duobus fratribus, maxime cum Dominus dicat: Si duo ex vobis consenserint
super terram, de omni re quamcunque petierint, fiet illlis a Patre meo, qui est in coelis (Matth. XVIII, 19). Et
iterum idem ipse: duo vel tres congregati fuerint in nomine meo, ibi sum in medio eorum (Ibid. , V. 20).
Praeterea quoque plures orationes duo peragere possunt quam unus. Habet autem et alia quamplura bona
communis solitariorum vita, quae non est possibile nunc dinumerare omnia. Sed ita duos solitarios in unum esse
dicimus, ut unus, si fuerit probatus, ad hanc vitam perfruendam non prohibeatur.

CAPUT XVIII. Si oportet suscipere ad solitariam vitam suburbanos [0596C] presbyteros vel juvenes
aetate.
Cum Dei clementia omnes vocet per illam piissimam vocationem qua dicit: Venite ad me, omnes qui
laboratis et onerati estis, et ego reficiam vos (Matth. XI, 28), non est absque discrimine quempiam ad servitium
Dei venientem abjicere. Verumtamen neque absque subtilissima probatione indulgendum est cuiquam intrare in
sanctam conversationem: sed sicut Dominus juvenem illum qui venit ad eum de priori vita sua interrogavit, et
cum audisset quia recte transacta esset, quod ei deerat praecepit adimplere, dicens: Si vis perfectus esse, vade,
vende omnia quae habes, et da pauperibus (Matth. XIX, 21), et ita demum jussit eum se sequi: ita ergo et nos
oportet prius probare spiritus, si ex [0596D] Deo sunt, et sic advenientes quosque cum charitate ad Dei servitium
suscipere.
Si quis autem ex ordine sacerdotum extraneorum se suscipi rogaverit, ita ut ad solitariam vitam
quandoque venire desideret, non ei quidem citius assentiatur. Tamen si omnino in hac supplicatione perstiterit,
recipiatur, sciatque se omnem Regulae disciplinam servaturum. Sed ne forte quis simulata mente ad hoc
propositum venire pertentet, primitus duriter probandus est. Quod ita demum facile dignoscitur, si omnem
laborem corporis qui ei injungitur aequanimiter ferat, et ad austeriorem vitam libenter inclinetur; vel si etiam
delictum aliquis suum cum interrogatus fuerit, nequaquam pronuntiare [0597A] confunditur, et medelam delicti,
quae ei adhibita fuerit, gaudenter assumat; et si ad omnem humilitatem absque verecundia inclinatur, ac
vilioribus et abjectioribus artificiis, si ita ratio poposcerit, tradi se non erubuerit. Cum autem his atque aliis
exercitiis probatus fuerit, si stabilis et prompto animo perstiterit, tunc eum suscipi decet. Sit autem, sicut supra
dictum est, duos annos inter fratres in congregatione, et postea, si ejus voluntas firma manserit, ad solitariam
vitam suscipiatur.
Similiter quoque et si monachus aliquis peregrinus vel clericus de longinquis provinciis supervenerit, et
pro eadem causa se suscipi rogaverit, pro hospite suscipiatur, et probetur ita ut prius dictum est. Et si contentus
fuerit consuetudine loci quam invenerit, [0597B] et stabilitatem suam firmare voluerit, non renuatur ejus
voluntas. Quod si superfluus aut vitiosus inventus fuerit tempore hospitalitatis, quia his temporibus maxime
dignosci poterit, non solum non debet recipi, verum etiam dicatur ei honeste ut recedat, ne etiam ejus miseria alii
12

