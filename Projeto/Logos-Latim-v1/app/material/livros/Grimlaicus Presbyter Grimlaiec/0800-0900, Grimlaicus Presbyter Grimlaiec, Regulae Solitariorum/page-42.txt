diligat, et a malo ac pravo, vel omni stultiloquio linguam suam coerceat dicatque cum Propheta: Dixi, Custodiam
vias meas, ut non delinquam in lingua mea (Psal. XXXVIII, 1). Et iterum: Posui ori meo custodiam (Ibid.). Et
rursum: Obmutui et humiliatus sum, et silui a bonis (Ibid. , v. 3). Ille enim bene vias suas, id est actus vitae suae,
custodit, qui in lingua minime offendit. Ille etiam bene ori suo custodiam ponit, cujus lingua nec in maliloquium,
nec in vaniloquium, nec in multiloquium procaciter fluit. Ne ergo in maliloquium labatur lingua, ponat
unusquisque nostrum ori suo custodiam, et diligenter attendat quid de male loquentibus dicat Propheta:
Disperdat, inquit, Dominus universa [0652D] labia dolosa, et linguam magniloquam (Psal. XI, 4). Quid etiam de
multiloquio Salomon dicat, audiamus: In multiloquio, inquit, non effugies peccatum; et qui multis utitur verbis,
laedit animam suam (Prov. X, 19). Hinc iterum Propheta: Si quis vult veram et perpetuam habere vitam, et cupit
dies videre bonos, coerceat linguam suam a malo; et labia ejus ne loquantur dolum (Psal. XXXIII, 14). Hinc
Apostolus ait: Si quis putat se religiosum esse, non refrenans linguam suam, sed seducens cor suum, hujus vana
est religio (Jac. I, 26). Hinc beatus Ambrosius ait: Est homo qui silentium quidem affectat, sed cor ejus multum
se condemnat: iste talis multum loquitur; et est alius qui a mane usque ad vesperam loquitur, et cum discretione,
silentium magnum custodit. Hoc [0653A] autem dicebat de illo qui sine utilitate audientium nunquam loquitur.
Ille enim bene taciturnitatem custodit, qui usque ad interrogationem non loquitur. Quapropter solitarius modum
loquendi non transeat; maneat in verbo ejus mensura, in sermone statera. Semper verbo ejus sint moderata, et
plus diligat semper audire quam loqui; et ne prius respondeat verbum quam audiat. Unde scriptum est: Qui ante
respondet quam audiat, stultum se esse demonstrat (Prov. XVIII, 13). Nam loqui et docere, ut ait sanctus
Benedictus, magistrum condecet, tacere et audire discipulo convenit. Et si qua sunt requirenda a magistro, cum
omni humilitate et subjectione reverentiae requirantur. Scurrilitates vero, vel verba otiosa et risum moventia,
aeterna [0653B] clausura in omnibus locis damnamus, et ad talia eloquia discipulum os aperire non permittimus.

CAPUT LXII. De cavenda detractione, et quod duobus modis potest aliquis sine peccato alieni peccata
dicere.
Quanquam enim beatus Hieronymus dicat quia non est detrahere verum dicere, tamen cavenda est
omnimodis detractio a solitariis, monente beato Jacobo apostolo: Nolite, inquit, detrahere alterutrum, fratres mei,
quia qui detrahit fratri, aut qui judicat fratrem suum, detrahit legi et judicat legem (Jac. IV, 11). Hinc Salomon
ait: Remove a te os pravum, et detrahentia labia procul sint a te (Prov. IV, 24). Et iterum: Cum detractoribus non
commiscearis, [0653C] quoniam repente consurget perditio eorum (Prov. XIV, 21). Hinc Hieronymus ait: Cave
ne linguam aut aures habeas prurientes, id est, non ipse detrahas, aut alios detrahentes audias; quia qui detrahit,
et qui detrahentem libenter audit, utrisque unum crimen est. Hinc Isidorus ait: Ne detrahas peccanti, sed condole;
et quod in alio detrahis in te potius pertimesce. Hinc etiam in Vitis Patrum dicitur: Melius est, inquit, quotidie
carnem comedere et vinum bibere, quam lacerare carnes fratrum in obtrectatione. Denique, ut ait sanctus
Basilius, duobus modis possumus sine detractione aliorum peccata dicere, vel retractare. Id est, si quando
necesse est cum caeteris consilium habere quomodo corrigitur is qui peccavit, tunc possumus [0653D] ipsius
peccata in medium adducere et publicare absque detractione. Et rursum, si quando necesse est praevenire et
commonere aliquem, ne forte incurrat in consortio vel societate alicujus mali hominis, tunc etiam possumus sine
detractione illius peccata manifestare. Quod et ipsum Apostolum fecisse invenimus, dum dicit ad Timotheum:
Alexander aerarius multa mala mihi ostendit, quem tu quoque devita: valde enim restitit sermonibus meis.
Reddet illi Deus secundum opera sua mala (II Tim. IV, 14). Praeter hujusmodi autem necessitates quicunque
dixit aliquid adversus alium, ut vel deroget ei, vel obtrectet, illud est, detrahere, etiamsi videantur vera esse ea
quae dicit. [0654A]

CAPUT LXIII. Consolatio solitariorum de detractione.
Non ergo solitarii multum contristari debent, si forte ab aliquibus pravis hominibus sine culpa
detrahantur; quia in consolatione nostra, sua Dominus opprobria adducere dignatus est, dicens: Si patremfamilias
Beelzebub vocaverunt, quanto magis domesticos ejus (Matth. X, 25)? Et iterum: Si de mundo fuissetis, mundus
quod suum erat diligeret; sed quia de mundo non estis, propterea odit vos mundus (Joan. XV, 19). Hinc
Apostolus ait: Nolite mirari si odit vos mundus (I Joan. III, 13). Sunt autem plurimi qui vitam solitariorum
fortasse amplius quam debent, laudant; et ne eis de laude elatio subripiat, permittit omnipotens Deus malos in
obtrectatione et [0654B] objurgatione prorumpere; ut si qua culpa ab ore laudantium in corde solitariorum
nascitur, per obtrectationem malorum ad poenitentiam revocentur. Sed inter haec verba laudantium sive
vituperantium ad mentem semper recurrere debemus; et si in ea non invenitur bonum quod de nobis dicitur,
magna tristitia generari debet. Et rursum si in ea non invenitur malum quod de nobis homines loquuntur, in
42

