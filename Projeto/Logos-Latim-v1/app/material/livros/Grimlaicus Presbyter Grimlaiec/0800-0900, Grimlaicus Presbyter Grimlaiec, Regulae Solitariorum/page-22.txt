dicimus? Pro singulis autem his lacrymae nobis tantummodo proferendae sunt, et confusio habenda est: aperte
enim contra haec omnia militamus. Pati autem aliquid [0615A] ex his quae scripta sunt ac ferre, neque in verbis,
neque in rebus unquam volumus. Sed etsi in aliquo saltem vel leviter pulsemur, continuo velut ferae bestiae
contra eos insurgimus. Sed licet nos in omnibus contraria agamus quae praecipit nobis Christus, tamen
eminentius ab eo docemur; qui diripuerit, inquit, quae tua sunt, qui te laeserit, qui tibi nocuerit, non solum pro
his quae tibi abstulit, non indigneris; sed et dilige, et tota charitate constringe, et etiam pro ipso ad Deum
diligenter preces funde. Ac si dicatur: Cum ille qui ad diripienda quae tua sunt iniquo spiritu fuerit accensus, si te
prolixiorem invenerit in largiendo quam ille venerat in diripiendo, quamvis ille sit ferus et barbarus, erubescet
tamen bonitatem tuam, mitigabitur a furore, [0615B] resipiscet continuo et facti poenitebit, ac suum quidem
peccatum exhorrescet, tui vero animi virtutem mirabitur et amabit. Sed hoc ubi nunc invenio? Cujus enim talem
vitam mirabor? Neminem autem nunc invenire queo qui hanc injuriam patienter ferre velit. Christus enim nos
orare pro persequentibus et calumniantibus jubet; nos autem non solum contra inimicos, sed etiam contra amicos
saepe inimicitias et insidias ponimus. Christus maledicentibus benedici jubet, nos e contra non solum
multiplicatas maledictiones restituimus, sed etiam, si possumus, pro verbis flagellis eos caedimus. Nonne tibi
videntur, o homo, omnimodis contraria esse, ut dixi, praeceptis Christi quae gerimus? Nonne magis pugnam
habemus contra mandata ejus, quam obedientiam? [0615C] Et ideo merito lugemus, et inobedientiam nostram
merito plangimus. Sed dicit aliquis: Impossibilia nobis praecipit Christus. Quid agis, o homo? nunquid ignoras
quid David in Saul fecit? Quid Stephanus martyr, qui pro lapidantibus exoravit? Oblitusne es quid ipsemet
Christus docuit et fecit, dicens: Pater, ignosce illis, non enim sciunt quid faciunt (Luc. XXIII, 34)? Volentibus
enim observare Christi praecepta, non sunt impossibilia, sed levia; nolentibus vero et inobedientibus videntur
esse dura et impossibilia, cum idem Dominus dicat: Onus meum leve, et jugum meum suave (Matth. XI, 30).
Jam vero quid dicam de hoc quod scriptum est in oratione Dominica: Dimitte nobis debita nostra, sicut et nos
dimittimus debitoribus nostris (Matth. VI, 12)? [0615D] Quisnam est ex omnibus nobis qui cum fiducia haec
Deo dicere audeat? Nam etsi nihil faciamus inimicis et debitoribus nostris, habemus tamen intra nos insanabile
vulnus irae retentum in corde. Et si tantummodo non laedas eum qui te laesit, avertis te tamen ab eo, nec libenter
eum vides, manet sine dubio vulnus in pectore, et dolor augescit in corde. Nunquid tu ita vis propitium tibi fieri
Deum, ut non quidem te laedat, avertat se tamen abs te, et peccatorum tuorum memoriam teneat et videre te
nolit? Igitur qualem vis esse erga te Deum, cum peccatorum veriam poscis, talem te exhibere debes his qui
deliquerunt in te, sicut et sapientium quidam dixit: Homo homini servat iram, et a Deo [0616A] quaerit medelam
(Eccli. XXVIII, 3). Et si homo erga hominem non habet misericordiam, quis propitiabitur delictis ejus? Vellem
silere jam et huc usque progressus finem sermonibus meis imponere. Erubesco enim et confundor ultra
procedere. Sed quid iterum tacere proderit, cum ab ipsis mandatis Christi, quae impugnamus, silenter etiam
arguamur? Quomodo autem latebimus, cum qui novit corda nostra, judicaturus est ea? Quid ergo dicam de illo
mandato quo jubemur non thesaurizare super terram? Caeteri vero quasi e contrario audierint praeceptum, et
quasi dictum sit ad eos: Thesaurizate omni modo super terram; ita relinquentes coelum adhaeserunt terrae, et
insaniunt erga pecunias congregandas, totoque affectu odiunt Deum, diligunt autem [0616B] mammonam. Quod
autem dictum est. Nolite cogitare de crastino, nec audire scio aliquem, nec omnino servare. Et propterea de hoc
mandato dicere aliquid erubesco. Etenim oportebat nos quocunque pacto loquente Christo et pronuntiante non
dubitare, sed credere. Nunc vero etiam cum et causas et rationes adhibeat mandatorum suorum, atque exemplis
ea validissimis muniat, nec sic quidem erubescimus. Propter hoc enim et avium quae non arant, neque seminant,
et liliorum, quae non nent, similitudines posuit, ut nemo dubitaret, et tamen nos sicut gentes, aut forte etiam
aliquid desperabilius gentibus de his cogitando consumimur. Sed de hoc, ut dixi, mandato plura dicere erubesco,
ad sequentia tamen veniam, si forte alicubi solatium qualecunque [0616C] mei pudoris inveniam. Quid ergo
sequitur post haec? Nolite judicare, ut non judicemini (Matth. VII). Ego enim solatium mei pudoris invenire
credebam, augmenta nunc confusionis reperi. Si autem nullum nobis peccatum aliud fuisset admissum, pro hoc
solo gehennae nos tradi satis abundeque sufficeret; quippe qui in alienis delictis severi et amarissimi judices
residemus, nostras autem trabes in oculis propriis infixas non videmus: a quo vitio neque saeculi hominem,
neque monachum, neque etiam solitarium ullum facile reperies liberum. Neque etiam de hoc exhorrescimus
quod idem ipse ait: In quo enim judicio judicaveritis, judicabimini (Ibid.). Nam dic mihi, quid laboris habet ut
non judices alium? Nos autem qui cum possimus sine labore mandatum [0616D] Dei servare, laboramus et
nitimur ut illud praevaricemur. Quia et revera ipse pronuntiavit de praeceptis suis quod nihil in eis onerosum sit,
sicut paulo ante retuli, id docens: Jugum meum suave est, et onus meum leve (Matth. XI, 30). Nos namque e
contra gravia efficimus quae ille levia constituit. Quamvis enim sint aliqua in quibus paululum laboris
adhibendum est, tamen quidquid ipse praecepit leve est, etiam si sit tribulatio. Et si tribulatio, quomodo leve est?
Leve, inquam, est, quia immensum pondus futurae gloriae levem facit praesentis temporis tribulationem.
Sequitur: Nolite, inquit, dare sanctum canibus, neque projiciatis margaritas vestras ante porcos (Matth. VII, 6).
Nos vero e contra laudis [0617A] amore et jactantiae vitio corrupti, etiam huic praecepto contraria gerimus,
atque hominibus neque intellectum purum habentibus, neque fidem sanam retinentibus, et insuper peccatorum
maculis innexis, sine ulla discretione mysteriorum secreta nudamus. Multum est enim, si velimus singula
quaeque mandata discutere, quae omnimodis in contemptu habentur ab hominibus, ut illud: Quodcunque vultis
22

