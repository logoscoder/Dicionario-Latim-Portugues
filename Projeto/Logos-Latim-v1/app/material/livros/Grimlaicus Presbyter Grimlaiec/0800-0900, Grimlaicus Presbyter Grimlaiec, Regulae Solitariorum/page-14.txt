rationem in die judicii (Matth. XII, 36). Non sit piger, propter hoc quod scriptum est: Serve male et piger, etc.
(Matth. XXV, 26). Non sit somnolentus, nec aliis quibuslibet vitiis substratus, quatenus fiducialiter audeat dicere
cum Propheta: Ero immaculatus coram Deo, et observabo me ab iniquitate mea (Psal. XVII, 24). Hucusque
qualis non debet esse Dei servus ostendimus, [0599C] nunc qualis esse debeat dicamus. Dei autem servum
oportet esse pudicum, id est, a libidine continentem, et, ut ita dixerim, in tantum eum inter cunctos oportet esse
eminentem, ut non solum ab opere immundo se abstineat, verum etiam et a cogitationis errore mens ejus sit
libera. Oportet etiam eum esse justum, sanctum, continentem, abstinentem, hospitalem, bonorum operum
amatorem, modestum, sobrium, patientem, benignum, humilem, charitativum, obedientem; et non solum a pravis
actibus se abstineat, verum etiam ab oculi, et verbi, et cogitationis instinctu se contineat, et sic fiat ut dum nullum
in se vitium regnare permittit, impetrare apud Deum veniam pro suis populorumque facinoribus valeat. Talis
insuper sit idem solitarius, ut qui religioni detrahunt, [0599D] vitae ejus detrahere non audeant. Si enim talis
fuerit et ista supradicta sectatus fuerit, tunc Dei minister utilis erit, et propositum suum, opitulante divina
clementia, perfecte consummabit.

CAPUT XX. Quomodo solitarii debeant esse docti, et qualiter alios doceant ac semetipsos discrete
provideant.
Solitarius itaque debet esse doctor, non qui doceri indigeat; etiam debet esse sapiens et doctus in lege
divina, ut sciat unde proferat nova et vetera. Multis modis etiam necessarium est solitariis, ut instructi sint in
divinis eloquiis. Primum propter astutias et fraudes diaboli per quas seipsum solet in cordibus [0600A]
insipientium saepe demergere. Deinde ut advenientium quorumdam corda arentia proximorum, fluentis rivis
doctrinae valeat irrigare. Nam et si quos habet discipulos, affatim possit instruere eos. In his denique, et in aliis
quibuslibet rebus, scientia Scripturarum valde solitario necessaria est; quia si ei tantum sit sancta vita, sibi soli
prodesse potest quod sancte vivit. Porro et si doctrina fuerit eruditus, potest caeteros quosque imbuere, et
haereticos, sive Judaeos, seu alios quoslibet adversarios repercutere vel refutare; qui nisi refutati fuerint atque
convicti, facile possunt simplicium corda pervertere. Hujus autem sermo debet esse purus, simplex et apertus,
plenus gravitate et honestate; plenus suavitate, gratiaque, et lenitate. Ipsius namque speciale officium [0600B] est
tractare de mysterio legis, de doctrina fidei, de virtute continentiae, de disciplina justitiae. Scripturas divinas
legere, percurrere canones, exempla sanctorum imitari, ut videlicet praenoscat quid, cui, quando, vel quomodo
proferat; quia non omnibus una eademque semper exhortatio est adhibenda, sed unumquemque diversa
exhortatione admoneat, juxta professionis morumque qualitatem. Nam quosdam increpatio dura, quosdam vero
increpatio corrigit blanda. Sicut enim periti medici juxta vulnerum varietates diversa adhibent medicamina, ita et
solitarius singulis quibusque congruum exhortationis adhibere debet remedium; et quid cuique oporteat pro
aetate, pro sexu, ac professione annuntiet. Non omnibus quae sunt clausa aperienda sunt: multi [0600C] sunt
enim qui capere non possunt. Rudibus praecipue hominibus atque carnalibus plana seu communia praedicanda
sunt, non summa atque ardua. Unde et Apostolus ait: Non potui vobis loqui quasi spiritualibus, sed quasi
carnalibus: tanquam parvulis in Christo lac vobis potum dedi, non escam (I Cor III). Carnalibus quippe animis,
ut diximus, nec alta nimis de coelestibus, nec terrena convenit dicere, sed mediocriter et discrete. Corvus enim
dum suos pullos viderit albi coloris, nullis eos cibis alit, sed tantumdem attendit donec paterno colore nigrescant,
et sic illos frequenti cibo reficit. Ita et strenuus solitarius nisi eos quos monet viderit ad suam similitudinem
poenitentiae confessione nigrescere, et nitore saeculari deposito, lamentationis habitum peccati recordatione
[0600D] induere, non expedit eis aperire intelligentiae spiritualis profundiora mysteria; ne dum audita non
capiunt, prius incipiant contemnere quam venerari coelestia praecepta. Propter quod et Dominus inter caetera ait:
Nolite mittere margaritas ante porcos, ne forte conculcent eas pedibus suis (Matth. VII, 6).
Hactenus autem diximus quam doctus vel quam discretus in doctrina debet esset solitarius. Nunc autem
ad sententiam beati Gregorii venientes, videamus quam discreta circumspectione in docendo nosmetipsos oportet
providere. Nos, inquit, quia infirmi homines sumus, cum de Deo hominibus loquimur, debemus primum
meminisse quid sumus, ut ex propria infirmitate pensemus quo docendi ordine fratribus [0601A] consulamus.
Consideremus igitur quia aut tales sumus quales nonnullos corrigimus, aut aliquando tales fuimus; et si jam
divina gratia operante tales non sumus, oportet ut tanto eos temperantius corde humili corrigamus, quanto
nosmetipsos verius in his flagitiis aliquando fuisse agnoscimus. Si nos quoque tales nec sumus, nec fuimus,
quales adhuc illi sunt quos emendare per poenitentiam cupimus, videamus ne forte cor nostrum de ipsa
innocentia superbiat, et in pejus quam hi quorum mala corrigimus ruat. Nam et alia eorum bona opera nobis ante
oculos revocemus, quae si omnino nulla sunt, ad occulta Dei judicia recurramus; quia sicut nos nullis meritis hoc
ipsum bonum quod habemus accepimus, ita illos quoque potest gratia supernae virtutis infundere, [0601B] ut
excitati, posterius etiam ipsa possint bona, quae nos ante accepimus, praevenire. His ergo primum cogitationibus
humiliari cor debet, et tunc demum delinquentium iniquitates increpare.
14

