CAPUT LII De discipulis solitariorum, et de eorum obedientia.
Discipuli ergo solitariorum saepe admonendi sunt, ut sic vivant, quatenus aliis bonum exemplum
praebeant, et humiliter magistrorum imperiis subjaceant. Mox ergo ut aliquid eis imperatum a magistris fuerit, ac
si divinitus imperetur moram pati nesciant in faciendo. Sed ipsa obedientia tunc acceptabilis erit Deo, et dulcis
hominibus, si quod jubetur, non tarde, non tepide aut cum responso nolentis efficiatur; quia obedientia quae
majoribus praebetur, Deo exhibetur; ipse enim dixit: Qui vos audit, me audit, etc. (Luc. X, 16). Nam cum
[0643B] malo animo si obediat discipulus, et non solum ore, sed etiam corde si murmuraverit, quamvis impleat
jussionem magistri, tamen acceptabile non erit Deo, qui cor respicit murmurantis. Et pro tali facto nullam
consequitur gratiam, imo poenam murmurantium incurrit, si non cum satisfactione emendaverit. Quapropter hi
tales relinquentes statim quae sua sunt, et voluntatem propriam deserentes, secundum Domini sententiam qui
dixit: Non veni voluntatem meam facere, sed ejus qui misit me (Joan. VI, 38); mox exoccupatis manibus, et quod
agebant imperfectum relinquentes, vicino obedientiae pede jubentis vocem factis sequantur. Unde in
Collationibus Patrum tale datur exemplum: Abbas Sylvanus habuit discipulum quemdam, nomine Marcum, et
hic [0643C] fuerat magnae obedientiae, quique etiam scriptor erat. Diligebat autem eum senex propter
obedientiam suam. Habebat autem alios undecim discipulos, qui contristabantur pro eo quod eum diligeret plus
eis. Quod cum audissent vicini seniores, quia plus eum caeteris suis discipulis diligeret, moleste tulerunt. Una
autem die venerunt ad eum: quos assumens secum abbas Sylvanus, egressus coepit singulorum discipulorum
suorum cellas pulsare, dicens: Frater, veni, quia opus te habeo; et unus ex eis non est mox secutus eum. Venit
autem ad cellam Marci, et dixit ei: Veni, frater, quia opus te habeo. Ille autem scribebat, et non perfecit litteram
O, et venit. Et dixerunt senes: Vere, abba, quem tu diligis, diligimus, quoniam et Dominus diligit [0643D] eum.
Ideo istud hic posui exemplum, ut discant discipuli agere obedientiam sine mora. Ipsi quoque discipuli non sint
superbi, non tardi, non turbulenti, non vinolenti, non multum edaces; sed sint moribus honesti, ac Deum
timentes. Qui etiam ea quae Deus dederit tempore opportuno diligenter magistris administrent, et in ministrando
nullatenus eos contristent; memores semper divini sermonis, ubi ait: Qui scandalizaverit unum de pusillis, qui in
me credunt, etc. (Matth. XVIII, 6.) Illud etiam ad memoriam revocent quod ait Apostolus: Qui bene ministrat,
gradum bonum sibi acquirit (II Cor. IX, 7). Et rursum: Hilarem datorem diligit Deus (Ibid). Cui autem substantia
non est quae tribuatur, sermo [0644A] responsionis porrigatur bonus. Sicut scriptum est: Sermo bonus super
datum optimum (Eccli. XVIII, 16, 17). Omnia autem vasa eorum cunctamque substantiam ac si altaris vasa
sacrata conspiciant. Nihil ducant negligendum, neque avaritiae studeant, neque sint prodigi, et exstirpatores
substantiae illorum; sed omnia mensurate faciant, et secundum jussionem magistrorum. Non enim velint habere
solitarii plures discipulos, quia nequaquam vincere avaritiam possunt quando ad multorum sustentationem
intendunt. Habeat autem unusquisque unum, aut duos, vel ad plurimum tres discipulos. Paucos tamen
condiscipulos ad convivendum et plures ad docendum. Non tamen dicimus ut scholas generaliter teneant;
quamvis liceat, non tamen expedit. [0644B] Unde Apostolus: Omnia, inquit, mihi licent, licet non omnia
expediunt (I Cor. VI, 12).

CAPUT LIII. De zelo bono quem debent habere solitarii erga discipulos.
Ut autem ait sanctus Benedictus, sicut est zelus bonus qui separat hominem a vitiis et ducit ad Deum et
ad vitam aeternam, ita est et zelus amaritudinis qui separat a Deo et ducit ad infernum. Hunc ergo zelum qui ad
vitam ducit aeternam, ferventissimo amore exerceant solitarii erga discipulos, id est, ut infirmitates illorum sive
corporum, sive morum, patientissime tolerent, et si forte aliquid deliquerint, cum omni moderatione eos
corripiant. In ipsa autem correptione prudenter agant, et plus studeant [0644C] amari quam timeri. Et ne quid
nimis, ne dum nimis eradere cupiunt rubiginem, frangatur vas; suamque fragilitatem semper suspecti sint;
meminerintque calamum quassatum non conterendum. In quibus non dicimus ut permittant nutriri vitia, neque
dissimulent peccata delinquentium, sed mox ut oriri coeperint, quantum praevalent, radicitus ea amputent;
memores semper quia Heli sacerdos pro filiorum iniquitate damnatus est (I Reg. II). Quapropter teneant
consilium Apostoli dicentis: Argue, obsecra, increpa in omni patientia et doctrina (I Tim. IV). Id est,
indisciplinatos durius argue, obedientes et mites, ut in melius proficiant, obsecra; negligentes et contemnentes
increpa; omnia tamen cum patientia. Improbos autem, et duros, et [0644D] superbos, vel inobedientes, si aetas
siverit, verberum castigatione et corporum afflictione coerceant, sicut scriptum est: Percute filium tuum virga, et
animam ejus de inferno liberabis (Prov. XXIII, 14). Hoc summopere perpendentes ut juxta qualitatem vulnerum
exhibeant fomenta curationum. Caveant autem ut, dum alios de admonitionibus suis emendare procurant, ipsi ab
omnibus vitiis emendati inveniantur; ne forte aliis praedicantes, ipsi (quod absit) reprobi efficiantur.

37

