Sciendum vero est quia aliter convenit praedicare episcopis et presbyteris, atque aliter solitariis. Illis
utique tanquam sibi commissis plebibus oportet arguendo, increpando, et obsecrando praedicare; istis vero non
tanquam commissis, sed pro sola charitate convenit advenientes quosque spiritualium verborum dapibus reficere,
et ad Dei servitium ut convertantur humiliter et secrete suggerere: non tamen eos oportet quasi pro gratia
hominum acquirenda exhortationis rigorem reticere. Praeterea quoque debemus et nos quotidie etiam tacendo
praedicare; [0601C] tunc etenim tacendo praedicabimus cum aliis hominibus formam bene vivendi praebebimus,
et lucis exempla monstrabimus.

CAPUT XXI. Ut solitarii lucis exempla omnibus dent; et ut laudabiliter vivant, sed laudari non
appetant.
Vita ergo et conversatio solitariorum normam et exemplum ab Apostolo sumere debet, qui dixit:
Omnibus omnia factus sum, ut omnes lucrifacerem (I Cor. IX, 22). In tantum enim idem Apostolus se imitabilem
cunctis praebeat, ut cum fiducia clamaret, dicens: Imitatores mei estote, sicut et ego Christi (I Cor. XI, 1). O
quam felix, o quam secura conversatio Pauli, qui praetermittens prophetas et apostolos, caeterosque sanctos,
jubet se imitari Christianos. [0601D] Quapropter et solitarii, licet inferiores quam Paulus, tamen debent se
imitabiles praebere omnibus. Nam sicut pretiosum atque praecipuum est in medio multorum bene agere, et
plurimos ad profectum et exemplum boni operis incitare; ita periculosum ac perniciosum est negligentius agendo
multorum fidem frangere multorumque animas depravare. Hoc autem ideo dico quia, quod pejus est, facilius
inveniuntur qui ea quae sunt deteriora quam qui meliora sectentur. Quamobrem sicut ille valde admirandus atque
laudandus est cujus cursus bonus multorum est profectus, ita ille merito lugendus est cujus vita multorum ruina
est. Plerique igitur solitarii prave viventes forma caeteris in malum existunt, qui in [0602A] bonis exemplum
esse debuerunt. Hi autem quoscunque exemplo malae conversationis suae perdunt, simul cum eis procul dubio in
aeternum peribunt, si tamen in malo perseveraverint. Multo enim deteriores sunt hi qui sive exemplis, sive
doctrinis, vitam moresque bonorum corrumpunt, quam illi qui substantias aliorum praediaque diripiunt. Hi enim
quae extra nos, sed tamen quae nostra sunt, auferunt; corruptores vero morum proprie nos ipsos decipiunt,
quoniam divitiae hominum mores eorum sunt.
Quapropter nos qui solitariam vitam expetimus, semper ea quae ad aedificationem pertinent, agere
studeamus. Videamus autem ne vitia nostra aliorum virtutibus noceant, ne aliorum fervorem tepor noster
debilitet, ne aliorum patientiam nostra ira [0602B] commaculet, iracundia violet, ne aliorum humilitatem
superbia nostra depravet, ne aliorum sanitatem infirmitas nostra corrumpat, ne aliorum pulchritudinem foeditas
nostra contaminet, ne aliorum ardentes exstinguamus lampades; ne, quod absit, simul cum fatuis virginibus a
regno Dei excludamur. Sed tales nos econtra exhibeamus, ut nostra humilitas aliorum confundat superbiam,
nostra patientia proximorum exstinguat iracundiam, nostra obedientia pigritiam aliorum tacite increpet, noster
fervor aliorum teporem excitet. Tales insuper nos exhibeamus, ut cunctis in exemplo luminis simus. Unde
Dominus praecipit dicens: Sic luceat lux vestra coram hominibus, ut videant opera vestra bona, et glorificent
Patrem vestrum, qui in coelis est (Matth. V, 16). Hinc [0602C] Paulus apostolus ait: In omnibus ergo teipsum
praebe exemplum bonorum operum, in verbo, in conversatione, in charitate, in fide, in castitate, etc. (Tit. II, 7; I
Tim. IV). Hinc etiam Gregorius doctor egregius in expositione Ezechielis dicit: Quisquis igitur in occulto bene
vivit, sed alieno provectui minime proficit, carbo est. Qui vero in imitatione sanctitatis positus lumen ex se
rectitudinis multis demonstrat, lampas est, quia et sibi ardet et aliis lucet. Item ipse: Qui enim, inquit, vitam suam
ab aliis sciri refugiunt, sibimetipsis accensi sunt, sed aliis in exemplum luminis non sunt. Hi autem qui exempla
virtutum praerogant, et lumen per vitam boni operis, et verbum praedicationis aliis demonstrant, jure lampades
appellantur. Hinc etenim beatus Hieronymus [0602D] ait: Innocens et absque sermone conversatio quantum
exemplo prodest, tantum silentio nocet. Hinc enim satis evidenter ostenditur quod et conversatione et verbo
omnibus esse debemus in exemplum.
Sed valde cavendum est solitariis ut laudabiliter vivant, sed laudari non appetant, ne pro ipsa laude in
elationem aut vanam gloriam incidant, ne in ipso quidem pestifero vitio vanae gloriae ruant: oportet ut semper
illud Apostoli exemplum in corde teneant: Qui gloriatur, in Domino glorietur (I Cor. I, 31). Et iterum: Si gloriari
oportet, non expedit quidem (II Cor. XI, 30). Idcirco enim hoc dico quia satis rarum est ut laudabiliter viventem
laus humana non capiat, et vana gloria non subripiat. Ille igitur modis omnibus [0603A] se dedit ad exemplum
pertrahi, qui cunctis carnis passionibus moriens, jam spiritualiter vivit et vanam gloriam contemnit.

15

