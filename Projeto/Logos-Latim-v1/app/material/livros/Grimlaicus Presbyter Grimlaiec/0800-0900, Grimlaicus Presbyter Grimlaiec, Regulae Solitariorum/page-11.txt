tunc blande leniterque suscipiatur ad destinatum propositum, sciens se lege Regulae constitutum, quod ei ex illa
die non liceat egredi ex ipsa retrusione; nec collum excutere de sub jugo Regulae, quam sub tam morosa
deliberatione licuit ei excusare aut suscipere. Suscipiendus autem in oratorio coram episcopo et omni clero
promittat verbis tantum de stabilitate sua, et conversione morum [0593D] suorum, coram Deo et sanctis ejus; ut
si aliquando, quod absit, aliter fecerit, a Deo se damnandum sciat, quem irridet. Tunc frater ipse prosternatur ad
pedes episcopi et omnium fratrum ibidem astantium, ut orent pro eo. Ipsi omnes illico orent pro eo, quantum eis
visum fuerit. Signa autem ad ejus ingressum, si episcopus aut abbas jusserit, sonent, ut omnes illud signum
audientes, pro eo orent. Res vero si quas habet, sicut in superioribus capitulis continetur, aut eroget prius
pauperibus, aut facta solemniter donatione conferat monasterio, nihil sibi reservans ex omnibus. Cum talibus
autem vestimentis intret cum qualibus manere debebit, et sic deinceps in solitaria vita permaneat. Post
ingressionem autem praecipiat episcopus ostium retrusionis [0594A] cellulae aposphragismo suo sigillare, ne
fortassis aliqua in aliquo remaneat opinio.

CAPUT XVI. Qualis debet esse cellula retrusionis.
Cellula igitur retrusionis debet esse exigua, et firmissimis undique munitionibus circumsepta, quatenus
nec solitario foras evagandi facultas maneat, nec cuiquam ad eum, quod non decet, introeundi aditus pateat. Ut
autem omnis obstruatur necessitatis occasio, habeat interius praeparatas habitationes suis usibus necessarias, hoc
est, oratorium ab episcopo consecratum, si tamen ipse solitarius est sacerdos. Idipsum quoque oratorium ita sit
domui ecclesiae contiguum, quatenus idem solitarius per fenestram ejusdem oratorii possit ad missas per manus
[0594B] sacerdotum oblationes offerre, ac cantantes et legentes fratres congrue audire, atque simul cum eis
possit psallere; et etiam ad venientes quosque ibidem valeat responsa dare. Sint etiam ante ipsam fenestram
deintus et deforis vela appensa, ne facile a foris videri vel videre queat, ne forte per oculorum portam mortuus
extrahatur; unde scriptum est: Cave ne intret mors in animam tuam per fenestras tuas (Jer. IX, 21). Et Apostolus
praecipit, spectaculis et pompis praecaveri. Habeat autem infra septa retrusionis hortulum exiguum, si fieri
potest, in quo per tempus exire et aliqua olera plantare vel colligere, atque ab aere tangi possit, quia multum ei
proderit tactus aeris. Sit etiam extra septa retrusionis et alia cellula, in qua discipuli illius habitent, [0594C] quae
ita sit cellulae ipsius contigua, ut aptissime possint discipuli illius congruo tempore per fenestram ei ministrare ea
quae ei fuerint necessaria. Si autem duo in unum solitarii fuerint, sicut multis in locis noscitur esse, sit inter eos
silentium ingens, quies magna, charitasque perfecta. Sint autem singuli in singulis cellulis separati, sed animo, et
fide, ac charitate inseparabiliter conjuncti. Cellulae quoque illorum nulla intercapedine inter se dividantur, sed ita
sint ad invicem connexae quatenus ad unam fenestram venientes, alterutrum se valeant ad Dei servitium excitare,
sacris orationibus simul vacare, divinas Scripturas simul recitare, et ad corporalem etiam refectionem simul
tempore congruo possint convenire. Sint etiam eorumdem cellulae, ita ut praefatum [0594D] est, ecclesiae valde
contiguae. Feminis namque non solum in cellulis solitariorum eorumque discipulorum prandendum aut
requiescendum non est, quin potius nec in eas intrandi ulla eis tribuatur facultas, quia hoc a sanctis Patribus
valde legitur inhibitum. Si quando autem eis de confessione aut de consilio animarum sermocinandi necessitas
incubuerit, in ecclesiam veniant; et ante fenestram oratorii coram omnibus simul loquantur, et quod
deliberandum est, prudenter utiliterque deliberent atque disponant. Decet enim solitarios, ut sicut in caeteris
rebus, ita etiam in mulierum confabulationibus bonum exemplum omnibus praebeant; ut scilicet hujusmodi
confabulatio nullam possit a quoquam [0595A] sinistrae opinionis afferre suspicionem. Non solum autem a
collocutione mulierum, verum etiam ab ipso visu et tactu illis est observandum. De locutione autem earum
sanctus Basilius dixit: Ne accommodes aures tuas ad percipienda verba mulierum, ne concipias ex eis nequitiam
in anima tua. Hinc beatus Hieronymus ait: Prima quidem tentamenta sunt servorum Dei, feminarum frequentes
accessus. Nam flammigero igne percutit femina conscientiam eorum, et exurit cor eorum. De tactu vero idem
Basilius ait: Mulieris carnem ne velis tangere, ne per tactum ejus inflammetur cor tuum: sicut enim stipula
proximans igni comburitur, ita et qui tangit mulieris carnem, non evadet sine damno animae suae; et licet corpore
castus evadat, mente tamen [0595B] et corde laesus abscedit. Neque osculari debent a solitariis omnino, quia
osculum una est ex quatuor speciebus amoris carnalis. Diligendae sunt autem mulieres non carnaliter, sed
spiritualiter. De visu autem illarum quid dicam? cum Dominus manifestat dicens: Qui viderit mulierem ad
concupiscendum eam, jam moechatus est eam in corde suo (Matth. V, 24). Unde etiam idem Basilius ait: Ne
improbo oculo intuearis speciem mulieris, ne per oculorum tuorum fenestras intret mors in anima tua. Frequens
denique visus feminarum devitandus est, et maxime his qui inter saeculares exstiterunt vel conjugati fuerunt.
Compatres quoque et commatres minime faciant; quamvis liceat, non expedit tamen.

CAPUT XVII. [0595C] Quod nunquam minus quam duo vel tres sint simul solitarii.
11

