0800-0900- Grimlaicus Presbyter [Grimlaïc] - Regulae Solitariorum
OBSERVATIO CRITICA IN REGULAM SEQUENTEM.
Per solitarios hic nominatos non intelligit auctor eremitas vel anachoretas, sed inclusos et sponte
incarceratos monachos, qui ex diuturna monasterii probatione, ut loquitur sanctus Benedictus, ad singularem non
[0575] eremi, sed angustae cellae pugnam descendunt. De quibus inclusis ita scribit Petrus Venerabilis, lib. I,
epist. 20: «Obserata quidem est janua, vel forte lapidibus obturata; sed per angustum fenestellae aditum recipit
quidquid per ostii latitudinem admisit. » Adeoque pro talibus sponte incarceratis monachis scripta est haec
Regula, qui non in campestribus cellis aut in pagis, sed in subterraneis monasterii locis includebantur, perpetuos
quasi carceres sponte et lubenti animo eligentes. Quod admirabile vitae genus non cuilibet amplecti permissum
est; quicunque enim talem inclusionem desiderabat, non solum abbatis et conventus licentiam obtinere debuit,
sed post diuturnam probationem etiam episcopi facultas et potestas requirebatur, cujus auctoritate et sigillo
ostium cellulae occludebatur, ut omnis fallaciae suspiciones removerentur. Celebris erat hujus inclusionis
ceremonia, prout haec Regula praescribit, atque inclusus vestibus ad finem usque vitae gestandis indutus angusta
cellula ex omni parte muris septa obcludebatur, ut nec egredi, nec saeculares ingredi valerent: fenestra quoque
talis intus et foris obsignabatur, ut ipse nec videre aliquem, nec ab aliis videri potuerit. De talibus sponte
incarceratis monachis scripsit doctum syntagma Matthaeus Raderus S. J. sacerdos, et in sua Bavaria sancta
exhibet quamdam brevem sed mancam Regulam pro illis saeculo duodecimo scriptam, quam proin huic operi
inserere haud operae pretium esse duximus: nam haec praesens Regula pro omni genere reclusorum fusissima
est, in 69 capitula partita, plerumque ex Regula sancti Benedicti desumpta, quae sola tempore auctoris apud
coenobitas floruit, ex quibus hi inclusi desumebantur. Quod autem auctorem Regulae attinet, vix aliquid certum
determinari potest; cum duo Grimlaici hic nominentur: unus qui scripsit Regulam, alter cui et haec dedicata est,
et quidem uterque sacerdos. Refert quidem Mabillonius in Annalibus Benedictinis, ad annum 900, tempore
Formosi papae floruisse quemdam presbyterum, nomine Grimlaicum, papae familiarem et episcopatu
dignissimum, qui an hanc Regulam scripserit, an vero illa eidem nuncupata fuerit, non determinavit vir
doctissimus. Utcunque sit, auctor monachum se, et vitam solitariam egisse, satis indicat; et cum Aquisgranensem
Regulam aliquando adducat, sic eum longe post annum 816 floruisse certum est, et forsan in urbe Metensi vel in
vicina aliqua abbatia solitariam vitam excoluit; cum sanctum Arnulphum episcopum metensem jam dudum
defunctum prae reliquis piissimis praelatis summopere laudet. Nolo hic asserere quod piissimus auctor eo
consilio hanc Regulam condiderit, ut aliquis monachorum ordo secundum illam viventium exoriretur; nunquam
enim aliquam horum inclusorum congregationem alicubi floruisse legimus, quamvis reperimus plures sponte
incarceratos, sed in diversis coenobiis viventes. Sic Marianus Scotus in suo Chronico refert duos tales inclusos,
nimirum S. Annunchadum Fuldae inclusum, et admirandum illum S. Paternum, qui ob amorem talis vitae
solitariae permisit se vivum comburi, dum tota civitas Paderburna igne consumpta est. Et quamvis beatus ille
chronographus, tum Fuldae tum Moguntiae, hanc spontaneam incarcerationem per plures annos amplexus sit,
atque in pluribus monasteriis antiquis cellae talium inclusorum adhuc supersint; tamen a pluribus saeculis nullus
hoc vitae genus ambivit. Verum de reclusis feminis sanctimonialibus plura mox dicemus, cum Regulas sacris
virginibus praescriptas observabimus.
[0575B]
IN NOMINE DEI SUMMI, INCIPIT PROLOGUS REGULAE SOLITARIORUM. [0575A]
Dilectissimo Patri in Christo atque aequivoco meo Grimlaico venerabili sacerdoti perennem in
Salvatore salutem.
Saepenumero dum in auribus vestris omne quod mihi de meipso displiceret, exposui, suggessistis mihi
ut Regulam solitariorum, videlicet coenobitarum, describerem, mihique ipsi jugum servitutis imponerem. Ego
autem hoc diu multumque renisus sum agere, ne forte vires meas excederem, imo ne jactantiae lapsum
incurrerem; verens pariter ne ab aliquibus quasi nova condens praesumptuosus putarer, ac ne mihi illud antiquum
objiceretur proverbium: Quid necesse est in mari mittere pisces aut in flumine aquas? Sed cum post multos dies
reminisci coeperim quod nunquam moris fuerit sanctis [0575B] Patribus invicem provocare, invicem invidere,
sed unumquemque in ordinanda domo Dei pro viribus suis obtulisse, malui imperio jussionis vestrae
obtemperare quam voluntatem meam facere. Unde et ego mox injuncti me operis labori supposui, atque hinc
inde orthodoxorum Patrum sententias exemplaque diversa decerpsi, et ex his hanc Regulam componere sategi.
Eorumdem quippe nomina, quorum sententias ad hoc opus assumpsi, ob prolixitatem capitulorum vitandam,
partim intus in serie, partim deforis in ipsis marginibus impressi. Et ne aliquis compilatorem vocitaret, hoc
potissimum fieri curavi. Scio namque, Domino pronuntiante, quia [0576A] qui a semetipso loquitur, gloriam
propriam quaerit (Joan. VII, 18). Mea quoque dicta licet sint exigua, tamen inter sanctorum flores eloquiorum
1

