bonorum omnium sectatores. Haec sunt non omnium, sed sanctorum solae virtutes; non divitum superborum, sed
humilium pauperum facultates, patrimonia cordium, divitiae incorruptibiles morum, quibus non abundant, nisi
qui illis carnalibus ex corde renuntiant. Quae quamvis ipsa sint bona, ut [0582B] pote a bono Deo creata; tamen
quia sunt bonis malisque communia, student ea spirituales viri contemnere, quo possint ad illa incomparabiliter
meliora, quae sunt bonorum omnium propria pervenire. Quoniam non est tale bonum quod habent et mali, quale
illud quod non habent nisi boni. Corporale bonum, quando habent iniqui, ipsorum est praemium; quando habent
justi, non est eorum praemium, sed temporale solatium. Item, boni temporalis amissio fit exercitium justi et
injusti supplicium, quia et justus desiderio coelestium captus omnia temporalia sive habeat, sive amittat, omnino
non sentit; et iniquus, qui cum delectatione habuit, sine dolore non perdit. Propter hoc igitur eis qui militant Deo
fugiendae sunt ex toto corde divitiae, [0582C] quas qui habere volunt, sine labore non quaerunt, sine difficultate
non inveniunt, sine cura non servant, sine anxia delectatione non possident, sine gravi dolore non perdunt.
Apostolus autem Christi militibus dicit: Volo vos sine sollicitudine esse (I Cor. XXXII). Et idem: Radix omnium
malorum est avaritia, quam quidam appetentes a fide erraverunt, et inseruerunt se doloribus multis (I Tim. VI.
10). Ac sic census iste terrenus eis, a quibus vitiose diligitur non est voluptatum materia, sed dolorum. Haec de
veris et fallacibus divitiis dicta sufficiant. Quomodo autem quis ad perfectionis culmen conscendere possit,
audiamus.

CAPUT V. De perfectione justitiae. [0582D]
Si quis ergo vult esse perfectus, et tollere crucem suam, et sequi Dominum Salvatorem, et imitari
Petrum dicentem: Domine, ecce nos reliquimus omnia, et secuti sumus te (Matth. XIX, 27), faciat hoc quod
praecepit Dominus adolescenti, et sufficere ei potest ad perfectionem; id est: Vade et vende omnia quae habes, et
da pauperibus; et veni, sequere me (Matth. XIX, 21). In potestate nostra est utrum velimus esse perfecti an non.
Non nobis jugum necessitatis imponit, sed potestati nostrae liberum arbitrium concedit, dicens: Vis esse
perfectus, et in primo stare vestigio dignitatis? Vende omnia quae habes, et da pauperibus; et veni, sequere me.
Quicunque ergo perfectus esse voluerit, debet vendere omnia quae [0583A] habet, et non ex parte, sicut Ananias
fecit et Saphira, sed totum vendere; et cum vendiderit, nihil fraudare, sed dare omne illud pretium pauperibus; et
sic sibi thesaurum in regnum coelorum praeparare. Neque enim hoc ad perfectionem solummodo sufficit, nisi
post contemptas divitias sequatur Salvatorem, id est, relictis malis, faciat bona. Facilius, inquit beatus
Hieronymus, sacculus contemnitur quam voluntas et voluptas. Multi divitias relinquentes, Dominum non
sequuntur. Sequitur enim Dominum, qui imitator ejus est, et per vestigia illius graditur. Qui enim dicit se in
Christo manere, debet quomodo ille ambulavit, et ipse ambulare (I Tim. II, 6). Bonum est ergo Dei servo
corporaliter remotum esse a mundo; sed multo melius, [0583B] voluntate. Utrumque vero optimum et perfectum.
Ille ergo perfectus est, qui huic saeculo et corpore et corde discretus est. Magna apud Deum refulget gratia, qui
huic saeculo contemptibilis fuerit. Servis autem Dei cuncta hujus mundi contraria esse debent, ut dum ista
adversa sentiunt, ad coeleste desiderium ardentius excitentur. Quid enim in hac vita laboriosius quam terrenis
desideriis aestuare? Aut quid securius quam de hujus saeculi vanitate nihil appetere? Qui enim hunc mundum
diligunt, turbulentis ejus curis et sollicitudinibus conturbantur. Qui autem ab eo recedunt, propter internae quietis
tranquillitatem, futurae pacis requiem quam illuc exspectant, hic quodammodo habere inchoant.

CAPUT VI. [0583C] Quod qui saeculo renuntiant, non debent habere haereditates nec possessiones.
Hi ergo qui saeculum perfecte derelinquunt, nihil debent possidere praeter Dominum. Unde in libro
Prosperi ita legitur: Quemcunque ergo possidendi delectat ambitio, Deum, quem colit, quia omnia possidet,
expedita mente possideat; et in eo habebit quaecunque sancte desiderat. Sed quoniam nemo possidet Deum, nisi
qui possidetur a Deo, fit ipse primitus Dei possessio, et efficitur ei Deus possessor et portio. Deinde quid ultra
quaerit, cui omnia suus conditor sit? Aut quid ei sufficit, cui ipse non sufficit? Hunc possidebat et ab illo
possidebatur ille qui dicebat in spiritu: Portio mea, Domine, dixi custodire legem tuam (Psal. CXVIII, 57). Et
iterum: [0583D] Dominus pars haereditatis meae et calicis mei (Psal. XV, 5). Qui enim possidet Dominum, et
cum propheta dicit: Pars mea Dominus (Thren. III, 24), nihil extra Dominum habere potest. Quod si quidpiam
aliud habuerit praeter Dominum, pars ejus Dominus non erit: verbi gratia, si aurum, si argentum, si possessiones,
si variam supellectilem, cum istis partibus Dominus pars ejus fieri non dignatur. Si ergo, inquit Hieronymus, pars
Domini sum, et funiculus haereditatis ejus, non accipio partem inter caeteras tribus, sed quasi Levita et sacerdos
vivo de decimis, et altari deserviens altaris oblatione sustentor: unde habens victum et vestimentum, his
contentus ero, et nudam crucem nudus sequar. Ad Ezechielem [0584A] quoque dicitur: Sacerdotes mei, qui mihi
in templo meo ministrant, non habeant possessiones: ergo Dominus possessio eorum; nec haereditatem, ego
5

