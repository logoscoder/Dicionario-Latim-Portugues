detractorem. 41. Spem suam Deo committere. 42. Bonum aliquod in se cum viderit, Deo applicet, [0609A] non
sibi. 43. Malum vero semper a se factum sciat et sibi reputet. 44. Diem judicii timere. 45. Gehennam
expavescere. 46. Vitam aeternam omni concupiscentia spirituaii desiderare. 47. Mortem quotidie ante oculos
suspectam habere. 48. Actus vitae suae omni hora custodire. 49. In omni loco Deum se respicere pro certo scire.
50. Cogitationes malas cordi suo advenientes mox ad Christum allidere. 51. Et seniori spirituali patefacere. 52.
Os suum a malo vel pravo eloquio custodire. 53. Multum loqui non amare. 54. Verba vana, aut risui apta, non
loqui. 55. Risum multum et excussum non amare. 56. Lectiones sanctas libenter audire. 57. Orationi frequenter
incumbere. 58. Mala sua praeterita cum lacrymis vel gemitu quotidie in [0609B] oratione Deo confiteri; et de
ipsis malis in reliquo emendare. 59. Desideria carnis non perficere: voluntatem propriam odisse. 60. Praeceptis
seniorum in omnibus obedire, etiamsi ipsi aliter, quod absit, agant; memores illius Dominici praecepti: Quae
dicunt facite; quae autem faciunt facere nolite (Matth. XXIII). 61. Non velle dici sanctum antequam sit; sed prius
esse, quod verius dicatur. 62. Praecepta Dei factis quotidie adimplere. 63. Castitatem amare. 64. Nullum odisse.
63. Zelum et invidiam non habere. 66. Contentionem non amare. 67. Elationem fugere. 68. Seniores venerari. 69.
Juniores diligere. 70. In Christi amore pro inimicis orare. 71. Cum discordantibus ante solis occasum in pacem
redire. 72. Et de Dei misericordia nunquam desperare. [0609C]
Ecce haec sunt instrumenta artis spiritualis; quae cum fuerint a nobis die noctuque ineffabiliter
adimpleta, et in die judicii reconsignata, illa nobis merces a Domino recompensabitur, quam ipse promisit: Quod
oculus non vidit, nec auris audivit, nec in cor hominis ascendit quae praeparavit Deus his qui diligunt eum (I
Cor. II, 9). Officina vero ubi haec diligenter operemur, claustra vel cellulae sunt solitariorum, et stabilitas in
retrusione.

CAPUT XXVI. De observatione mandatorum Dei.
Omnibus quidem Christianis expedit observare et obedire mandatis Domini nostri Jesu Christi, et
maxime solitariis. Sed sciendum nobis est quod ad conservandam memoriam Dei, et ad obediendum [0609D]
praeceptis ejus plurimum prodest etiam secretius et remotius habitare. Nam permixtim vivere cum his qui
negligentius agunt circa timorem Dei, et contemptum habent mandatorum ejus, plurimum nocet; sicut et
Salomonis sermo testatur dicens: Cum homine irreligioso ne habitaveris, ne forte discas semitas ejus, et facias
laqueos animae tuae (Eccli. XXXVII, 12). Et iterum: Ne aemuleris hominem injustum, ne imiteris vias ejus
(Prov. III, 31). Unde et Petrus apostolus ait: Justum igitur et valde justum est separari eum qui salvari vult, ab eo
qui non vult. Hinc Paulus sub magna denuntiatione dicit: Denuntiamus autem vos, fratres, per adventum Domini
nostri Jesu Christi, ut subtrahatis vos ab omni fratre inordinate ambulante [0610A] (II Thess. III, 6). Hinc etiam
Hieronymus ait: Negotiatorem clericum, et ex inope divitem, et ex ignobili gloriosum, quasi quamdam pestem
fuge: corrumpunt enim bonos mores confabulationes pessimae. Tu aurum contemnis, alius diligit; tu calcas opes,
ille sectatur; tibi cordi est mansuetudo, silentium, secretum; illi loquacitas. Hic satis evidenter ostenditur quod
plurimum impedit societas et permixtio eorum qui vitam dissimilem ducunt.
Igitur ut neque per oculos, neque per aures recipiamus malas delectationes ad peccandum, et ut orationi
possimus vacare liberius, oportet omnino habitare secretius atque remotius: hoc enim modo et praecedentes
consuetudines a nobis excidere poterimus, in quibus contra praecepta Dei agebamus. [0610B] Non enim parvus
labor est ut se aliquis a priori non bona consuetudine reflectat ac revocet. Unde illud vulgare proverbium dicitur:
Mala consuetudo aut vix aut nunquam tollitur. Quapropter si volumus mandata Dei observare et custodire,
studeamus primo omnium nos ipsos abnegare, et crucem Christi tollere et sic eum sequi. Ipse Dominus ad
amorem sui et observationem mandatorum suorum nos provocat, dicens: Si diligitis me, mandata mea servate
(Joan. XIV, 15). Et iterum dicit: Qui habet mea mandata, et servat ea, ille est qui diligit me (Ibid. , v. 21). Tunc
namque diligimus Deum, si ejus mandata servamus, et omnia visibilia pro amore ejus contemnimus. E contrario
tunc nequaquam eum diligimus, cum ejus praecepta non custodimus. Unde [0610C] Joannes apostolus ait: Qui
dicit quoniam diligo Deum, et mandata ejus non custodit, mendax est (I Joan. IV, 20). Vere enim diligimus
Deum, si ejus mandata observamus. In operatione autem mandatorum ejus cognoscere possumus utrum Deum
diligamus an non. Non enim ordinem mandatorum Christi hic inserere per omnia disposuimus, sed ex parte, et
quantum ad propositum nostrum sufficit, et praesens ratio postulat. A parte enim totum intelligitur. Primum
itaque ea commemorare oportet quae nos ad amorem Dei et proximi provocent, id est: Diliges Dominum Deum
tuum ex toto corde tuo, et ex tota mente tua, et ex omnibus viribus tuis; hoc est maximum et primum mandatum.
Secundum autem simile est huic: Diliges proximum tuum sicut teipsum. [0610D] In his duobus mandatis tota lex
pendet et prophetae (Matth. XXII, 37). Unde beatus Gregorius ait: Praecepta Dominica multa sunt et unum.
Multa per diversitatem operis, unum in radice dilectionis. Si in his duobus praeceptis tota lex pendet et
prophetae, et si utilitas omnium mandatorum una est, et si omnia mandata unum esse videntur, tunc non est nobis
19

