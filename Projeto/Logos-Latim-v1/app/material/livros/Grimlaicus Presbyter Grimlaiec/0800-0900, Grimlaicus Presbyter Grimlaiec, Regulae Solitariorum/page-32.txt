quinque foliis, vel quantum hora permiserit, si meridies fuerit, aut paululum in stratis suis requiescant, aut
aliquod opus manuum agant. In tempore autem jejunii lectione lecta, si vespera fuerit, confestim ut a lectione
surrexerint, ad completorium celebrandum veniant. Exeuntes autem a completorio [0634A] nullatenus loquantur
aliquid denuo, excepto si necessitatis causa praelatus aut aliquis e fratribus aliquid alicui indicare voluerit; quod
tamen et ipsum cum summa gravitate et moderatione honestissime fiat. Si autem unus solummodo fuerit
solitarius, similiter faciat. Omni siquidem tempore silentio studere debent solitarii, et maxime nocturnis horis. Si
quis autem eorum nocturno tempore peculiariter voluerit orare, aut aliud aliquid agere, sic agat ne alium
inquietet.

CAPUT XLIII. De mensa solitariorum.
Quotiescunque solitarii aut de proprio labore aut de fidelium oblatione aliquam sufficientiam ciborum
et potus habuerint, semper ad mensulam suam pauperes [0634B] et peregrinos habeant, et cum illis Christum
convivam esse noverint. Si vero pauperes minus habuerint, quos de fratribus voluerint vocare, charitatis causa in
eorum pendeat arbitrio. Eis autem quos vocant, hoc quod Deus eis dederit, cum charitatis officio exhibeant. Ipsi
tamen solitarii non solum a qualitate ciborum, sed etiam a quantitate se custodiant, et in pondere et mensura, cum
sine hospitibus fuerint, vivant. Cum autem aliqui simul fuerint cum eis, communes in cibo et potu se exhibeant,
ob vanam gloriam devitandam, sed constitutionem Regulae non transcendant.
Sufficere enim credimus ad refectionem quotidianam duo pulmentaria cocta, propter diversorum
infirmitates, ut forte qui ex uno edere non potuerit, [0634C] ex alio reficiatur. Et si fuerint poma, aut leguminum
nascentia, addatur et tertium. Cibus autem illorum talis sit: aliquando olera et legumina, aliquando caseum et
ova, interdumque pisciculos pro summis deliciis ducant. Quidquid enim, inquit Hieronymus, post gulam non
sentitur, idem tibi quod panis et legumina. Panis autem libra una propensa sufficiat in die, sive una sit refectio,
sive prandii et coenae. Sunt enim qui plus, et sunt qui minus indigent; quia nec robur unum inest cunctis
corporibus: et ideo de ciborum qualitate et quantitate non facile a nobis oportet disputari, quia nec ab omnibus
potest uniformis regula custodiri. Tamen studendum est ut non semper saturitas edendi finem faciat, sed
voluntas; nec impleat ventris saturitatem edacitas, [0634D] sed comprimat parcitas. Unde ait Apostolus: Et
carnis curam ne feceritis in desideriis (Rom. XIII, 14). Non enim carnis curam omnimodis interdixit, sed ut in
desideriis ne fieret, prohibuit. A carnibus vero tam quadrupedum quam volucrum omnino abstineant, nisi forte
aliqui in gravi aegritudine fuerint detenti. Ipsis enim pro reparatione tantum concedatur. Illico autem ut
validiores effecti fuerint, a carnibus more solito abstineant.

CAPUT XLIV. De crapula cavenda.
In quantum ergo solitarii possunt, delicias et ciborum opulentias fugiant; et non solum a cupiditate
pretiosorum ciborum, sed etiam a nimia perceptione [0635A] vilium se contineant: remota prae omnibus crapula,
ut nunquam subripiat eis indigeries, quia nihil sic contrarium est omni Christiano quomodo crapula. Unde
Dominus ait: Videte ne graventur corda vestra in crapula et ebrietate (Luc. XXI, 34). Nihil enim sic inflammat et
titillat membra genitalia quomodo indigestus cibus ructusque convulsus. Escae enim multae non solum corda
nostra, sed etiam corpus et animam debilitant. Saepe enim per ciborum aviditatem stomachi franguntur vires,
necnon et abundantiam sanguinis, et choleram, et plurimas aegritudines escarum nimietate patimur. Idcirco
tantum cibum unusquisque sibi concedat, quantum sustentatio corporis, non quantum desiderium carnis exposcit.
Oportet itaque ut caro nostra subjecta sit animae nostrae, et [0635B] sicut ancilla famuletur dominae suae. Non
enim bene possumus vigilare, cum dapibus fuerit venter noster onustus; sed somno oppressi vigiliarum fructus
amittimus, et maximum detrimentum animae nostrae acquirimus. Nam sicut miles plurimo onere praegravatur et
praepeditur ad bellum, ita praepeditur solitarius ad vigilias cum escarum largitate fervescit.
Sed et diabolus plurimum inde gaudet, cum Dei servos viderit nimio cibo refertos, sicut legitur de
quodam viro venerabili, sancto Philiberto. Hic cum esset in quodam monasterio, et jugum Christi suave et onus
ejus leve susciperet, in tantum religionis cultum excrevit, ut etiam viris perfectioribus in abstinentia et caeteris
virtutibus imitabilis fieret. Cumque antiquus hostis ejus invideret abstinentiam, [0635C] quadam die pulsavit
animum illius ut ampliora sumeret cibaria. Post haec vero in ipsa nocte, dum fuisset cibo saturatus, nutu Dei
detectus inimicus sancto Philiberto per somnium est ostensus, et coepit ventrem ejus velut gaudens palpare ac
dicere: Modo hic bene, modo hic bene. Tunc miles Domini agnoscens jacula inimici, crucis se vallavit
32

