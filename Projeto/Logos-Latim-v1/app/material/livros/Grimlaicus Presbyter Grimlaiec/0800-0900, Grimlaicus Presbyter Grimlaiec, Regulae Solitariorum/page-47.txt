sincerus erga Christum hoc exercere miraculum compulisset. Sciendum itaque est quia sicut thesaurus apertus
cito expenditur, sic et virtus quaelibet, cum publicata fuerit, exterminabitur; et ut cera solvitur a facie ignis, ita et
anima laudibus inaniter exaltata perdit virtutum vigorem. Proinde necesse est solitariis, ut si eis cujusque
conscientia boni operis fuerit, occultent [0662C] illam, et cum omnia fecerint quae Deus praecipit, dicant: Servi
inutiles sumus (Luc. XVII, 10). Virtutes quoque si forte in se esse senserint, sileant et celent; Deus divulgabit
opera eorum, et adducet ad medium, cum venerit Dominus, qui et illuminabit abscondita tenebrarum, et
manifestabit consilia cordium: et tunc laus erit unicuique a Deo (I Cor. IV, 5); tunc reddet singulis secundum
opera sua.

CAPUT LXIX. Ut solitarii post retrusionem ad saecularem vitam minime redeant; et de perseverantia
boni operis.
Contrarium est omnino ecclesiasticis regulis, ut solitarii post retrusionem, causa elationis vel
negotiationis, ad saeculum veluti praeda daemonum facti infeliciter redeant. Nam quam grave crimen solitarios
[0662D] apostatare, hoc est, a priori proposito recedere, Dominus in Evangelio testatur: Nemo, ait, mittens
manum suam in aratro, et respiciens retro, aptus est regno Dei (Luc. IX, 62). Hinc Paulus apostolus ait: Nemo
militans Deo implicat se negotiis saeculi, ut ei placeat cui se probavit (II Tim. II, 5). Non enim liber est a laqueis
diaboli, qui se negotiis mundi post retrusionem voluerit implicare. Talibus enim convenit illa beati Petri vera et
multum timenda sententia: Melius enim illis fuerat viam vitae non agnoscere, quam post agnitam retrorsum
reverti (II Petr. II, 21). Et iterum: Canis reversus ad vomitum suum, et sus lota in volutabro luti (Ibid. , v. 22). Si
quis ergo suadente diabolo haec perficere tentaverit, [0663A] nisi inevitabilis necessitas eum compulerit,
excommunicetur omnimodis ab episcopo suo, vel a caeteris praelatis, quousque ad prius propositum redeat, quod
propter Deum primitus elegerat. Non enim quaeritur in solitariis initium boni operis, sed finis; quia de fine suo
unusquisque judicabitur, non de vita praeterita, dicente Domino per Prophetam: Qualem te invenero, talem te
judicabo (Ezech. VII, 3). Sunt enim, quod pejus est, qui bene incipiunt, sed male finiunt conversationem, ut
Judas, qui bene coepit, sed male finivit: et Paulus male coepit, sed bene finivit. Coepisse enim multorum est, sed
culmen perfectum attigisse rarorum est. Ideo non insipientibus praemium promittitur, sed perseverantibus datur,
dicente Domino: Qui perseveraverit usque in finem, hic salvus [0663B] erit (Matth. X, XXII et XXIV, 13). Si
autem solitarius aliquis ideo securum se putat de solitaria vita aliquando posse discedere, quod in ipso proposito
bene cucurrerit, quod ibi multum laboraverit, hic talis agit ac si aliquis oneratam mercibus navim a portu solvat,
et tempestati tradat, et ad scopulos et saxa detorqueat. Hic talis videat quam incerti et quam [0664A] lubrici sunt
exitus vitae hominum, sicut per Salomonem dicitur: Nescit homo utrum amore an odio dignus sit; sed omnia in
futuro reservantur incerta (Eccli. IX, 1). Ideoque nemo de praeteritis sit securus, quia quamvis solitariorum
conversatio probabilis sit, incertum tamen est hominibus quo sint fine destinati. Tunc enim felix et beata eorum
inchoatio, et tunc placet Deo eorum conversatio, dum absque ullo erroris titubationisve naufragio ad optatum
finem perfectionemque prospero cursu perveniunt. Quapropter studeant solitarii hanc Regulam breviter de
sanctarum floribus Scripturarum collectam, et sanctorum Patrum exemplis hinc inde munitam, sedula
meditatione perlegere, et per singula verba discutere, ac memoriae commendare, et divina auxiliante [0664B]
gratia, juxta vires adimplere, quatenus ad eamdem gloriam valeant pervenire quam nec oculus vidit, nec auris
audivit, nec in cor hominis ascendit, quam praeparavit Deus diligentibus se (I Cor. II, 9); ipso opitulante qui vivit
et regnat Deus per omnia saecula saeculorum. Amen.
Explicit Regula Solitariorum.

47

