quibus pulsatur, ne omnino concutiatur, ignorare magis paratus est quam donare. Iste iram patientiae virtute
compescit, immoderatis cupiditatibus parcimoniae frenum imponit; tangitur desideriis carnalibus, nec consentit;
mundi curiositate [0588A] pulsatur, nec rapitur; quatitur diabolica impulsione, nec vincitur, et Deo suo devota
mente subjectus, non atteritur diversis tentationibus, sed probatur. Ille vero omnes affectiones, quibus vita
mortalium variatur, sanctis virtutibus vincit, cupiditatum ac perturbationum omnium liber beata quiete perfruitur;
et illecebris ac voluptatibus factus expedita mente superior, ineffabili gaudio divinae contemplationis afficitur.
Iste suscipiendo peregrinum, vestiendo nudum, gubernando subjectum, redimendo captivum, tuendo violenter
oppressum, jugiter se ab omnibus iniquitatibus suis emaculat, et vitam suam bonorum operum fructibus ditat. Ille
facultatibus suis in usus pauperum distributis simul se exspoliavit mundo, et admovit totis viribus coelo: res
mundi [0588B] mundo projecit, et seipsum Christo devota mente restituit, a quo sibi donari immortales divitias
orat; ut pauper protegi se quotidie postulat; ut infirmus immortalitatis indumento vestiri cupit; ut nudus defendi
se ab impugnatione invisibilium hostium supplicat, ut fragilitate carnis oppressus; et coelestem sibi patriam
donari desiderat, ut peregrinus. Activa enim vita habet sollicitum cursum; contemplativa vero gaudium
sempiternum. In hac acquiritur regnum, in illa percipitur. Haec igitur facit pulsare bonorum operum velut
quibusdam manibus januam, illa vocat consummatos in patriam. In hac contemnitur mundus, in illa videbitur
Deus. Et ut multa praeteream quae commemorare non valeo, in activa qui immundis spiritibus exstiterint
fortiores, in illa [0588C] contemplativa, quae summe beata est, remunerante Domino, fiunt sanctis angelis
aequales, atque in aeternum cum illo regnabunt in superna illa civitate felices.

CAPUT XI. Quod praesentium contemptores etiam hic contemplativa vita delectat.
Igitur vitae contemplativae felicitati promerendae ille suspirat qui praesentibus omnibus pro futurorum
contemplatione renuntiat, atque domesticis occupationibus, quae nonnumquam perfecte vivere cupientium
processus impediunt. Ipsos etiam suae carnis affectus in illam sublimitatem divinae contemplationis evectus
exsuperat, et infra se universa despiciens, quae plerumque animas de praeterita sanctitate [0588D] securas
dejiciunt in terrena, ipsis jam coelestibus appropinquat, tanto vicinior factus divinis, quantum supra humana
omnia studio perfectionis ascendit. Certus namque quod si contemplativam vitam hic incertis honoribus, divitiis
anxiis, et caducis delectationibus plena voluntate praetulerit, veros honores, securasque divitias et delectationes
aeternas inveniet, cum ad perfectionem contemplativae virtutis in illa beata vita, ubi futura est, Deo remunerante
pervenerit.
Et revera quid erit honoratius eo quem divina clementia gloria angelicae dignitatis beaverit? Quid ditius
eo quem regni coelestis ineffabiliter affluens beatitudo ditaverit? Aut quid etiam hic delectabilius [0589A]
contemplatione divina, quae sibi veraciter inhianti incorruptibilem suavitatem futurae remunerationis infundit?
Quoniam quidem contemplativa vita hic quoque amatores suos futurorum bonorum consideratione delectat, ac
sibi tota mentis intentione vacantes, quantum in hac vita fieri potest, dono sapientiae spiritualis illuminat, et ad
illam divinae visionis plenitudinem, cujus spem studiis intenti coelestibus gerunt, incentivo quodam ipsius
consequendae perfectionis inflammat, ut quod nunc in aenigmate cernunt nec perfecte discernunt, tunc in illa
revelatione conspiciant.

CAPUT XII. Quae et quanta sit in hac carne contemplativae vitae perfectio. [0589B]
Denique contemplativae vitae sectator ad Conditorem suum corde illuminandus accedat; ipsi
contemplando ac insatiabiliter perfruendo vigilanter inserviat; ipsum jugiter concupiscat, prae amore ejus omnia
quibus inde potest averti refugiat. Omnes cogitationes suas ac spem totam in illius delectatione suspendat.
Litterarum divinarum sacris meditationibus vacet, in eis se divinitus oblectet. Ibi se totum velut in speculo
quodam refulgente consideret, et in se quod pravum deprehenderit, corrigat; quod rectum, teneat; quod deforme,
componat; quod pulchrum, excolat; quod sanum, servet; quod infirmum, assidua lectione corroboret; Domini sui
praecepta infatigabiliter legat, inexplicabiliter diligat, efficaciter impleat; et quid sibi [0589C] cavendum quidve
sectandum sit, ex eis sufficienter instructus agnoscat. Mysteriis earumdem divinarum Scripturarum perscrutandis
insistat. Christum sibi promissum legat, repraesentatum videat; prophetatam perditionem populi contumacis
intelligat, impleri lugeat; de salute gentium gaudeat; et praeteritis, quae praedicta et impleta tenet, et futuris
promissionibus credat. A strepitu negotiorum saecularium remotissimus, ea ferventer excogitet quibus animum
suum in desiderium futurae remunerationis inflammet. Studiis spiritualibus, quibus in dies singulos melior ac
eruditior fiat, invigilet. Amet otium sanctum, in quo exerceat animae suae negotium. Mortuum sibi deputet
mundum, ac se mundi blandimentis et illecebris exhibeat crucifixum. Delectationi [0589D] spectaculorum
8

