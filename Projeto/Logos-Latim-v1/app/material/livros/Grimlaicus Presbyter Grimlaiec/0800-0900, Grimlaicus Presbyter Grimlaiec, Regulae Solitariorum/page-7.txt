Quia igitur per activam vitam ad contemplativam venitur, idcirco prius dicendum reor quid sit proprie
activa vita; et sic demum ad contemplativam transeundum est. Activa scilicet vita est conversatio religiosa, quae
docet quomodo Praepositi sub se regant viventes ac diligant; et non minus de eorum quam de sua salute solliciti,
quod eis expedire sciunt paterna cura provideant: et qualiter subjecti praeposito suo, tanquam capiti membra
deserviant, ac praecepta ejus velut imperium Dei summo amore custodiant. Ipsa namque actualis vita panem
esurienti tribuit, verbo sapientiae nescientem docet, errantem corrigit, superbientem ad humilitatis viam revocat,
[0586B] infirmantis curam gerit; quae singulis quibusque expediunt dispensat, et commissis sibi qualiter
subsistere valeant, sollicite providet. Quae et cum corpore et in praesenti fiunt, et cum corpore deficiunt, et
tamen merces hujus vitae permanet in aeternum. Contemplativa quoque vita est dilectionem Dei et proximi tota
mente retinere, transitoria cuncta despicere, visibilia postponere, tantummodo quae coelestia sunt desiderare.
Nam contemplativa vita a contemplando, hoc est videndo, nomen accepit; in qua creatorem suum creatura
intellectualis ab omni peccato purgata visura est. Sed et si eam diligenter considerare velimus, et jam in hoc
fragili tabernaculo, ubi quotidie ingemiscimus, contemplativae vitae quodammodo participes fieri possumus.
Quia, [0586C] secundum quorumdam opinionem, nihil aliud est contemplativa vita quam rerum latentium
futurarumque notitia, sive vacatio ab omnibus occupationibus mundi, sive divinarum studium litterarum. Quando
autem infirmum visitamus, mortuum sepelimus, errantem corrigimus, tunc in activa sumus. Quando vero in
conspectu Dei lacrymas fundimus, et qualis beatitudo, qualis lux, qualis gloria sit sanctis in coelo, cogitare
volumus, tunc in contemplativa sumus. Sed activa vita cum corpore incipit, et hic cum ipso finitur;
contemplativa vero vita hic inchoatur, et in futuro saeculo perficitur. Ex his enim signatur una, id est activa per
Martham; et altera, id est contemplativa, per Mariam: sed necessaria est omnino Martha Mariae.
[0586D]
CAPUT IX. Qualis debet esse in activa vita, qui ad contemplativam conscendere conatur.
Ad fastigium ergo vitae contemplativae quisquis conatur conscendere, semetipsum debet prius per
multa experimenta in activa vita probare: si injurias poterit ferre, si opprobria, si derisiones, si contumelias, si
detractiones, si flagella poterit sustinere. Si haec et alia hujusmodi, sive a diabolo, sive ab aliquo illata patienter
poterit sustinere, hic merito ad contemplativam quandoque poterit convolare. In ista enim prius per exercitium
boni operis cuncta exhaurienda sunt vitia, ut in illa jam pura mentis acie ad contemplandum Deum quisque
[0587A] pertranseat. Et licet conversus statim ad contemplationem conscendere cupiat, tamen ratione cogitur ut
prius in activae vitae operatione versetur; quia qui prius in activa vita proficit, postea ad contemplationem bene
conscendit. Merito enim in ista sustollitur, qui in illa utilis invenitur. Quicunque ergo temporalem adhuc gloriam
aut carnalem concupiscentiam affectant, a contemplatione quietis prohibeantur, ut potius in operatione actualis
vitae purgentur. Sciendum vero est quia viri sancti a secreto contemplationis egrediuntur ad publicum actionis, et
rursus ab actionis manifesto ad secretum contemplationis intimae revertuntur. In activa vita intentio
perseveranter incedit; in contemplativa autem sese per intervalla quisque resumit, quia diuturnitate [0587B]
contemplandi lassatur. Sicut enim aquilae moris est semper oculum in radium solis infigere, nec deflectere, nisi
escae solius obtentu; ita et sancti a contemplatione ad actualem vitam interdum reflectuntur, considerantes illa
summa sic esse utilia, ut tamen humilia sint paululum nostrae indigentiae necessaria. Nam et visio animalium in
Ezechielis prophetia (Cap. I), quae ibant nec revertebantur, pertinet ad vitae activae perseverantiam. Et iterum ea
animalia quae ibant et revertebantur, pertinent ad contemplativae vitae mensuram; in qua dum quisque intenderit,
sua reverberatus infirmitate reflectitur, atque iterum renovata intentione, ad ea unde descenderat rursus erigitur.
Idcirco enim haec praemisimus, ut hi qui in contemplativa vita volunt [0587C] perfecte vivere, per intervalla
temporum unde vivant propriis manibus non negligant laborare. Caveant tamen ut non de ullo inhonesto negotio
victum quaerant, propter hoc scriptum est: Nemo militans Deo implicat se saecularibus negotiis, ut ei placeat, cui
se probavit (II Tim. II, 4).

CAPUT X. Quantum inter contemplativam et activam vitam intersit.
Jam nunc quid inter contemplativam et activam vitam intersit breviter disseremus: quod ut evidenter
eluceat, ipsas sibi invicem vitas, contemplativam scilicet et activam, prolatis earum virtutibus conferamus. Ad
activam namque vitam pertinet inter humana proficere, et rebellis corporis motus [0587D] rationis imperio
temperare. Ad contemplativam vero pertinet supra humana desiderio perfectionis ascendere, et indesinenter in
augendis virtutibus incubare. Habet enim activa vita profectum; contemplativa fastigium. Haec facit hominem
sanctum, illa perfectum. Hujus vitae est nulli prorsus injurias irrogare, illius irrogatas aequanimiter sustinere.
Imo, ut proprius dicam, exsecutor activae studet in se peccanti dimittere; contemplativae sectator offensas,
7

