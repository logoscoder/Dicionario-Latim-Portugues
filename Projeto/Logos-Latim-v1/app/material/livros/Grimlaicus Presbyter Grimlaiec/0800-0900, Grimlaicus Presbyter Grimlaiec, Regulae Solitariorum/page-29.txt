dulcia faucibus [0628B] meis eloquia tua, Domine, super mel et favum ori meo (Ibid. v. 103)! Omnis plane
Scriptura sancta ad nostram scripta est salutem et doctrinam, ut per consolationem Scripturarum in bonis actibus
proficiamus. Sicut enim caecus saepius offendit quam videns, sic ignorans Dei legem ignoranter saepius peccat
quam ille qui eam novit. Multi namque habent intelligentiae ingenium, sed negligunt lectionis studium; et quod
legendo scire potuerunt, negligendo nesciunt. Multi etiam legunt, et ab ipsa lectione jejuni sunt; de quibus ait
Propheta: Seminastis multum et intulistis parum; comedistis, et non estis satiati; bibistis, et non estis ebriati
(Aggaei I, 6). Multum cordi suo seminat, sed parum recipit, qui de mandatis coelestibus vel legendo, vel
audiendo multa [0628C] cognoscit, sed negligenter operando pauca fructificat. Comedit, et non satiatur, qui
verba Dei audiens lucra vel gloriam saeculi concupiscit. Bibit, et non inebriatur, qui ad vocem lectionis vel
praedicationis aurem inclinat, sed mentem non mutat. Bibit, et inebriatus non est, qui ea quae sunt hujus saeculi
adipisci desiderat. Solet enim per ebrietatem bibentium mens turbari. Si enim quis debriatus esset, mentem
procul dubio mutasset, ut terrena jam non quaereret, jam vana et transitoria, quae amaverat, non amaret. Ille
enim beatissimus est, qui divinas Scripturas legens verba vertit in opera. Nemo enim potest sensum Scripturae
sacrae plene cognoscere, nisi legendi familiaritate. Nam sicut terra, quae quanto amplius excolitur, tanto
uberiorem fructum [0628D] reddit; sic quanto quisque frequentius legit, tanto ex ea uberiorem intelligentiam
capit. Non oportet solitarios gentilium libros legere, ne forte per oblectamenta inanium fabularum vel figmenta
poetarum mentem excitent ad incentiva libidinum. Neque etiam secreta Dei nimis oportet rimari, Scriptura
dicente: Altiora te ne quaesieris, et fortiora te ne scrutatus fueris (Eccl. III, 12). Unde Apostolus mirans aiebat: O
altitudo divitiarum scientiae et sapientiae Dei, quam inscrutabilia sunt judicia, et investigabiles viae ejus (Rom.
XI, 33)! Quapropter caute meditanda, cautoque sunt sensu ea quae leguntur rimanda; et juxta Apostoli mandata,
teneamus quae recta sunt, et refutemus ea quae contraria veritati existunt. Sicque [0629A] in bonis instruamur, ut
a malis Deo auxiliante illaesi permaneamus.

CAPUT XXXIX. De quotidiano opere manuum solitariorum.
Si quando enim ab oratione et lectione cessemus, manuum operationibus insistere debemus, propter
hoc quod scriptum est: Otiositas inimica est animae. Antiquus etenim hostis eum quem otiosum invenerit facile
ad vitia rapit; nam sancti Patres nostri et apostoli de labore manuum suarum vivebant. Unde Apostolus
Thessalonicensibus scribens, ait: Ipsi enim scitis quemadmodum oportet imitari nos; quoniam non inquieti
fuimus inter vos; neque panem gratis manducavimus ab aliquo, sed in labore et fatigatione, nocte et die operantes
manibus nostris, ne quem vestrum [0629B] gravaremus. Non quasi non habuerimus potestatem, sicut et caeteri,
sed ut nosmetipsos formam daremus vobis ad imitandum nos. Nam cum essemus apud vos, denuntiabamus,
quoniam si quis non vult operari, nec manducet (II Thess. III, 7-10). Cum enim iste sanctus apostolus, qui
Evangelium praedicabat, nolebat panem gratis manducare, sed in labore et fatigatione victum quaerebat, quo nos
fiducia otiosis manibus gratis panem comedere audebimus, quibus non solum nulla praedicatio verbi commissa
est, sed ne ulla quidem, nisi animae nostrae solius cura mandatur? Proinde necesse est nobis laborare manibus
nostris quod bonum est, ut habeamus unde vivamus, et unde aliquid necessitatem patientibus tribuamus. Unde
sanctus Caesarius dixit: sic lectioni [0629C] et orationi debetis incumbere, ut etiam manibus possitis aliquid
exercere; majorem quoque diei partem sancto operi dedicare. Sed quaerendum nobis est cur doctor gentium et
praedicator Evangelii dicit se non panem ab aliquo gratis manducasse, qui novit Dominum praecepisse, ut qui
Evangelium annuntiant, de Evangelio vivant (I Cor. IX, 14). Et rursum: Dignus est operarius mercede sua et cibo
suo (Luc. X, 7). Ideo quippe manibus operabatur unde vivebat, quia indignum erat ab his aliquid accipere qui
errori studebant. Peccat enim, et libertatem praedicandi amittit, qui ab eo accipit munus, qui ideo dat ne
corripiatur. Unde idem apostolus dicebat: Omnia mihi licent, sed non omnia mihi expediunt (I Cor. VI). Hoc
ideo dixit quia licebat illi ab his [0629D] queis praedicabat sumptus accipere; sed quoniam sciebat pseudoapostolos occasionem accipiendi quaerere, noluit ab his accipere, ne causa ventris vigor evangelicae veritatis
torpesceret. Non enim instanter potest argui, a quo accipitur. Quamvis enim idem apostolus pro occasione
superius dicta elegerit manibus suis laborare unde viveret, tamen quoties illi necessitas erat, a fidelibus victum
accipiebat. Itaque cum esset quodam tempore in magna indigentia, missum est illi a fratribus unde necessitati et
indigentiae ejus ministraretur. Respondit autem illis gratias agens, et dixit: Bene fecistis communicare
necessitatibus meis. Ego enim didici in quibus sum, sufficiens esse. Scio enim esurire et abundare, novi et
[0630A] penuriam pati. Omnia possum in eo, qui me confortat. Verumtamen vos bene fecistis mittere usibus
meis (Phil. IV, 14). Hic autem ostenditur quia aliquando accipiebat sustentationem necessitatis a fidelibus. Qua
de causa beatus Augustinus nobis dat consilium, dicens: Qui ergo non possunt facere sicut Paulus, ut manibus
suis se transigant, accipiant a populo unde sustentent suam necessitatem, sed non negligant eorum infirmitatem.
Si in nostra, inquit, domo vel societate aeger est aliquis, non prohibeo religiosos, vel religiosas mittere illi, quod
eis videtur, ut mittant; neque istis prohibeo, ut non recipiant. Nam et ipse Dominus, cui angeli ministraverant,
29

