abba? Et respondit: Magna Ecclesiae columna cecidit modo. Dicebat autem hoc de illo juvene monacho. Ite,
inquit, fratres, ad eum, et videte quid agat. Perrexerunt ergo discipuli ejus, et invenerunt monachum illum
sedentem et flentem peccatum quod fecit. Videns autem discipulos senis, ait eis: Dicite seni ut roget Deum,
decem tantum dierum dari mihi inducias. Qui intra quinque dies mortuus est. Quapropter caveant omnino
solitarii, ut [0660C] nihil per ostentationem faciant. Insuper autem morbum vanae gloriae fugiant: quae non
solum in carnalibus vitiis, sed etiam in spiritalibus causis solitarios pulsat; ut qui non valent carnalibus vitiis
decipi, spiritalibus successibus acrius saucientur. Nam quem diabolus sub specie pretiosae vestis ac nitidae non
potest in vanam gloriam immergere, pro squalida et inculta conatur decipere. Et quem non potest per honorem
dejicere, per humilitatem supplantat; et quem scientiae et elocutionis ornatu nequit extollere, gravitate
taciturnitatis elidit. Si jejunat quis palam, gloriae vanitate pulsatur. Si illud causa vanae gloriae contemnendae
contexerit, eodem vitium elationis incurrit. Alius enim oratione, alius vigiliarum prolixitate pulsatur. Multi enim
vanam gloriam [0660D] fugiendo in ipsam incidunt; et multi in hoc ipso cupiunt laudari quod laudes
contemnunt; et mirum in modum laus, dum vitatur, appetitur. Ideo pulchre sancti Patres nostri naturam morbi
hujus in modum caepae conscribunt, quae uno decoriata tegmine, alio rursum invenitur induta, totiesque
reperitur obtecta quoties fuerit exspoliata. Quapropter oportet solitarios, juxta consilium Apostoli (II Cor. VI, 7),
per arma justitiae a dextris et sinistris transire; per gloriam, et ignobilitatem, per infamiam et bonam famam
incedere. Et ut per Salomonem dicitur: Non divertant ad dexteram, neque ad sinistram (Prov. IV, 27); id est, nec
de virtutibus et dextris successibus se extollant, nec ad sinistrum vitiorum [0661A] tramitem flectantur; sed
medium tenentes ad ipsum qui via, veritas et vita est, prospero incessu pervenire mereantur.

CAPUT LXVIII. De trimoda charismatum gratia.
Usque ad spiritualium narrationem charismatum proferendam praecedens disputationis ordo pervenit,
quam tripartitam esse, majorum traditione percepimus. Prima siquidem curationum causa est, cum pro merito
sanctitatis electos quosque ac justos viros signorum gratia comitatur, sicut apostolos multosque sanctorum signa
et prodigia secundum auctoritatem Domini fecisse manifestum est, ita dicentis: Infirmos curate, mortuos
suscitate, leprosos mundate, daemonia ejicite: gratis accepistis, gratis date [0661B] (Matth. X, 8). Secunda, cum
ob aedificationem Ecclesiae, vel eorum qui infirmos suos ingerunt, vel eorum qui curandi sunt fidem, sanitatum
virtus etiam a peccatoribus indignisque procedit. De quibus Dominus in Evangelio: Multi, inquit, dicent mihi in
illa die: Domine, Domine, nonne in nomine tuo prophetavimus, daemonia ejecimus, et multas virtutes fecimus?
Et tunc confitebor illis quia non novi vos: discedite a me, operarii iniquitatis (Matth. VII, 22). Propter hoc autem
et discipulos monebat dicens: Nolite gaudere quod daemonia vobis subjecta sunt, sed quia nomina vestra scripta
sunt in coelis (Luc. X, 20). Tertius curationum modus etiam colludio daemonum ac factione simulatur: ut dum
homo apertis criminibus fuerit obligatus, propter admirationem signorum [0661C] sanctus ac Dei servus
credatur; vel certe ut is qui curationum dona habere se credit, per superbiam cordis elatus gravius elidatur? Inde
est quod Dominus in Evangelio loquitur: Exsurgent, inquit, pseudochristi, et pseudoprophetae, et dabunt signa
magna et prodigia, ita ut in errorem inducantur, si fieri potest, etiam electi (Marc. XIII, 22). Quapropter
nunquam de admiratione signorum, sed de ornatu morum debet apud nos esse quisquam laudabilis. Et revera
majus miraculum est de propria carne fomitem eradicare luxuriae, quam expellere immundos spiritus de alienis
corporibus; et magnificentius signum est virtute patientiae truculentos motus iracundiae coercere quam
daemonibus imperare ac de alienis corporibus infirmitates pellere: et praecelsior [0661D] virtus est animae
propriae languorem curare, quam corporis alieni. Quanto enim anima sublimior carne est, tanto praestantior ejus
et salus est. Et major merces est peccatorem suscitare de vitiis, quam mortuum de sepulcro. Ideoque a sanctis
Patribus signorum opera nequaquam legimus affectata, sed quanquam ea Spiritus sancti gratia possiderent,
nunquam exercere voluerunt, nisi forte inevitabilis necessitas illos coarctasset, ut beatum Macarium, qui fuit
discipulus sancti Antonii. Hunc enim ferunt aliquando cum homicidium in locis vicinis fuisset admissum, et
innocenti cuidam impingeretur crimen homicidii, eum qui calumniam patiebatur confugisse ad ejus cellulam:
adfuisse etiam eos qui innocentem [0662A] perurgebant, jurantes, et dicentes periclitari seipsos, nisi
comprehensum homicidam legibus traderent. Ille vero cui crimen impingebatur, cum sacramentis affirmabat
conscium se non esse sanguinis illius. Et cum diu hoc certamen haberetur, interrogat sanctus Macarius ubi
jaceret ille qui dicebatur occisus. Cumque designassent locum, cum omnibus qui ad perurgendum hominem
venerant, ivit ad sepulcrum, et ibi fixis genibus, invocato nomine Christi, ad eos dixit qui astabant: Nunc
Dominus ostendet si reus est hic quem perurgetis. Et elevata voce defunctum ex nomine clamavit. Qui cum de
sepulcro respondisset, ait ei: Per fidem Christi te obtestor, ut dicas si ab eo qui calumniatur pro te occisus es?
Tum ille de sepulcro elata voce respondit, dicens, [0662B] non se esse ab eo laesum. Hoc audito cum stupefacti
omnes decidissent in terram, rogaverunt pedibus ejus advoluti ut interrogaret eum a quo esset occisus. Tunc ille:
Hoc, ait, non interrogabo; sufficit nunc mihi ut innocens liberetur, non est meum ut reus prodatur. Haec igitur
ejus virtus et gratia, quantum in ipso fuit, forte semper lateret, nisi eum necessitas periclitantis hominis et amor
46

