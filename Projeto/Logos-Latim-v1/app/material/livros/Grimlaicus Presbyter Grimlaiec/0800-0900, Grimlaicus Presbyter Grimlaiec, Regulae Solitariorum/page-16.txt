CAPUT XXII. De his qui in regimine prodesse possunt, et propter quietam vitam praeesse refugiunt.
Sunt nonnulli qui magnis muneribus sapientiae et scientiae ditati, dum solius contemplationis studio
inardescunt, parere utilitati proximorum in praedicatione refugiunt, secretum quietis diligunt, secessum
speculationis appetunt. Qui nimirum si vocati culmen regiminum suscipere renuunt, ipsa sibi plerumque dona
adimunt, quae non pro se tantummodo, sed etiam pro aliis acceperunt. Cumque sua et non [0603B] aliorum lucra
cogitant, ex tantis procul dubio rei sunt, quantis venientes ad publicum prodesse potuerunt. Qua enim mente is
qui proximis profuturus enitesceret, secretum praeponit suum, quando ipse summi Patris Unigenitus, ut multis
prodesset, de sinu Patris egressus est ad publicum nostrum? Denique ipsa Veritas discipulis in Evangelio dicit:
Non potest civitas abscondi supra montem posita (Matth. V, 14). Et iterum: Nemo accendit lucernam et ponit
eam sub modio, sed super candelabrum, ut luceat omnibus qui in domo sunt (Luc. XI, 33). Hinc Petro ait: Simon
Joannis, amas me (Joan. XXI, 15)? Qui cum se amare protinus respondisset, audivit: Si diligis me, pasce oves
meas (Ibid. , V, 16). Si ergo testimonium dilectionis est cura pastionis, quisquis virtutibus [0603C] pollens
gregem Dei renuit pascere, pastorem summum convincitur non amare. Si curam proximi sicut nostri gerimus,
quasi utrumque pedem per calceamenta munimus. Qui vero suam cogitans, utilitatem proximarum negligit, quasi
unius pedis calceamentum cum dedecore amittit. Sunt etiam nonnulli qui ex sola humilitate aliis praeesse
refugiunt, ne his quos superiores sibi aestimant praeferantur: quorum profecto humilitas, si caeteris quoque
virtutibus cingitur, tunc ante oculos Dei vera est, cum ad respuendum hoc quod utiliter subire praecipitur
pertinax non est. Neque enim vere est humilis, qui superni nutum arbitrii ut debeat praeesse intelligit et tamen
contemnit. Cum enim sibi regiminis culmen imperatur, si jam donis praeventus est, quibus aliis [0603D]
praeesse et prodesse possit, et ex corde debet fugere, et invitus obedire. Huc usque beatus Gregorius. Nam de
eadem re ait sanctus Isidorus: Vir, inquit, ecclesiasticus et crucifigi mundo per mortificationem propriae carnis
debet, et dispensationem ecclesiastici ordinis, si ex Dei voluntate provenerit, nolens quidem, sed humilis
gubernandam suscipiat. Multis intercipit Satanas fraudibus eos qui vitae sensus et utilitate praestantes praeesse et
prodesse aliis nolunt; et dum eis regimen animarum imponitur, renuunt, consultius arbitrantes otiosam vitam
degere quam lucris animarum insistere. Quod tamen decepti agunt per argumentum diaboli fallentis eos per
speciem boni, ut dum illos a pastorali officio retrahit, [0604A] nequaquam proficiant qui eorum verbis atque
exemplis instrui poterant.

CAPUT XXIII. De vita et moribus solitariorum, et qualiter eis in solitaria vita conversandum sit.
Beatus igitur Paulus apostolus de nostra vita ac conversatione, ut ita dicam, sollicitus, more paterno nos
admonet diceens: Videte vocationem vestram, etc. (I Cor. I, 26). Quapropter et nos videamus vocationem
nostram, quia aut aliquid aut nihil prodest quod solitariam vitam expetimus, si tales in ea sumus quales in
saeculo esse potuimus. Venire quidem ad solitariam vitam summa perfectio est, sed non perfecte in solitudine
vivere, summa damnatio est. Quid enim prodest si locus quietus tantum corporaliter [0604B] teneatur, et
inquietudo in corde versetur? Quid, inquam, prodest si in habitatione silentium sit, et in habitatoribus vitiorum sit
tumultus, et conluctatio passionum, si exteriora nostra serenitas teneat, et interiora tempestas? Non ideo ad
solitariam vitam venimus, ut rebus omnibus abundantes omni quiete frueremur. Non utique ad requiem nec ad
securitatem, sed ad pugnam huc venimus, ad agonem processimus, ad exercenda cum vitiis bella properavimus.
Vitia enim nostra hostes nostri sunt. Caveamus autem ne unquam cum eis habeamus foedus. Necessaria enim
nobis est pervigil cura indefessaque custodia, quia hostis iste sine pace est: vinci potest, et recipi in amicitia non
potest. Et ideo praelium istud quod suscipimus satis arduum, [0604C] satis durum, satis periculosum est, quia
intra hominem geritur et nisi cum ipso homine non finitur. Ideo ergo ad hanc tranquillam, secretam et spiritualem
vitam venimus, ut quotidie contra passiones nostras infatigabili congressione decertemus, ut cordis nequitias
circumcidamus vel linguae gladium retundamus. Turrim namque excelsam exstruere volumus, praeparemus
nobis sumptus ad structuram, ut coeptum aedificium ad perfectionem deducamus; ne quando praetereuntibus
veniamus in derisum, et gratulentur de nobis inimici nostri, et dicant: Isti coeperunt aedificare, et non potuerunt
consummare. Avertat autem Dominus hoc improperium a nobis (Luc. XIV, 30). Haec enim turris non ex
lapidibus construitur, sed ex virtutibus animae; nec auri et [0604D] argenti sumptibus indiget, sed conversatione
fideli: nam terrenae opes plurimum ad aedificandum impediunt. Difficile namque est duobus dominis servire,
nec potest quisquam serviens mammonae spiritualia arma portare, sed jugum suave Christi repellit et projicit a
se; et quidquid grave et onerosum est animae suae, suave ei videtur ac leve. Istiusmodi solitarius a propriis armis
vulneratur, et cum diligit periculum, incidit in mortem. Nos autem si cupimus militare Deo, illi soli serviamus, et
terrenas opes postponamus. Peculiariter autem ad professionem nostram pertinet, nihil honoris in hac vita
requirere, sed honores fugere, et ad aeternae remunerationis promissa animum praeparare, subjectione atque
abjectione [0605A] gaudere, voluntariam paupertatem amplecti, et non solum facultates, sed etiam ipsas
cupiditates de cordibus nostris eradicare; quia nihil prodest non habere divitias, cui voluntas suppetit habendi
16

