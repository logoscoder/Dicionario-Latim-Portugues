rationabilis ut irrationabile animal capitur. Nihil est aliud ebrietas quam manifestissimus daemon. Idcirco non
quantum gula exigit, sed quantum naturae imbecillitas poscit, bibamus. Vinum enim nobis Dominus non ad
ebrietatem, sed ad laetitiam cordis creavit. Nam sicut ebrietas mater est omnium vitiorum, ita sobrietas mater est
omnium [0637C] virtutum. Sobrietas quippe est corporis et animae utilis medicina. Conservat autem memoriam,
acuit sensum, sincerat (sic) mentem, mitigat vitia, frangit libidinem, propagat senectutem, revelat divini
sacramenti arcana, atque stantem et in omnibus castum hominem facit. Itaque in omnibus exhibeamus nos
sobrios, ut sobrietas nos per omnia exhibeat sanos et castos.

CAPUT XLVII. Si omnes aequaliter necessaria vitae debent accipere.
Beatus igitur Augustinus, vir per omnia discretus, ait: Victus et tegumentum non aequaliter omnibus
tribuatur, sed potius sicut unicuique opus fuerit. Sic enim legitur in Actibus apostolorum: Distribuebatur [0637D]
singulis prout unicuique opus erat; et nullus egens erat inter illos (Act. IV, 34, 35). Ubi non dicimus quod
personarum sit apud Deum acceptio, sed infirmitatum consideratio: ut qui minus indiget, gratias agat Deo; qui
vero plus indiget, humilietur pro infirmitate, et non extollatur pro misericordia, et tamen Deo gratias agat,
quatenus in omnibus benedicatur Deus. Qua de re in Collationibus Patrum tale datur exemplum, et licet sit
prolixum, est tamen in hac re proficuum, ut mihi videtur. Venit aliquando quidam monachus ab urbe Roma, qui
in palatio magnum locum habuit, et habitabat in Sciti in vicinitate ecclesiae. Habebat autem secum unum ex
servis suis qui ministrabat ei. Videns autem presbyter ecclesiae infirmitatem ejus, et recognoscens [0638A] quia
vir ille esset de deliciis, ex hoc quod Deus ei donabat mittebat ei. Qui cum viginti quinque annos fecisset in Sciti,
factus est vir contemplator praevidens et nominatissimus. Audiens autem quidam de magnis monachis
Aegyptiorum opinionem ejus, venit videre eum, sperans conversationem corporalem invenire apud eum plus
arduam. Qui cum intrasset, salutavit eum, et facientes orationem sederunt. Videns autem eum Aegyptius
vestitum mollibus rebus, et pellem stratam sub ipso, et modicum capitale sub caput ejus, sed et pedes mundos
habentem cum galliculis, scandalizatus est intra se de eo, quia in illo loco non erat consuetudo taliter
conversandi, sed magis duram abstinentiam habere consueverant. Senex autem ille Romanus habens
contemplationem, [0638B] sive praevidentiae gratiam, intellexit quia scandalizatus fuisset Aegyptius monachus
in ipso, et dixit ministro suo: Fac nobis hodie propter abbatem qui venit bonam diem. Coxit autem parva olera
quae habebat, et surgentes hora competenti comederunt. Habuit etiam modicum vini senex propter infirmitatem
suam, et illud biberunt. Et dum factum esset vespere, dixerunt duodecim psalmos et dormierunt. Similiter et in
nocte. Surgens autem mane Aegyptitis ille dixit ei: Ora pro me. Et egressus est non aedificatus in eo. Et cum
paululum discessisset, volens eum senex ille Romanus sanare, misit post illum et revocavit eum. Qui cum
venisset, iterum suscepit eum cum gaudio. Et interrogavit eum dicens: Ex qua provincia es? Et ille respondit:
Aegyptius sum. [0638C] Et dixit: Cujus civitatis? At ille dixit: Ego omnino non fui de civitate, nec habitavi in
ea. Et senex dixit ei: Antequam monachus esses, quid operabaris in possessione qua manebas? Et ille: Custos
eram agrorum: Et dixit ei: Ubi dormiebas? Respondit Aegyptius: In agro. Et Romanus ait: Habebas aliquod
stratum? Et ille: Ego in agro debui habere stramenta? Et senex: Quomodo dormiebas? Respondit Aegyptius: In
terra nuda. Et Romanus ait: Quid manducabas in agro, aut quale vinum bibebas? Et ille: Manducabam panem
siccum, et si inveniebam aliquid de salsamentis, et bibebam aquam. Ad haec senex Romanus dixit ei: Grandis
tibi labor erat. Et adjecit: Erat tibi vel balneum in possessione ubi [0638D] lavares? Et Aegyptius: Non; sed in
flumine lavabam quando volebam. Cum ergo haec omnia senex ab eo inquisisset et cognovisset modum prioris
vitae ejus atque labores, volens eum proficere, narravit ei vitam suam praeteritam, quam habebat, dum esset
saecularis, dicens: Me miserum quem vides, de magna civitate Romana sum, habens in palatio maximum locum
apud imperatorem. Cumque audisset Aegyptius initia verborum ejus, statim compunctus est, et sollicite quae
dicebantur ab eo, auscultabat. Et senex adjecit: Reliqui ergo Romam, et veni in solitudinem istam. Et iterum
dixit: Me quem vides, habui domos amplas et magnas, et pecunias multas, et contemnens eas veni, et maneo in
ista parvula curva cella. Audi adhuc: Habui etiam lectos ex [0639A] auro vestitos, et pretiosissima stramenta: et
pro his dedit mihi Deus stramentum hoc de papyro et hanc pellem. Sed et vestes meae inaestimabili pretio erant,
et pro his utor has viles rescellas. In prandio quoque meo multum aurum expendebatur, et pro illo dedit mihi
Deus modica olera haec et parvulum calicem vini. Erant et qui serviebant mihi plurimi servi, et pro omnibus illis,
istum Deus compunxit ut ministraret mihi. Pro balneo autem profundo, aqua modica utor ad pedes meos, et
galliculis propter infirmitatem meam. Et rursum pro calamis et cithara et alio musico opere quo delectabar in
conviviis meis, decanto in die duodecim psalmos, similiter et in nocte; sed et pro peccatis meis quae ante
faciebam exhibeo Deo modicum servitium. Unde rogo te, abba, [0639B] ut non scandalizeris propter
infirmitatem meam. Et haec audiens Aegyptius atque in semetipso reversus dixit: Vae mihi, quia de multa
tribulatione et labore saeculi magis ad repausandum in conversationem monachi veni, et quae non habebam tunc,
modo habeo: tu autem ex multa delectatione saeculi, voluntate propria, in tribulationem hanc venisti, et ex multa
gloria ac copiosis divitiis, hanc humilitatem atque paupertatem arripuisti. Ex quo multum proficiens Aegyptius,
34

