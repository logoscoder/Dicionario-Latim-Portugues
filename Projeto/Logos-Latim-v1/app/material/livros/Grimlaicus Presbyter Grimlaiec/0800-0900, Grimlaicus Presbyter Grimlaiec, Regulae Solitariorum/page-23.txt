ut faciant vobis homines, eadem et vos facite illis (Ibid.). Nos namque e contrario omnia facimus hominibus
quae ipsi nolumus pati. Et rursum, qui jussi sumus per angustam viam incedere, per latam semper incedimus. Hi
autem qui videntur sustulisse crucem suam et sequi Christum, de lata et spatiosa via sollicite requirunt. Sic enim
facere [0617B] solent illi qui saeculum relinquere disponunt. Cum autem de monasteriis aut retrusione vel etiam
de locis habitantium percunctantur, ante omnia de requie tractant et de opportunitate. Prima tamen sollicitudo
statim et prima verba ista sunt: Estne ibi requies quo eundum est? Inveniuntur ibi ea quae necessaria sunt
abundanter? Primum enim, ut dixi, sollicite requirunt si nihil horum desit quae lata et spatiosa via deposcit. Quid
agis, o homo? Quid loqueris? Arctam et angustam viam jussus es ambulare, utquid de requie, utquid de
abundantia percunctaris? Verum ne me existimet aliquis haec dicendo alios incusare, jam nunc de meipso
narrabo. Quondam cum de saeculi abrenuntiatione et de solitaria habitatione cogitare coepissem, ego scio quam
[0617C] sollicite infra memetipsum perscrutabar, unde viverem, et unde mihi in ipsa habitatione ea quae
necessaria sunt corpori praeberentur? Sed et illud non segniter requirebam, unde haberem vestimenta, unde
luminaria, unde etiam ligna, et legumina, et caetera talia. Ita enim ego cum omni sollicitudine de requie corporis
apud memetipsum tractabam. Heu! quam subtiliter ille artifex mali diabolus nos decipit, et quanta caecitate
oculos nostrae mentis obducit! Ad regnum coelorum cupimus ascendere, et interrogamus si aliqua nobis
difficultas occurrat in itinere. Ad coeli fastigium et divitias festinamus: ad ipsas, inquam, divitias, quas nec
oculus vidit, nec auris audivit, neque in cor hominis ascenderunt; et de requie corporis percunctamur. [0617D]
Nam sicut diximus supra, multum est si velimus singula quaeque mandata Christi in hoc loco discutere.
Tamen oportet nos flere et lugere pro his singulis quae impugnamus, et in contemptu habemus, quatenus ab ipsis
sceleribus quae per inobedientiam et contemptum eorumdem mandatorum Christi incurrimus, uberrimis
lacrymarum fletibus ablui expiarique, Deo opitulante, mereamur.

CAPUT XXIX. De compunctione cordis.
Compunctio etenim cordis est humilitas mentis, cum lacrymis, et recordatione peccatorum, et timore
judicii. Nam ex humilitatis virtute compunctio cordis nascitur. De compunctione cordis confessio [0618A]
peccatorum propagatur. De confessione peccatorum poenitentia generatur. De poenitentia autem indulgentia
peccatorum percipitur. Quatuor enim sunt qualitates affectionum quibus mens justi taedio salubri compungitur;
hoc est, memoria praeteritorum peccatorum, recordatio futurarum poenarum, consideratio peregrinationis suae in
hujus vitae miseria, desiderium supernae patriae, quatenus ad eam quantocius valeat pervenire. Quando ergo ista
in corde fiunt, credendum est tunc esse Deum per gratiam cordi humano praesentem. Praeterea quoque oportet
nos, qui compunctionem cordis perfecte desideramus habere, prius animo et mente ab omni perturbatione ac
fluctuatione visibilium rerum secedere, atque ad illa conscendere silentia ubi quies [0618B] summa, jugis
tranquillitas et pura est serenitas; ibique oculum mentis nostrae tota intentione semper debemus defixum habere.
Oportet etiam nos diem mortis ante oculos mentis habere, et praeterita peccata ad memoriam revocare; et eorum
qui in inferno gemunt rememorari, et quomodo ibi sunt animae, in quam amaro silentio, aut in quam pessimo
gemitu, vel metu, sive cruciatu, aut in quali exspectatione et dolore; et pro his infinitas debemus lacrymas
fundere. Recogitemus autem diem resurrectionis, et illud terribile, et horrendum, atque tremendum judicium
Christi; et praemium justorum, et repositam peccatoribus poenam, quam passuri sunt in conspectu Dei. Sed et
supplicia omnia, et ignem inexstinguibilem, et vermes immortales, [0618C] et tartarum tenebrarum ad
memoriam revocemus: et super haec omnia dentium stridorem et tormenta perpetua pertimescamus. Adducamus
etiam ad medium bona, et gaudiosa gaudia, quae sunt justis reposita coram Deo et angelis ejus in aeterna gloria.
Cogitemus autem quam gloriosi sint illi angelorum chori, quae societas beatorum spirituum, et quae sit majestas
aeternae visionis Dei. Utrorumque horum commemorationem jugiter in cordibus nostris habeamus: super judicia
quidem peccatorum ingemiscamus, super bona vero justis reposita gaudeamus: sicque fit ut perfecta compunctio
formidinis tradat animum compunctioni dilectionis.

CAPUT XXX. Quod duo sunt genera compunctionum. [0618D]
Duo igitur sunt compunctionum genera, hoc est, irriguum superius, et irriguum inferius (Jos. XV, 19).
Irriguum quippe inferius quisque accipit, cum inferni supplicia flendo pertimescit. Irriguum vero superius
accipit, cum sese in lacrymis coelestis regni desiderio affligit. Sciendum namque est quia nullum habebit
accessum ad compunctionem cordis, is qui in risu et jocis immoderatus fuerit. Non enim convenit ei qui ad
perfectionem nititur ascendere, in modum parvuli insensati jocari, nec dissolutis labiis risum proferre, sed
subridendo tantum mentis laetitiam indicare. Amentia namque est cum strepitu ridere. Parvuli enim est ludere,
23

