loculos habebat, et a fidelibus oblata suscipiens, et suis discipulis et aliis indigentibus, necessaria [0630B]
tribuebat.
Quanquam autem ita dictum sit, oportet tamen solitarios propriis manibus instanter laborare, etiamsi
aliunde habuerint unde vivant. Sic faciebat Paulus primus et probatissimus eremitarum. Cum esset in eremo
vastiore, securus erat de victu, quia de fructibus palmarum, et de oleribus herbarum vescebatur tantum; tamen
colligebat folia palmarum, et quotidianum pensum, velut exinde sustentandus esset, a semetipso jugiter exigebat.
Cumque opere totius anni antrum ejus fuisset impletum, id quod sollicita cura laboraverat annis singulis, igne
supposito concremabat. Iste enim non pro necessitate victus, ut dictum est, laborabat, sed pro corporis
afflictione, et cordis purgatione, atque cogitationum [0630C] soliditate, seu perseverantia cellae faciebat. Dicebat
autem, sine opere manuum nec in loco posse perdurare solitarium, nec ad perfectionis culmen aliquando
conscendere. E contra vero fuit alius frater, qui veniens ad abbatem Silvanum in monte Sina, vidit ibi fratres
operantes, et dixit eis: Nolite operari cibum qui perit, sed qui permanet in vitam aeternam. Maria optimam
partem elegit. Et dixit senex discipulo suo: Vade, voca fratrem istum, et mitte illum in cellam ubi nihil est. Et
cum facta fuisset hora nona, intendebat idem frater ad ostium si mitterent alii, et vocarent eum ad manducandum.
Et cum nemo loqueretur ei, surgens venit ad senem, et dixit ei: Abba, manducaverunt hodie fratres? Et dixit ei
senex: Etiam jam comederunt. Et ille: [0630D] Et quare, inquit, me non vocasti? Et senex respondit: Tu homo
spiritualis es, et hoc cibo non indiges; nos autem carnales sumus, et manducare volumus, ideo manibus nostris
operamur: tu vero bonam partem elegisti, tota die legens, et nolens sumere carnalem cibum. Qui cum hoc
audisset, prostravit se in terram humiliter poenitentiam agens, et dixit: Ignosce mihi, abba. Et senex dixit ei: Puto
quod opus habet omnino Marthae Maria. Per Martham enim Maria laudatur. Quapropter opus habent solitarii
propriis manibus laborare et operari unde pascantur; quia qui otiosa quiete perfruitur, nisi operi manuum
institerit, et nisi spiritualiter vixerit, more pecudum se componit. [0631A]
Si quid vero ex operibus solitariorum venundandum est, videant ipsi per quorum manus transeunda
sunt, ne aliquam fraudem praesumant inferre. Memorentur semper Ananiae et Saphirae, ne forte mortem quam
illi in corpore pertulerunt, hanc isti in anima patiantur. In ipsis autem pretiis non subripiat avaritiae malum, sed
semper aliquantulum vilius detur quam ab aliis saecularibus datur, ut in omnibus glorificetur Deus.

CAPUT XL. Quod certis horis occupari debent solitarii in labore manuum.
Ergo statutis certisque temporibus occupari solent solitarii in oratione et lectione, et certis iterum in
labore manuum. Ideoque hac dispositione credimus [0631B] utraque tempora ordinari, id est, ut omni tempore a
mane usque ad horam pene tertiam orationi et lectioni vacent. Ab hora autem tertia usque ad horam quasi nonam
laborent, quod necessarium fuerit, nisi forte paululum in stratis suis aestivo tempore pausare voluerint; et semper
intermisceatur oratio cum opere. A nona quoque hora usque ad vesperam iterum orationi et lectioni vacent.
Si vero necessitas loci aut paupertas exegerit, magis in labore manuum demorentur. Omnia tamen
mensurate fiant propter pusillanimes. Dominicis vero diebus sive festis, orationi tantum et lectioni vacent. In
noctibus quoque vigilias sacras et orationes purissimas devotissime peragant. Infirmi namque [0631C] solitarii
talia opera agant, ut nec otiosi sint, nec violentia laboris opprimantur. Qui vero ita fuerint infirmati, aut senectute
gravati, ut neque legere, neque operari queant, vel orationi tantum juxta vires suas devotissime instent. Hoc sane
praecipue monentes, ut si forte cui haec dispositio displicuerit, ordinet si melius aliter judicaverit. Quibus autem
horis reficere debeant, in antea, Domino miserante, dicturi sumus.

CAPUT XLI. Ut solitarii nihil proprium habeant, et oblationes fidelium suscipiant.
Nihil ergo proprium solitarii habeant praeter utensilia et vilia supellectilia sine quibus vivere nullatenus
possunt. Victum vero rationalem, et vestem [0631D] simplicem, aut de proprio labore, aut de fidelium oblatione
habeant. Quidquid autem his superfuerit, pauperibus tribuant. Nam, sicut in superiori capitulo continetur, licitum
est eis a populo oblata suscipere, ad suam et pauperum indigentiam sustentandam. Unde in libro Prosperi ita
legitur: Propterea, inquit, Deus voluit cultores suos omnibus quae habentur in mundo renuntiare, ut exclusa
mundi cupiditate, divina in eis charitas possit augeri vel perfici. Et ideo decimas atque primitias frugum,
primogenita et sacrificia pro peccato, et vota quae sibi Dominus jussit offerri, sacerdotibus ac ministris distribui
debere constituit, ut devotissimo populo vitae necessaria ministrante, ipsi Creatori ac pastori suo liberis mentibus
ministrarent, atque in ejus [0632A] cultu sine ulla sollicitudine corporali proficerent; ne terrenis occupationibus
30

