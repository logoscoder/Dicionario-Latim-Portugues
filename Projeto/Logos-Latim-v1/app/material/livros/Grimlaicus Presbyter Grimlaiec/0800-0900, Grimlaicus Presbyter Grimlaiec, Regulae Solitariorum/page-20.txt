necesse cuncta mandata Dei in hoc capitulo sigillatim inserere. Sed videamus quid sit quod nobis praecipitur:
Diliges Dominum Deum tuum ex toto corde tuo. Quid enim est Deum ex toto corde diligere, nisi ut cor nostrum
non sit inclinatum ad ullius dilectionem amplius quam Dei? Verbi gratia, si aurum, si argentum, si varias
possessiones et honores [0611A] temporales, si mancipia, et animalia, caeteraque hujusmodi toto affectu
diligimus, Deum ex toto corde non amamus. Pro quanta enim parte in aliquo horum amor cordis nostri fuerit
occupatus, pro tanta parte minus est ad Deum, et pro tanta parte minus diligimus Deum. Sicut enim casta mulier,
quae virum suum amat, nullum alium amat, ita et homo, si Deum amat, mundum non amat: si autem mundum
amaverit, jam Deum ex toto corde non diligit. Et ideo reflectamus cor nostrum, et mentem nostram, et omnes
actus nostros ab amore visibilium rerum, et Deum ex toto corde, et ex tota anima, et ex tota virtute diligamus.
Tunc enim Deum diligimus, si omnes sensus nostri, qui pertinent ad mentem, Deo vacant: si intellectus noster
[0611B] Deo ministrat, si sapientia nostra circa Deum est, si omnis cogitatio nostra ea quae Dei sunt tractat.
Tunc etiam vere Deum diligimus, si semper de ejus servitio cogitamus et loquimur, et ejus mandata juxta vires
adimplere satagimus. Deus enim non se verbis tantum vult diligi, sed corde puro et operibus justis. Non postulat
a nobis aurum neque argentum, neque aliquid hujusmodi; sed si fuerint nobis ista, dispertiri egentibus praecipit.
Nos ipsos quaerit, in nobis requiescere cupit. Hoc solummodo a nobis exigit ut eum ex toto corde diligamus, et
mandata ejus custodiamus, et templa nostra impolluta ei servemus, quatenus ipse semper in nobis habitet, et nos
in illo permaneamus. Quapropter accedamus ad eum et copulemur in affectu ejus. [0611C]
Sequitur: Diliges, inquit, proximum tuum sicut teipsum. Qui diligit proximum, inquit Apostolus, legem
implevit (Rom. XIII, 8); qui autem e contrario odit, homicida est. Qui proximum suum diligit sicut seipsum, non
occidit illum, non mentitur illi quem diligit, non falsum testimonium de eo dicit, nec illius rem concupiscit; non
insuper hoc quod non vult ut faciat ei aliquis, facit illi quem sicut seipsum diligit. Sequitur: In his duobus
mandatis tota lex pendet et prophetae (Matth. XXII, 40); jam enim supra diximus, ut omnium mandatorum una
est utilitas, et omnia mandata unum videntur esse mandatum, ita sibi invicem cohaerent, ut alterum sine altero
esse non possit. Nec enim Deus vere sine proximo, nec [0611D] proximus vere diligitur sine Deo. Nam, sicut
supra diximus, impossibile est omnia mandata Dei in hoc capitulo inserere, sed breviter succincteque ea
commemoravimus quae nos ad amorem Dei possint excitare. Sciendum tamen nobis est quia non solum
praecepta evangelica, verum etiam prophetica et apostolica mandata diligentissime scrutari, et fidelissime
observare, et obedire eis debemus. Ideoque studeamus Deum ex toto corde diligere, et mandata ejus scrutari, et
semper ante oculos mentis habere, et ea non ex parte, sed per omnia diligere; quatenus illam beatitudinem
consequi mereamur quam ille hymnidicus rex et propheta commemorat dicens: Beati qui scrutantur testimonia
ejus, in toto corde exquirunt eum (Psal. CXVIII, 2). Studeamus etiam, [0612A] fratres mei, et proximos nostros
ut propria viscera diligere, ut simul cum eis ad gaudia sempiterna feliciter pervenire et gaudere mereamur.

CAPUT XXVII. Lamentabilis descriptio de his qui praecepta Christi non observant.
De praeceptis ergo Domini nostri Jesu Christi unum adhuc capitulum excipere volui; sed cum
reminiscerer quod istis temporibus pene jam nemo sit qui ea observare valeat vel satagat, majus mihi desiderium
exstitit flendi quam scribendi. Merito enim lugendum est praesentis vitae tempus, in quo tot mala tantaque
flagitia videmus quotidie cumulari; quae si velimus per singula considerare, nunquam poterimus a lacrymis
temperare. Sic autem omnia [0612B] confusa, sic cuncta sunt resoluta, ut jam nec virtutis quidem vestigium
usquam appareat. De spurcitiis enim et luxuriis, atque de caeteris nequitiis, nostris diebus mundum repletum esse
perspicimus: et, quod est omnium malorum infelicius, jam nec ipsi emendamur, nec aliis emendandi exemplum
praebemus; sed sumus velut sepulcra dealbata, quae a foris apparent hominibus speciosa, intus vero plena sunt
ossibus mortuorum et omni spurcitia. Et contigit nobis hoc quod illis solet evenire qui vel phrenesin patiuntur,
vel mente capti sunt; a quibus cum multa turpia et periculosa vel dicantur, vel etiam gerantur, nec pudoris
aliquid, nec etiam poenitudinis capiunt, quinimo, et magnifici sibi ac sapientiores videntur esse sanis ac
sapientibus. Ita ergo et [0612C] nos, cum omnia quae sanitati contraria sunt gerimus, nec hoc ipsum quidem
quod est sanitas novimus. Si forte enim in corpore parum aliquid morbi nos pulsaverit, statim medicos
adhibemus, et pecunias eis damus, et omni observantia, quod nobis competit, gerimus, nec prius cessamus quam
ea quae nobis molesta sunt mitigentur. Anima vero cum quotidie vulneretur, lanietur, uratur, praecipitetur, et
modis omnibus pereat, nec parva quidem pro ipsa nos cura sollicitat. Certum est enim quod nos omnes pariter
corrumpit et absumit incuria, dum nemo est qui opportuna praebeat et inopportuna prohibeat, et cum omnes cura
indigeamus, nemo est qui medicinam praedicationis adhibeat et poenitentiam [0612D] curationis imponat.
Etenim si religiosus homo aliquis extrinsecus undecunque in his partibus adveniret, et praeceptorum Christi ac
nostrae conversationis confusionem videret, nescio si alios aliquos magis quam nos inimicos esse et contrarios
praeceptorum Christi judicaret, et quasi qui studium quoddam habuerimus in omnibus contraria agere quam
Christus nobis praecepit. Sed ne quis putet forte exaggerationis causa a me haec verba proferri, probamenta jam
20

