Omnis uirtus iusta est
prima propositio (id est "Omne iustum bonum est") contrauertatur et fiat:
Omne bonum iustum est.
Inueniuntur igitur propositiones sic:
Omne bonum iustum est
Omnis uirtus iusta est
et iustum, id est b de a et c terminis praedicabitur. Conuersa igitur maiore prioris figurae extremitate, secunda
syllogismorum figura procreatur.
Tertia uero figura nascitur, minori propositione conuersa. [813B] Nam si a bonum predicatur de b iusto, ut
dicatur:
Omne iustum bonum est
b uero iustum praedicatur de c uirtute, ut dicatur:
Omnis uirtus iusta est
si, priore propositione manente, id est:
Omne iustum bonum est
secunda quae est:
Omnis uirtus iusta est
conuertatur et fiat:
Omne iustum uirtus est
inuenietur omnes propositiones sic:
Omne iustum bonum est
Omne iustum uirtus est
et de b iusto a et c termini praedicantur, et fit tertiae figurae connexio. Conuersis igitur primis posterisque
extremitatibus primae figure, tertia uel secunda figura nascuntur. At uero unaquaeque harum trium figurarum habet sub
se plures syllogismorum modos, ut modi sub figuris ita sint ut sunt species sub suis generibus.
Habet enim prima figura sub se, Aristotele [813C] auctore, modos quatuor; sed Theophrastus uel Eudemus
super hos quatuor quinque alios modos addunt, Aristolele dante principium in secundo Priorum Analylicorum
uolumine, quod melius postmodum explicabitur.
Secunda uero figura habet sub se quatuor modos; tertia uero, auctore Aristotele, sex; addunt etiam alii unum,
sicut ipse Porphyrius, superiores scilicet sequens.
Et quoniam (ut superiore libro dictum est) aliae propositiones affirmatiuae sunt, aliae negatiuae, et earum aliae
uniuersales, aliae uero particulares, secundum eas ipsas, propositiones syllogismorum conclusionesque iunguntur.
<I-1: BARBARA> Namque primae figurae primus modus est qui fit ex duabus uniuersalibus affirmatiuis,
uniuersalem colligens affirmatiuam.
[813D] Si enim a termimis fuerit in omni b termino, et si b terminus de omni c termino fuerit praedicatus, a
terminus de omni c termino praedicabitur. Namque a bonum si praedicetur de omni b iusto, ut sit:
Omne iustum bonum est
b uero iustum, si de c praedicetur uirtute, ut sit:
Omnis uirtus iustum est
necessario concluditur extremitatibus ad se inuicem praedicatis, id est a et c, ut sit:
Omnis uirtus bonum est
Sunt igitur huiusmodi propositiones atque conclusio? Si a in omni b fuerit, et b in omni c fuerit, a terminus de
omni c praedicabitur, id est:
Omne iustum bonum est, Omnis uirtus iusta est;
et conclusio:
Omnis igitur uirtus bonum est
et hic primae figurae primus modus est.
<I-2: CELARENT> Secundus uero modus primae figurae est, quoties ex prima uniuersali negatiua et [814A]
secunda uniuersali affirmatiua conclusio uniuersali negatione colligitur. Si enim sit a malum, b bonum, c iustum, a
terminus de nullo b termino praedicabitur. Nullum enim bonum malum est, b uero terminus de omni c termino
praedicabitur, omne enim iustum bonum est. Quare colligitur, nullum iustum malum est, ut est hoc modo: Si a terminus
de nullo b termino praedicatur, b uero terminus de omni c fuerit praedicatus, a terminus de nullo c praedicabitur, ut est:
Nullum bonum malum est, Omne iustum bonum est; Nullum igitur iustum malum est.
<I-3: DARII> Tertius uero modus primae figurae est, quoties ex uniuersali affirmatiua, et particulari
affirmatiua, particularis affirmatiua colligitur. Nam si a uirtus de omni b, id est bono, praedicetur, et b bonum de
quodam c, id [814B] est iusto, fuerit praedicatum particulariter, erit quoque conclusio particularis, hoc modo, ut a uirtus
de quodam c iusto particulariter praedicetur. Si igitur fuerit a terminus in omni b, et b terminus in aliquo c
particulariter, erit a terminus in aliquo c particulariter, ut sit:
Omne bonum uirtus est, Quoddam iustum bonum est; Quoddam igitur iustum uirtus est.

