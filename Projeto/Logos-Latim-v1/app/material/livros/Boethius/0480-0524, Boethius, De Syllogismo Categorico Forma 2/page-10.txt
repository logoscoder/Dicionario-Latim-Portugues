falsa est haec, quoniam nullo tempore neque homo lapis est, neque lapis homo uere praedicabitur. In
particularibus negatiuis contrarium est; nam aut falsae [805D] sunt, cum proprium subiectum est aut praedicatum, ut si
quis dicat:
Quidam homo risibile non est
falsum est. Item:
Quoddam risibile homo non est
et haec quoque falsa est. In illis uerae sunt, quando id quod affirmando nullo tempore uere praedicari potest ad
subiectum praedicant, ut si dicas:
Quidam homo lapis non est
uera est. Iterum:
Quidam lapis homo non est
uera est. Ergo uniuersales affirmationes tum sibi conuertuntur ut uerae sint cum proprium praedicant, tum sibi
conuertunturut falsae sint cum id quod nullo tempore adsubiectum uere dici poterit praedicatur. Item in particularibus
negatiuis, tum falsae sunt, cum proprium praedicant, tum uerae, cum id quod nullo tempore uere dici poterit praedicant.
[806A]
In his ergo solae conuerti possunt. In aliis uero conuerti non possunt. Atque ideo uniuersaliter non
conuertuntur; remanet ergo ut in aliis rebus omnibus, ut superius dictum est, non conuertantur.
Hoc uero perpiciendum est, quod particularis affirmatioque sibi ipsi conuertitur, uniuersali affirmationi, quae
sibi non conuertitur, per accidens conuerti potest. Et item contraiacens uniuersali affirmationi particularis negatio, quae
sibi ipsi non conuertitur, conuerti potest per accidens negationi uniuersali, quae sibi ipsi conuertitur. Sed quomodo
particularis affirmatio et uniuersalis negatio sibi ipsis conuertantur ostendimus.
Nunc uero quomodo particularis affirmatio uniuersali affirmationi per accidens, uel quomodo particularis
negatio uniuersali negationi per accidens [806B] couertantur, demonstrandum est. Dictum est superius quod si uera est
uniuersalis affirmatio, uera est etiam particularis, et sequeretur particularis uniuersalem. Nam si uera est:
Omnis homo animal est
uera est etiam:
Quidam homo animal est.
Si enim omnis, et quidam; sed particularis affirmatio sibi ipsi conuertitur, conuertitur etiam uniuersali
affirmationi. Nam si omnis homo animal est, et quidam homo animal est. Sed ista sibi conuertitur hoc modo, si dicas:
Quidam homo animal est
potest igitur conuerti ad:
Omnis homo animal est
uniuersalem affirmationem particularis affirmatio, quae est:
Quidam homo animal est
et conuertitur, ut si dicas:
Quoddam animal homo est
utraeque enim uerae sunt -- et quae dicit:
Omnis homo animal est
et quae dicit:
Quoddam animal homo est
per accidens autem conuerti dicitur particularis affirmatio uniuersali affirmationi, qui particularis affirmatio
sibi ipsi principaliter conuertitur, secundo uero loco uniuersali affirmationi conuertitur.
Restat igitur ut hoc monstremus: quomodo particularis negatio quae sibi non conuertitur uniuersali negationi
quae sibi conuertitur per accidens conuertatur, et hic eadem ratio est. Nam quoniam uniuersalis negatio si uera est, uera
est etiam particularis, uniuersalis uero negatio sibi ipsa conuertitur potest uniuersali negationi conuersae particularis
conuerti negatio. Age enim uniuersalem negationem, id est:
Nullus homo hinnibilis est
conuertamus, ut sit:
Nullum hinnibile homo est.
Sed istam propositionem, id est uniuersalem negatiuam quae est:
Nullus homo hinnibilis est
sequitur [806D] particularis negatio quae est:
Quidam homo non est hinnibilis.
Conuerte igitur uniuersalem quae est:
Nullus homo hinnibilis est
et fac:
Nullum hinnibile homo est
conuerte huic particularem negationem quae est:
Quidam homo non est hinnibilis
et fac:

