Omne animal animatum.
In priore enim propositione animal praedicatur ad hominem, in posteriore praedicatur ad animal animatum, et
fit animal subiectum. Et est hic primus modus de eis qua altero termino [798D] participant.
Secundus uero modus est in quo in utrisque communis terminus praedicatur, ut si quis dicat:
Omnis nix <est> candida
et:
Omnis margarita <est> candida.
Etenim in prima et secunda propositione candida praedicatur, in prima ad niuem, in secunda ad margaritam. Et
est hic secundus modus altero termino participantium.
Tertius uero modus est, quoties in utrisque propositionibus cornmunis terminus subiectus est, ut si dices:
Virtus bonum est
Virtus iustum est
In utrisque enim ad iustum et ad bonum uirtus subiectum est.
Sunt igitur participantes alterum terminum his tribus modis, aut cum in una communis terminus praedicatur, in
illa subiectus est; aut cum in utrisque praedicatur; aut cum in utrisque [799A] subiectus est.
Earum uero quae ad utrosque participant terminos duo sunt modi. Aliae enim ad eumdem ordinem, aliae ad
ordinis commutationem. Ad eumdem sunt quae de eodem idem demonstrant, uel affirmatiue uel negatiue, uel
<uniuersaliter> [/aliter uel particulariter]:
Omnis uoluptas bonum est
Nulla uoluptas bonum est
et rursus particulariter:
Quaedam uoluptas bonum est
Quaedam uoluptas bonum non est.
Ad ordinis uero commutationem sunt quoties qui in altera subiectus est terminus, in alia praedicatur ut:
Omne bonum iustum est
et:
Omne iustum <est> bonum.
Nam in priore bonum subiectum est, iustum praedicatum, in secunda iustum subiectum est, bonum
praedicatum.
Nunc ergo quoniam aliae ad eumdem ordinem, aliae ad ordinis commutationem sunt, prius dicemus de [799B]
his quae ad eumdem ordinem utroque termino participant. Et quoniam sunt propositiones, aliae affirmatiuae aliae
negatiuae; aliae uniuersales aliae particulares aliae indefinitae: -- duae sunt ex his quae qualitate differunt, tres quae
quantitate. Et sunt quae qualitate differunt affirmatiua et negatiua; ad quantitatem quae uero differunt, sunt uniuersalis,
particularis, et indefinita.
In affirmatiuis enim et negatiuis quale quid sit aut non sit ostenditur. In uniuersali particulari et indefinita de
omnium uel nullorum uel nonnullorum quantitate monstratur. Ex his ergo quinque differentiis, id est uniuersali,
particulari, indefinita, affirmatiua, negatiua, sex coniunctiones fiunt, ita ut tribus quae ad quantitatem dicuntur duae
quae ad qualitatem dicuntur aptentur, et fit uniuersalis affirmatiua, [799C] et uniuersalis negatiua, ut:
Omnis homo iustus est
Nullus homo iustus est
et particularis affirmatiua, et particularis negatiua, ut:
Quidam homo iustus est
Quidam homo iustus non est
et indefinita affirmatiua et negatiua, ut:
Homo iustus est
Homo iustus non est
fiunt ergo ex duabus quae sunt ad qualitatem, tribus quae sunt ad quantitatem iunctis, sex coniunctiones, de
quibus indefinitas, affirmatiuas et negatiuas separemus, et de solis uniuersalibus et particularibus tractatus habeatur.
Subscribantur etiam earum participantium quae ad eumdem ordinem utroque termino participant, duae
uniuersales propositiones, una affirmatiua, et altera negatiua, et sit affirmatiua uniuersalis:
Omnis homo iustus est
et contra ipsam uniuersalis negatiua:
Nullus homo iustus [799D] est.
Item sub his ponantur particularis affirmatio et particularis negatio, ita ut sub uniuersali affirmatiua ponatur
particularis affirmatiua, et sub uniuersali negatiua ponatur particularis negatiua, et sit particuiaris affirmatiua:
Quidam homo iustus est
et contra ipsam particularis negatiua:
Quidam homo iustus non est
quod demonstrat sequens descriptio.

