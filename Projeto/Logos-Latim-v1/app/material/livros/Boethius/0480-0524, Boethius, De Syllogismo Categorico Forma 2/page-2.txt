nihil quod sit aut non sit demonstrasti. Itaque nihil ex hoc neque [796A] uerum neque falsum efficies. Et
merito dictum uidetur. Quod enim primo uocabulum nomina rebus imponentes dixerunt, id solum numen uocabitur
merito. Qui enim primus circo circum nomen imposuit, ita dixisse uidetur:
Dicutur hoc circus!
Atque ideo primus hic casus nominatiuus uocatur, quod nomen sit. Aliis uero nominibus non nominis caeteros
casus appellauere.
Ergo a capite reuoluendum est, uocem dictum quod uox nominum genus sit; designatiuam uero, quod sunt
quaedam uoces quae nihil designant, ut ad his uocibus separetur quae nihil significant; ad placitum, ut ab his uocibus
separetur quae naturaliter significant, ut sunt pecudum.
Sine tempore uero dictum est, ad diuisionem uerbi quod cum tempore est; cuius nulla [796B] pars extra
significat, ut diuideretur ab oratione, cuius partes nomina sunt et uerba, quae significant; finita uero, ut ab infinitis
separetur; recta, ut a casibus distingueretur.
Et in uerbo eadem omnia fere conueniunt.
Est enim uerbum uox significatiua ad placitum cum tempore, cuius nulla pars extra significatiua est.
Et quia est quaedam uox significatiua et ad placitum cum tempore, cuius pars nihil significat, ut 'non albet'
(Albet enim, quod cum non iunctum consignificat, solum non significat), et quia nihil definitum monstrat (quod enim
non albet, potest et rubere, potest et nigrescere, potest et pallere, et quidquid non albet), ideo "infinitum uerbum"
uocatum est. 'Faciebat' autem et 'facturus', ut superius in nomine, non uerba sed casus uerborum [796C] sunt.
Repetendum est igitur ab initio uerbum esse uocem dictum, a genere; significatiuam, ut a non significatiuis
uocibus diuidatur; ad placitum, ut ab illis quae natura sunt significatiuae uocibus separetur: cum tempore, ut a nomine
diuideretur; praesens aliquid significare, ut a uerbi casibus disiungeretur; finita, ut ab infinitis disterminaretur.
Restat ergo nunc quid sit oratio dicere. Haec enim ex nomine et uerbo componi uidetur: sed prius utrum
nomen et uerbum solae partes orationis sint consideremus, an etiam aliae sex, ut grammaticorum opinio fert, an aliquae
ex his in uerbi et nominis iura uertantur; quod nisi prius constitutum sit, tota propositionum ac deinceps ea ipsa quae ex
propositionibus componitur syllogismorum ratio titubabit. Nam si ex quo [796D] sint genere termini nesciatur, totum
ignorabitur. Nomen et uerbum, duae solae partes sunt putandae, caeterae enim non partes sed orationis supplementa
sunt: ut enim quadrigarum frena uel lora non partes sed quaedam quodammodo ligaturae sunt et, ut dictum est,
supplementa non etiam partes, sic coniunctiones et praepositiones et alia huiusmodi non partes orationis sunt sed
quaedam colligamenta. Participium uero quod uocatur, uerbi loco ponetur, quoniam temporis demonstratiuum est.
Aduerbium uero nomen est, cuiusdam enim definitae significationis est sine tempore, quod si per casus non flectitur,
nihil impedit. Non enim est proprium nominis flecti per casus. Sunt enim quaedam nomina quae flecti [797A] non
possunt, quae a grammaticis *monoptata* nominantur -- sed hoc grammaticae magis quam huius considerationis est.
Oratio est uox designatiua ad placitum, cuius partes aliquid extra significant, ut dictio, non ut affirmatio.
Et est orationi commune cum nomine et uerbo quod VOX est, et DESIGNATIVA, et AD PLACITUM. Cuius
enim partes ad placitum sunt, ea quoque ipsa ad placitum est; orationis autem partes sunt nomen et uerbum; sed haec ad
placitum; oratio igitur ad placitum est. Termini uero orationis a dialecticis nominantur nomina et uerba. Termini uero
dicti sunt, quod usque ad uerbum et nomen resolutio partium orationis fiat, ne quis orationem usque ad syllabas
nominum uel uerborum tentet resoluere, quae iam designatiuae non sunt.
Distat [797B] autem a nomine uel uerbo oratio quod illis partes extra significant, uerbi et nominis partes nihil
extra designant. Est autem dictio unius simplex uocabuli nuncupatio, uel simplex affirmatio.
Atque ideo dictum est orationis partes significare ut dictionem id est ut simplicis uocabuli nuncupationem. In
oratione enim:
Socrates ambulat
utraque extra significat tantum quantum simplex uocabuli nuncupatio designare queat. Quomodo autem ut
affirmatio simplex non significet in commentario Perihermeneias explicui. (Quid autem sit affirmatio et negatio paulo
post explicabimus.)
Sunt uero species orationis in angustissima diuisione quinque.
Interrogatiua, ut:
Putasne anima immortalis est?
Imperatiua, ut:
Accipe codicem!
Optatiua uel deprecatiua, ut:
Faciat Deus. [797C]
Vocatiua, ut:
Adesto Deus.
Enuntiatiua, ut:
Socrates ambulat
sed in illis quatuor nulla neque ueritas est, neque falsistas Enuntiatiua uero sola aut uerum aut falsum continet.
Atque hinc propositiones oriuntur.

