definitio, est enim enuntiatio quae uerum falsumue denuntiat. Hanc etiam proloquium uel propositionem Tullius uocat,
quae quidem partim simplex, partim composita. Simplex est quae conditione seposita esse aliquid uel non esse
proponit, ut:
Plato philosophus est.
Composita uero quae ex duabus simplicibus copulante conditione consistit, ut:
Plato si doctus est, philosophus est.
Simplicium uero enuntiationum alias in qualitate sitas, alias in quantitate differentias inuenimus. In qualitate
quidem quod alia affirmatiua, alia negatiua est. Enuntiatio affirmatiua est enuntiatio [767D] aliquid de aliquo
significans, ut:
Plato philosophus est
philosophum de Platone praedicamus. Negatiua uero est enuntiatio aliquid ab aliquo praedicatione seiungens,
ut:
Plato philosophus non est
philosophum enim a Platone tali praedicatione seiunximus. Secundum quantitatem uero differentiae
enuntiationum sunt, quod aliae quidem uniuersales aliae particulares aliae indefinitae, alio singulares.
Uniuersales sunt quae siue affirment, siue negent, uniuersaliter tamen enuntiant uniuersale subiectum, ut:
Omnis homo sapiens est Nullus homo sapiens est
homo uniuersale quiddam est. Multos enim sub se indiuiduos coercet et continet, qui uniuersaliter enuntiantur,
dum ei omnis uel nullus adiungitur. Particulares [768A] uero quae uel affirmando uel negando ambitum subiecti
uniuersalis in partem redigunt, ut:
Quidam homo sapiens est Quidam homo sapiens non est
hic enim uniuersalitas hominis, adiecta particulari determinatione minuta est, atque in partem redacta.
Indefinitae uero sunt quae absque uniuersalitatis et particularitatis determinatione dicuntur, ut:
Est homo sapiens Non est homo sapiens
Singulares uero sunt quae de singulari aliquid et de indiuiduo affirmando negandoue proponunt, ut:
Socrates sapiens est Socrates sapiens non est
Differt autem particularis propositio a singulari, quod particularis quidem unum aliquem subiicit, nec quis sit
iste designat, ut:
Quidam homo sapiens est
quis iste homo sit propositio non declarat. Singularis uero unum aliquem sumit, [768B] et quis iste sit
significat, ut:
Socrates sapiens est
unum enim et hunc Socratem sapientem esse proposuit. Amplius particularis omnis uniuersalem quidem
terminum ponit sed ei detrahit uniuersalitatem, dum qualitatem particularitas adiungit, ut in propositione:
Quidam homo sapiens est
Homo uniuersalis est terminus, multos enim propria praedicatione concludit. Sed quia dicitur quidam, ad unum
homo redigitur, qui uniuersale persisteret, nisi particularitas fuisset adiuncta; in singularibus uero propositionibus
praedicato termino semper indiuiduum supponitur, ut:
Socrates sapiens est
Socrates enim singularis est, atque indiuiduus; idcirco igitur illa particularis propositio quae partem ex
uniuersalitatem detrahit, haec [768C] singularis quae in singularis atque indiuidui praedicatione consistit.
Simplicium uero enuntiationum partes sunt subiectum atque praedicatum.
Subiectum st quod praedicati suscipit dictionem, ut in ea propositione quae est:
Plato philosophus est
Plato subiectum est, de ipso enim philosophos praedicatur, et in eo philosophi suscipit dictionem. Praedicatum
uero est quod dicitur de subiecto, ut in eadem propositione, philosophos dicitur de Platone subiecto, semper enim quod
subiectum est uel minus est, uel aequale praedicato: minus quidem ut in ea propositione de qua paulo ante tractauimus.
Plato enim philosophi nomen non potest aequare neque solus Plato philosophus est; aequalis uero est subiectus
terminus praedicato, ut si quis dicat:
Homo risibilis est
homo enim qui subiectus est terminos praedicato risibili coaequatur.
Unde fit ut possit reddi reciproca praedicatio, scilicet, ut uices subiectum praedicatumque permutent,
subiectumque fiat quo erat antea praedicatum, uersoque ordine praedicetur quod fuerat ante subiectum, ut si dicatur
quod risibile est homo est; omnia enim quae sunt aequalia de se inuicem praedicantur. Ut uero id quod subiectum est
maius possit esse praedicato, nulla prorsus enuntiatione contingit, ipsa enim praedicata natura minora esse non patitur.
Sed quod aequale uel maius est, id semper de aequali uel minore praedicatur. Has uero enuntiationum partes, id est
praedicatum atque subiectum terminos appellamus. Termini uero dicuntur quod in eos postrema sit resolutio: itaque in
singularibus [769A] uel indefinitis propositionibus duos terminos semper inuenimus, et uerbum quod propositionis
determinet qualitatem, ut in propositione qua dicimus:
Socrates sapiens est

