negatione diuidebant. Sed quoniam principaliter praesentia quaeque sentimus, his autem rebus quas praesenti sensu
concipimus indita esse a mortalibus [766A] uocabula manifestum est, recte dicis uerbum semper significationis
temporis habere praesentis, ut currit aut uincit. Curret autem aut uincet, et cucurrerit aut uicerit, non sunt uerba sed
uerborum casus, scilicet quia a praesentis temporis significatione flectuntur; est ergo uerbi plena definitio sic: Verbum
est uox significatiua secundum placitum cum significatione temporis, cuius nulla pars significatiua est separata, aliquid
finitum designans et praesens.
Restat igitur ut de oratione dicamus sed prius uidetur esse monstrandum utrumne nomen et uerbum sola in
partibus orationis ponantur, an ut grammatici uolunt et reliquae orationis partibus debeant aggregari. Grammatici enim
considerantes uocum figuras, octo orationis partes annumerant. [766B] Philosophi uero, quorum omnis de nomine
uerboque tractatus in significatione est constituta, duas tantum orationis partes esse docuerunt, quidquid plenam
significationem tenet, siquidem sine tempore significat, nomen uocantes, uerbum uero si cum tempore: atque ideo
aduerbia quidem atque pronomina nominibus iungunt, sine tempore enim quiddam constitutum definitumque
significant, nec interest quod flecti casibus nequeunt, non est hoc nominum proprium ut casibus inflectantur. Sunt enim
nomina quae a grammaticis *monoptota* nominantur, participium uero quia temporis significationem trahit, etsi
casibus effertur, uerbo tamen recte coniungitur. Interiectiones autem siquidem, naturaliter significent, nec uerbo, nec
nomini copulandae sunt; uerbi enim ac nominis definitiones non habent esse [766C] naturalia sed ad ponentis placitum
constituta, atque ideo nec in orationis partibus numerabuntur. Oratio enim positione significat, nam si naturaliter
significaret oratio, non diuersa gentes orationes loquerentur. Si quae uero interiectionem positione significant, quoniam
finitam sine tempore affectionem designant, recte nominibus annumerantur. Quae uero ipsa, quidem nulla propria
significatione nituntur, cum aliis uero iunctae designant, ut coniunctiones atque praepositiones, illae ne partes quidem
orationis esse dicendae sunt; oratio enim ex significatiuis partibus iuncta est. Quocirca recte nomen ac uerbum solae
orationis partes esse dicuntur.
Oratio est uox significatiua secundum placitam, cuius partes aliquid extra [766D] significant ut dictio, non ut
affirmatio.
Oratio igitur habet simul cum uerbo et nomine commune, quod uox est, quod significatiua est, quod secundum
placitum est. Separatim uero cum nomine illi commune, est quod aliquando sine tempore est, ut Virgilianus quem
supradiximus uersus:
Nerine Galathea thymo mihi dulcior Hyblae
et qui sequitur:
Candidior cygnis, bedera formosior alba.
Cum uerbo autem quod interdum cum temporis significatione profertur, ut:
Si qua tui Coridonis habet te cura, uenito.
Differt autem ab utroque quod partes orationis a tota separatae oratione significant. Sunt enim partes orationis
nomen et uerbum quae significatiua esse dum ea definiremus ostendimus. Significant igitur partes orationis ut dictio,
non ut affirmatio, quanquam aliquoties [767A] quidem ut affirmatio sed non semper tamen, semper autem ut dictio. Est
enim dictio simplex uerbi ac nominis nuncupatio. Nam cum dicimus:
Si dies est, lux est
hanc totam orationem si diuidere in partes uelimus, scilicet dies est, lux est, utraque pars ut affirmatio
significabit, dies est, lux est, aftirmationes esse manifestum est. At si minutatim tota orationis membra carpamus, usque
in nomina ac uerba postrema fiet resolutio.
Dicemus enim partes esse superius positae orationis, dies et lux et est, quae per se prolata non sunt
affirmationes sed tantum dictiones.
Omnis uero oratio, quoniam ex uerbis nominibusque consistit, in nomina et uerba solui potest. Non enim
omnem orationem in affirmationem cedi possibile est, ueluti si quis dicat lux est, huius partes [767B] sunt, lux atque
est, quas non esse affirmationes sed simplices dictiones nullus ignorat. Cum igitur oratio quidem non semper in
affirmationem solui queat semper autem in simplices dictiones, iure dictum est orationis partes extra aliquid designare
non ut affirmationes sed potius ut dictiones.
Orationis autem species (ut arctissime diuidamus) sunt quinque, interrogatiua, ut
Quo te, Meri, pedes? an quo uia ducit in urbem?
Imperatiua, ut:
Suggere tela mihi.
Inuocatiua, ut:
Dii maris et terrae, tempestatumque potentes.
Deprecatiua:
Ferte uiam, uenti, facilem, et spirate secundi.
Enuntiatiua:
Est mihi disparibus septem compacta cicutis Fistula.
Quarum quidem praeter enuntiationem nulla uel esse aliquid, uel non esse designat. Caeterae namque uel
interrogant, [767C] uel inuocant, uel imperant, uel precantur. Enuntiatio uero semper esse aliquid aut non esse
significat. Atque ideo sola enuntiatio est, in qua ueritas uel falsitas inueniri queant. Unde etiam enuntiationis nascitur

