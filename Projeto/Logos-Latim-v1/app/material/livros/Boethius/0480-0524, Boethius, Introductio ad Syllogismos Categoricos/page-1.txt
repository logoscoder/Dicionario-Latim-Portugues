ANICII MANLII SEVERINI BOETHII
INTRODUCTIO AD SYLLOGISMOS CATEGORICOS
[761C] Multa ueteres philosophiae duces posteriorum studiis contulerunt, in quibus priusquam ad res profunda
mersas caligine peiuenirent qandam quasi intelligentiae luctatione praeluderent: hinc institutionum breuior compendii
facilitate doctrina, hinc per ea quae illi *prolegomena* uocant, ad intelligentiam promptior uiam unitur.
Huius igitur aemulus prouidentiae statui obscurarum aditus doctrinarum praemissae institutionis luce reserare,
et praesentem operam syllogismis quorum connexionibus omnis ratio continetur, addicere, modumque eum custodire
dicendi, ut facilitati atque intelligentiae seruientes, astringamus a ueteribus dicta latius, enuntiata breuius porrigamus,
obscurata improprii nouitate sermonis consueti uocabuli proprietate pandamus. Sed qui ad hoc opus [761D] lector
accedit, ab eo primitus petitum uelimus ne in hic quae nunquam alias attigerit statim audeat iudicare, neue si quid in
ludo puerilium disciplinarum rudis adhuc et nondum firmus acceperit, id amplexandum atque etiam colendum putet;
alia enim teneris atque imbuendis adhuc auribus accomotata, alia firmis ac robustioribus doctrina mentibus, reseruatur.
Quare si quid est quod discrepet, ne statim obstrepat sed ratione consulta, quid ipse sentiat quid nos afferamus, ueriore
mentis acumine et subtiliore consideratione diiudicet. Idem namque eueniet, ut quae in primo statim studendi aditu
didicerunt, perspecta penitus ac potius deprehensa contemnant. At si iam quisque duae scientiae defensor esse cupidus
malit (habent hoc quoque uitii homines quos comprehendit [762C] discendi uetus ac longa, segnities, ut si arreptis
semel opinionibus non recedant, ne in senectute discendo, nihil usque in senectutem didicisse uideantur), si, inquam,
malunt uindicare quam uertere quae uulgatis semel etudiis imbiberunt, nemo expetit ut priora condemnent sed ut
maiora quaedam construant atque altiora coniungant.
Non enim una atque eadem diuersarum ratio disciplinarum, cum sit diuersissimis disciplinis una atque eadem
substantia materies. Aliter enim de qualibet orationis parte grammatico, aliter dialectico disserendum est, nec eodem
modo lineam uel superficiem mathematicus ac physicus tractant. Quo fit ut altera alteram non impediat disciplina, sed
multorum consideratione coniuncta fiat uera naturae atque ex omnibus [762D] explicata cognitio.
Sed de his hactenus; nunc de propositis ordinamur. Quoniam igitur nobis hoc opus est in categoricos
syllogismos, syllogismorum uero compago propositionibus texitur, propositionum uero partes sunt nomen et uerbum,
pars autem ab eo cuius pars est, prior est; de nomine et uerbo, quae prima sunt, disputatio prima ponatur, dehinc de
propositione ad ultimum de syllogismorum connexione tractabitur.
Nomen est uox significatiua secundum placitum sine tempore, cuius nulla pars significatiua eit separata; quae
definitio paulo enodatius explicanda est.
Nomen enim uocem esse dicimus, quoniam uox nominum genus est; omne autem genus de sua specie
praedicatur, omnisque definitio a genere sumitur, ut si definias hominem [763A] prius animal dicas, quod est genus,
Post uero differentias iungas quae sunt rationale et mortale.
Ita igitur nos quoque in nominis difinitione uocem quidem ut genus sumimus, caetera autem uoci quasi
differentiae aggregamus, uelut quod nomen designatiua uox dicitur. Sunt enim uoces quae nihil designant, ut syllabae,
nomen uero designatiua uox est, quon iam nomen designat id semper cuius nomen est.
Secundum placitum uero adiunctum est, quoniam nullum nomen natura significat sed secundum placitum
ponentis constituentisque uoluntatem. Illud enim unaquaeque res dicitur quodei placuit qui primus rei nomen impressit.
Aliae enim sunt uoces naturaliter significantes, ut canum latratus, iras canum significat, et aliae eius quaedam uox
blandimenta; gemitus etiam designant dolorem, [763B] sed non sunt nomina, quia non designant secundum placitum
sed secundum naturam.
Sine tempore uero, quod et uerba uoces sunt significatiuae et secundum placitum sed distant a nominibus, quia
nomina quidem sine tempore sunt, uerba uero cum tempore.
Cuius nulla pars significatiua est separata, nomina ab oratione disiungit. Oratio namque uox est significatiua
secundum placitum et aliquoties sine tempore, ut hic uersus:
Nerine Galathea thymo mihi dulcior Hyblae.
Sed orationis partes, separatae a tota oratione, designant: nominum uero nihil extra designat, atque in illis
quidem nominibus quae figurae sunt simplicis nihil pars omnino significare manifestum est, ut in eo quod est Cicero,
nulla pars separata [763C] designat neque ci, neque ce, neque ro.
At si nomen compositum fiat, significare aliquid separata, partes uidentur; sed in eodem nomine quod ex
utrisque compositum est, separate nihil designant, ut si dicam magister, partes eius nominis sunt magis atque ter, quae
sumpta extrinsecus et a nominis parte separatae significatione non carent, utraque enim ad uerbi aliter significat
quantitatem; sed cum magister quod est compositum nomen alicuius artis peritum doctoremque significet, magis neque
partem doctoris, neque totum doctorem poterit designare. Eodem quoque modo ter, neque in toto significat, neque in
parte doctorem, id est, rem illam quae magistri uocabulo subiecta est nulla ratione designat.
Compositorum ergo nominum partes nihil eius rei quam in [763D] unum conuenientes uocabulum designabant
disiunctae distractaeque significant; alia uero significare possunt sed tunc non partes nominis sed ipsa sunt nomina.
Quod enim coniuncta significant, id diuisa atque se posita non designant. iuncta autem magis et ter doctoris
significationem tenebant, separata igitur omnem significationem doctoris amitunt.

