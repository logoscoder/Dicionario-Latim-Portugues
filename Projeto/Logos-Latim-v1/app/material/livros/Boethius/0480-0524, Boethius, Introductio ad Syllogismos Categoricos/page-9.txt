Rursus si negatio particularis teneat ueritatem, uniuersalis negatio uel ueritatem tenere potest uel proferre
mendacium. Nam si uera est, oppositam affirmationem particularem falsam esse manifestum est; si falsa est, ueritatem
particularis affirmatiua [776C] custodiet: quo fit ut si particularis negatio teneat ueritatem, affirmatio particularis uera
uel falsa sit, quorum neutrum impossibile. non esse praemissa docuerunt.
Atque haec quidem de uniuersalibus dicta sufficiant.
Nunc de infinitis ac singularibus disseramus, quarum quidem indefinitae sunt, quibus nulla significatio
determinationis adiungitur sed praeter uniuersalis et particularis intelligentiam quantitatis proferuntur, ut:
Homo iustus est Homo iustus non est
quibus tametsi ut, dictum est, nulla significatio determinationis adiungitur, uim tamen obtinent particularium
propositionum. Namque ut illae quas subcontrarias in priore descriptione signauimus, alias quidem inter se uerum
falsumque distribaunt, alias quidem inuicem ueritate conspirant, [776D] nunquam tamen simul uidentur posse mentiri,
ita etiam indefinitae, siquidem tale est quod enuntiat quod subiecto semper inesse necesse sit, affirmatio est uera, falsa
negatio, ut in his propositionibus:
Homo animal est Homo animal non est.
At si id in indefinitis propositionibus efferatur quod subiecti natura non suscipit, negatio quidem uera est sed
affimatio iuncta est falsitati, ut si quis dicat:
Homo lapis est Homo lapis non est
ut uero utraeque in pronuntianda falsitate consentiant, non potest inueniri. Eadem tamen ab uniuersalibus
affirmatiuis atque negatiuis, ita dissentiunt, ut quoquo modo subiecta permutes, una semper ueritatis, altera sit semper
plena mendacii. Exemplum uero huiusmodi praedicati, [777A] quod subiecto semper inhaereat, hoc est:
Omnis homo animal est Homo animal non est
Nullus homo animal est Homo animal est.
Hic indefinitae ui eadem funguntur qua et particularis, huius uero quod nunquam inhaeret, hoc est:
Omnis homo lapis est Homo lapis non est.
Nullus homo lapis est Homo lapis est
in his quoque indefinita, uniuersalibus oppositae per unamquamque oppositionem unam ueram, falsam alteram
reddiderunt, item quod suscipere subiecti naturam ualeat et possit amittere.
Omnis homo iustus est Homo iustus non est.
Nullus homo iustus est Homo iustus est
in his etiam indefinitae particularibus immutatae sunt, quae uniuersalibus obiecta per unamquamque
propositionum aduersitatem, uni semper uerum, alteri diuisere mendacium. [777B]
Praeterea quoque modo terminorum exempla ponantur, si affirmationes affirmationibus, negationes
negationibus comparemus, uniuersalibus ueris indefinitarum ueritas prouenit, ut cum uerae sunt, omnem hominem esse
animal, et nullum hominem esse lapidem, constat ueritas indefinitis quae proponunt, et hominem animal esse, et
hominem lapidem non esse. At si uniuersalium falsitas antecedat, indefinitarum uel ueritas, uel mendacium uariabit,
hoc modo. Falsa enim est uniuersalis enuntiatio quae proponit omnem hominem esse iustum; sed ea quae dicit
hominem esse iustum, tenet in humanae naturae parte ueritatem. Nam si non habet omnis homo iustitiam, cum tamen
aliquis habeat, uere dici potest hominem esse iustum.
Item, cum proponitur uniuersaliter: [777C]
Nullus homo iustus est
falsum est, at si id indefinitae denegetur, a ueritate non discrepat. Nam cum sit aliquis homo non iustus, non
mentietur qui pronuntiauerit hominem esse non iustum. Item cum sit falsa quae uniuersaliter affirmat dicens omnem
hominem esse lapidem, falsa est quae idem indefinita enuntiatione confirmat dicens hominem esse lapidem.
Rursus cum sit falsa negatio per quam proponitur nullum hominem esse animal, falsa est indefinita negatio
quae pronuntiat hominem non esse animal. Hic quoque particularium similitudo seruata est. Nam in subalternis uera
uniuersalitas ueritatem particularitatis trahebat.
Falsa uero uniuersalitas nec ueritatis, nec mendacii necessitatem particularibus afferebat. Eadem omnia
uniuersalium atque [777D] indefinitarum collatione proueniunt.
Rursus indefinitas primum falsas constet, uniuersales quoque necesse est esse mendaces, ut si falsum sit esse
hominem iustum, falsum erit omnem hominem esse iustum, quandoquidem non capit ueritatem, si iustus uel unus
homo non fuerit. Item, si indefinita negatio mentiatur, uerum uniuersalis negatio non habebit, ueluti si falsa sit ea qeae
dicit hominem non esse iustum, quandoquidem non potest uniuersaliter ab homine denegari, si uel uni hominum
probabitur adesse iustitia. At si indefinitae sententiam ueritatis obtineant, uniuersales tum ueras, tum eueniet esse
mendaces: uelut cum dicimus hominem esse iustum uerum est, est enim homo qui iustitia non careat. [778A] Huius
uniuersalis negatio mentietur, cum quis dixerit nullum hominem esse iustum. At si id affirmabitur indefinite quod a
subiecto diuelli secernique non possit, uera nihilominus erit affirmatiua que proponit omnem hominem esse animal. At
si id quod subiecti naturam non recipit proponit indefinita negatio, ueluti si dicat hominem lapidem non esso nihil ab
eius ueritate uniuersalis negatiua dissentiet ut ea quae nullum animal esse proponit. Nihil igitur dubium est indefinitas
particularibus esse consimiles, eamdemque uim ueritatis ac falsatis significationibus obtinere: de quibus sufficienter
dictum est.

