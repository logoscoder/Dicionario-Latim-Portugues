Nunc de singularibus explicemus, quae nihil superioribus similes exstant.
Illae namque quoniam constituebant uniuersale subiectum, de quo praedicatum terminum dicerent, idcirco
suscipiebant etiam differentias quantitatis. Nam quod uniuersale est et uniuersaliter et particulariter et indefinite poterit
pronuntiari. At hae quae unum aliquid ponunt, singuiariter atque indiuidue differentias quantitatis habere non possunt,
atque ideo sola in eis relinquitur discrepantia qualitatis, quod haec quidem affirmatio, illa uero negatio. Semper igitur
inter se affirmatio et negatio singularis uerum falsumque distribuent, si non caetera impediant quae sensum in alias
atque in alias significationes solent deflectere ac detorquere.
Cum uero unum atque idem praedicatum atque subiectum in affirmatione et negatione constiterit, uno
eodemque sumptum tempore, uno eodemque prolatum modo, ad unum atque idem relatum, de una atque eadem [778C]
parte propositum, necesse est ex his unam semper esse ueram, alteram semper esse falsam. Nam siue
aequiuocos terminos sumant siue non ad idem tempus procedant, siue alius utrisque insit modus, siue ad alias partes uel
ad aliquid aliud referantur, ueras utrasque esse contingit.
Age enim aequiuocum terminum sumat affirmatio, dicatque:
Cato Uticae se peremit
negetque negatio:
Cato se Uticae non peremit.
Hic igitur utraeque sunt uerae, quoniam Cato aequiuocum est. Namque Cato praetorius Uticae sibi manus
intulit, Cato uero censorius minime. Item proponatur affirmatiua hoc modo:
Nocte lucet
negatio respondeat:
Nocte non lucet.
Hic igitur lucere aequiuocum est. Atque ideo nihil impedit quominus utraeque in ueritate permaneant.
Affirmatio namque [778D] cum dicit lucere nocte, lunae loquitur locem. Illa uero cum negat, de solis luce significat.
Hic igitur aequiuocum praedicatum utrasque uerum conseruare permisit.
Item si quis de Socrate proponat dicens:
Socrates sedet
atque alius neget:
Socrates non sedet
utraeque uerae esse queunt, si ad diuersa tempora referantur. Potest enim nunc quidem Socrates sedere, alio
uero tempore non sedere. Rursus si quis humani oculi colorem nigrum esse confirmet, aliusque nigrum non esse
contendat, utrique uerum loquentur, si ad singulas oculi partes affirmatio negatioque referantur. Nam quod circa orbem
est qui medius pupulam tenet, album est. Ipse uero orbis niger uisitur.
Rursus si de Socrate inter duos locato [779A] quis dixerit:
Socrates dexter est
aliusque respondeat:
Socrates dexter non est
utrisque constare ueritas potest. Ad eum qui cum sinistra Socratis est, dexter est. Ad eum uero cuius laeuo
lateris pars Socratis dextra coniungitur, dexter non est.
Item, si quis ouum animal esse constituat, aliusque ouum animal esse neget, utraeque a ueritate non dissonant:
namque ouum potestate animal est, actu animal non est. Ita igitur inter se singulariam subiectorum propositiones uerum
faleumque distribuent, ut unam ueritatem necesse sit habere, alteram mendacium, si neque quod subiectum est, neque
quod predicatum, aliqua sit aequiuocatione confusum ad idem tempus, ad easdem partes, ad eumdem modum,
eademque rem ad quam affirmatio [779B]
retulit ea quae proponuntur in negatione afferatur, ut si quis de Socrate pronuntiet:
Socrates caluus est Socrates caluus non est
si igitur de Socrate eodem affirmatio negatioque proponant, si eamdem caluitii significationem affirmatio
sumpserit et negatio, si eamdem utraeque capitis partem loquantur, si uel actum utraeque potestatemue significant, si
nulla diuersitate temporis erretur, si non ad alium affirmatio, [780A] ad alium negatio referatur, una semper ueritati
coniuncta est, retinet semper altera falsitatem.
Quoniam de ea conuenientia propositionum quae utrisque simplicibus terminis eodemque ordine captaretur
explicui, nunc de ea partici patione dicendum est quae et utrosque terminos et eumdem ordinem seruat; hoc autem (ut
dictum est) tribus contingere modis potest -- aut enim predicatus tantum, aut subiectus terminus, aut uterque cum
negatione proponitur. At tum enuntiatio uel ab infinito subiecto, uel ab infinito praedicato, uel ab infinitis utrisque
consistit. Quoties enim nomini negatio subiungitur, nomen redditur infinitum. Atque ideo per oppositionem participatio
fieri dicitur. Nomini enim simplici semper infinitum nomen opponitur, ut "homo" "non homo", [780B] "animal" "non
animal", et caetera: quae cum ita sint, disponantur simplices, atque ex earum natura caeteras colligamus.
Primo igitur propositionum series describatur, ea scilicet quae utrisque iungitur finitis, propositisque
simplicibus ita ex infinitis omnibus copulatarum propositionum ordo iungatur, ut affirmationes affirmationibus,
negationes negationibus, aduersis frontibus collocentur.

