nunquid conuertere uere potest, ut omne animal hominem esse pronuntiet? Quare cum aliquoties uniuersalis
affirmatio conuersa propriam [786C] non teneat ueritatem, dicitur conuersionis naturam non posse suscipere.
Negatio quoque particularis interdum uidetur posse conuerti, ueluti si quis enuntiet quemdam hominem
lapidem non esse, uerum loquetur, cum dixerit quemdam lapidem hominem non esse; sed est instabilis et incerta
conuersio: nam cum quidam homo grammaticus non sit, falsum est dicere quemdam grammaticum hominem non esse.
Ita igitur haec quoque conuersio protinus a sua ueritate deficit.
Superius igitur propositarum quatuor enuntiationem duae quidem oppositae, id est particularis affirmatio et
uniuersalis negatio, conuersionem sui firmam perpetuamque suscipiunt; duae uero oppositae, id est affirmatio
uniuersalis et negatio particularis, conuersionis non tenent firmitatem [786D] sed quia uniuersalis affirmatio, quae in
sui conuersione uidetur instabilis, si uera est, particularem quoque affirmationem ueram esse necesse est. Si autem
particularis affirmatio conuersa non amittit propriam ueritatem, uniuersalis quoque affirmatio conuersa particulari
affirmationi eamdem ueritatem sonabit, uelut his exemplis probabitur. Si quis enim proponat omnem hominem esse
animal, uerum dixerit, huius subalterna particularis affirmatio quemdam hominem esse animal, ea quoque uera est,
quoniam uniuersalis affirmationis ueritas antecessit. Sed eamdem conuerti sibi uerissime potest, dicitur enim quoddam
animal esse hominem. Quocirca affirmatio uniuersalis quae proponit omnem hominem esse animal, et conuersa
particularis affirmatio [787A] quae pronuntiat quoddam animal esse hominem, utraeque simul a ueritatis significatione
non deficiunt. Ita igitur uniuersalis affirmatio, quae sui conuersionem perpetuam ferre non poterat, per accidens
particulari affirmationi conuersa est. Per accidens autem idem quoniam particularis affirmatio principe sibi ipsa loco
conuertitur, conuersae autem particulari affirmationi uniuersalis affirmatio eamdem retinet in ueritate sententiam.
Eadem ideo est etiam uniuersalis negationis, quae quoniam ipsa principaliter conuerti potest, conuersaeque negationi
uniuersali illa quae subalterna est eamdem. ueritatis refert sententiam. Particularis negatio conuersa ad ueritatis
signiticationem poterit conuenire, ut si quis nullum hominem esse lapidem confiirmet, et huius [787B] conuersio est,
nullum lapidem esse bominem, quae cum uera praecedat, subalternae particularis negatiuae perficit ueritatem: ea uero
est, quidam lapis homo non est, quae comparata uniuersali negationi quae dicit nullum hominem esse lapidem, quamuis
terminis discrepans, tamen similis ueritate proponitur. Igitur particularis negatio, quae sibi ipsi conuerti non poterit,
uniuersali negationi per accidens conuerti potest. Per accidens autem idcirco quoniam uniuersalis negatio in se ipsam
priore loco conuerti potest. Per conuersionem autem sui cum particulari negatione similem ueritatis uidetur obtinere
sententiam. Itaque concludendum est particularem quoque affirmationem uniuersalemque negationem conuersionem
sui firmam ac stabilem custodire.
Affirmationem [787C] autem uniuersalem particularemque negationem in conuertendo firmas esse non posse
sed hanc affirmationi particulari, illam uniuersali negationi per accidens, posse conuerti.
Restat nunc de ea propositionum conuenientia uel participatione disserere, in qua utrinque terminorum ordine
permutato, uni uel utrique eorum negatiuum copulatur aduerbium.
Sed quanquam huiusmodi participationis plures esse differentias nouerimus, ad instructionem tamen [787D]
Categoricorum Syllogismorum de hac tantum proposuisse sufficiat, quarum quidem propositionum pars ex simplicibus
nominibus constat, pars uero ex infinitis. Nam propositio uniuersalis, quae est:
Omnis homo animal est
ex utrisque nominibus finitis constat. Namque et homo et animal finita nomina esse manifestum est. Ea uero
affirmatio quae proponit omne non animal non hominem esse infinitorum terminorum positione coniuncta est. Non
animal enim et non homo nomina esse infinita, in nominis definitione praediximus, quae quidem sese ad ueritatis
falsitatisue rationem sic habent, ut enim negationibus adiunctis infinita nomina simplicibus opponuntur, ita etiam
conuersio propositionum econtrario contingit quam paulo ante in simplicibus hababatur. [788A]
Atque in his enuntiationibus conuerti termini per appositionem dicuntur, unusque enim terminorum negatione
praeposita terminis simpliciter pronuntiatis uidetur oppositus.
Huius uero participationis est triplex modus: aut enim praedicato tantum termino, negatio iungitur, aut
subiecto, aut utrique termini denegantur. Primum igitur supposita descriptione pandantur exempla.
Post autem quemadmodum se habent ad ueritatis falsitatisue consensum consequentis ordine disputetur.
Ac primum quidem de hac disserimus cuius subiectum praedicatumque negatur. Post uero cuius subiectum
solum, postremo cuius qui praedicatur terminus cum negatione profertur. Atque earum quidem naturam atque ordinem
ex simplicibus informabimus. Simplices autem, in quantitatum [788B] differentiis constitutas, quatuor esse
monstrauimus. Sit igitur prima quidem affirmatio uniuersalis, quae proponat omnem hominem esse animal; aduersum
hanc collocetur affirmatio uniuersalis, quae non solum conuersis terminis enuntietur uerum in uno quoque termino
negatiuum aduerbium habeat adiunctum hoc modo:
Omne non animal non homo est.
Rursus proponatur uniuersalis negatio, ea quae est:
Nullus homo animal est
huic aduersam teneat locum uniuersalis negatio terminis cum negatione conuersis, id:
Nullum non animal non homo est.
Item sit particularis affirmatio simplex:
Quidam homo animal est

