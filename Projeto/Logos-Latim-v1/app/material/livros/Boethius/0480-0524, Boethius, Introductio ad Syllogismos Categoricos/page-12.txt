Cum illud sit uerius, quoniam qui homo non fuerit, non potest esse grammaticus.
At si quae uel nunquam de subiecto possunt uere praedicari, ut lapis de homine, uel praedicantur quidem et
sunt maiora subiecto sed ab eo discedere separarique patiuntur, ut iustitia ab homine, ueras protinus utrasque
conseruant. Nam qui dicit:
Quidam homo lapis non est
uerum dixerit. At si quis respondeat:
Quidam non homo non [781C] lapis non est
is quoque uerum dixerit: si quidem de silice uel de huiusmodi caeteris uelit intelligi, quae cum non sint
homines, non lapides non sunt.
Item:
Quidam homo iustus non est
propositio ueritatem tenet. Sed ne illa quidem falsa est quae proponit:
Quemdam non hominem non iustum non esse
hoc enim, ut dictum est, diuinis substantiis inuenitur, ut iustitiam teneant, quamuis ab hominis definitione
seiunctae sunt.
Item, si id quod abesse non potest, et sit aequale subiecto, de eodem subiecto praedicetur, ut risibile homini,
incurrit utrisque mendacium. Nam:
Quidem homo risibilis non est
falsa est, cuius falsitati sese aemulam praestat quae proponit:
Quidam non homo non risibile non est
quasi qui homo non sit possit esse risibilis. Ita [782A] igitur quidem in affirmationibus uniuersalibus et
particularibus negatiuis ueritas falsitasque et simul aliquoties inuenitur, et inter utrasque diuiditur. Negationes uero
uniuersales et particulares affirmationes non simili respondent modo. Sed negationes quidem uniuersales, unam uerum
dicere, alteram falsam, simul utrasque falsas esse possibile est. Simul autem ueras nunquam esse contingit. Nam si id
quod adesse subiecto non potest, praedicetur, ut lapis homini, unam ueram faciunt, alteram falsam, ut est:
Nullus homo lapis est
uera est; falsa est quae proponit:
Nullus non homo non lapis est
omnia quippe animalia praeter hominem ita non sunt lapides, sicut ab hominum natura seiuncta sunt.
Quidquid uero aliud de subiecto praedicetur, neutri constare [782B]
ueritas potest, ut si quis proponat:
Nullus homo rationalis est
falsum dixerit; aliusque respondeat:
Nullus non homo non rationalis est
hanc quoque conuincit ratio mentiri, equus quippe non homo est, nec eum quis dixerit rationis esse participem;
ut autem simul uerae sint, nullus poterit terminus approbare.
Particulares autem affirmatiuae in differentiam ueritatis falsitatisque discedunt, quoties aliquid tale de subiecto
dicitur, quod nunquam possit adesse subiecto, ut lapis: nam si quis enuntiet:
Quidam homo lapis est
falsa propositio est; at si quis respondeat:
Quidam non homo non lapis est
tenet contrariam ueritatem, equus quippe non homo est, nec lapis esse dicetur. Quidquid uero aliud de subiecto
praedicabitur, est eas in ueritatis [782C] significationem conuenire, ut:
Quidam homo rationalis est
uera est,
Quidam non homo non rationalis est
huic quoque ueritas constat, equus quippe non homo est, nec ratione subsistit; ut uero simul falsae sint, nullis
reperietur exemplis. Ad hunc igitur modum ei de caeteris quae uel subiectum uel praedicatum retinent infinitum, ad
ueritatis falsitatisque consensum enuntiationum proprietas consideranda est, de quibus modo breuiter quid eueniat
tetigisse sufficiat, singula uero lectoris exploranda diligentiae, et per conuenientes terminos rimanda permittimus.
Disponantur igitur propositiones quae ex utrisque simplicibus terminis constant, easque quarum subiectum tantum
abnuatur ex aduerse parte respiciant.
SIMPLICES
Omnis homo rationalis est.
Nullus homo rationalis est.
Quidam homo rationalis est.
Quidam homo rationalis non est.
Omnis homo risibilis est.
Nullus homo risibilis est.

EX SUBIECTIS FINITIS
Omnis non homo rationalis est.
Nullus non homo rationalis est.
Quidam non homo rationalis est.
Quidam non homo rationalis non est.
Omnis non homo risibilis est.
Nullus non homo risibilis est.

