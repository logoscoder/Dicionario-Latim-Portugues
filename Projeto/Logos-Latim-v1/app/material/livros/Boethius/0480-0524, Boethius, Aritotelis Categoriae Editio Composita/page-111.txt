uerba sic constant: QUONIAM VERO, inquit, ALIA QUIDEM PRAEDICANTUR coniuncta et COMPOSITA, ut ex
his unum praedicamentum fiat eorum quae extra uere dicta sunt, alia uero cum extra singillatimque uere praedicarentur
iuncta ueram non faciunt praedicationem, inquirendum est quae eorum sit differentia. Exempla autem horum talia sunt.
Eorum quidem, quae extra praedicantur uere nec si coniuncta sunt naturam ueritatis amittunt, tale exemplum est: DE
HOMINE VERUM EST DICERE, quoniam et animal est et bipes rursus quoniam animal bipes uerum est de eodem
homine dicere, ut de Socrate. De eodem quoque Socrate et hominem extra et album, si ita contingit, uerum est dicere et
de eo praedicare animal bipes a ueritate non discrepat.
Atque haec quid em extra singillatimque praedicantur uere et iuncta uera sunt. Quod si de aliquo praedicetur,
quoniam citharoedus est, et uerum sit et rursus quoniam bonus est, et uerum sit non necesse est dici quoniam bonus
citharoedus est potest enim esse solum quidem citharoedus, bonus autem homo. Hucusque quidem ista disposuit.
Quoniam autem uidebantur quidam arbitrari, quod omnia quae singillatim uere praedicarentur eadem quoque composita
recte dicerentur, contra hos dicit, quoniam multa erunt inconuenientia multaque impossibilia sunt si quis dicat omne
quod singillatim praedicatur ueraciter id iunctum uere praedicari. De homine enim uerum est dicere quoniam homo est.
Nam de Socrate /365/ qui homo est uere dicitur quoniam homo est.
Rursus de eodem uere potest dici quoniam albus est. Quare et si haec iungas et ut unum praedices, uerum est
dicere de aliquo homine quoniam homo albue est. Sed homo qui albus est uerum est de eo dicere quoniam albus est:
quare etiam haec si iungas: erit igitur praedicatio "Socrates homo albus albus est"! Nam de Socrate uerum erat dicere
quoniam homo albus est. Sed de homine albo uerum est dicere quoniam albus est. Haec iuncta homo albus albus
faciunt. Quod si de eodem homine albo album rursus praedicari uelis, uerum est: quocirca et si iungas: erit igitur
praedicatio homo albus albus albus est. Atque hoc idem in infinitum.
Rursus si quis de aliquo homine dicat quoniam ille homo musicus est, si uerum dicat adiciatque quoniam idem
homo ambulans est, uerum dicit, si iungat quoniam ille homo ambulans musicus est. Sed si uerum est de aliquo homine
praedicare quod sit ambulans musicus, de ambulante autem musico uerum est dicere quoniam musicus est, erit ille
homo homo ambulans musicus musicus. Sed de eodem uerum est dicere quoniam ambulans est, uerum igitur erit de eo
rursus dicere quoniam homo ambulans ambulans musicus musicus est.
Amplius quoque Socrates Socrates est et rursus homo: erit igitur Socrates Socrates homo. Sed et bipes: erit
igitur Socrates Socrates homo bipes. Sed de Socrate uerum est dicere quoniam Socrates homo bipes est. Sed cum dixi
hominem de eo, iam et bipedem /366/ dixi (omnis enim homo bipes est): uerum est ergo de eo dicere quoniam bipes
est. Sed uerum erat dicere quoniam Socrates Socrates homo bipes est: uera erit igitur praedicatio Socrates homo bipes
bipes est. Sed rursus hominem dixi atque in eo aliud bipes nominaui (omnis enim homo bipes est): Socrates igitur homo
bipes bipes bipes est. Et hoc in infinitum protractum superfiua loquacitas inuenitur. Non igitur fieri potest ut modis
omnibus quicquid extra dicitur id iunctum uere praedicetur.
QUONIAM ERGO SI QUIS SIMPLICITER PONAT COMPLEXIONES FIERI PLURIMA
INCONVENIENTIA CONTINGIT DICERE MAUIFESTUM EST; QUEMADMODUM AUTEM PONENDUM,
NUNC DICIMUS. EORUM IGITUR QUAE PRAEDICANTUR ET DE QUIBUS PRAEDICANTUR
QUAECUMQUE SECUNDUM ACCIDENS DICUNTUR VEL DE EODEM VEL ALTERUM DE ALTERO, HAEC
NON ERUNT UNUM, UT HOMO ALBUS EST ET MUSICUS SED NON EST IDEM ALBUM ET MUSICUM;
ACCIDENTIA ENIM SUNT UTRAQUE EIDEM.
NEC SI ALBUM MUSICUM VERUM EST DICERE, TAMEN NON ERIT ALBUM MUSICUM UNUM
ALIQUID; SECUNDUM ACCIDENS ENIM MUSICUM ALBUM. QUARE NON ERIT ALBUM MUSICUM.
QUOCIRCA NEC CITHAROEDUS BONUS SIMPLICITER SED ANIMAL BIPES; NON ENIM SECUNDUM
ACCIDENS. AMPLIUS NEC QUAECUMQUE INSUNT IN ALTERO. QUARE NEQUE ALBUM FREQUENTER
NEQUE /367/ HOMO HOMO ANIMAL VEL BIPES; INSUNT ENIM IN HOMINE BIPES ET ANIMAL.
Quae superius comprehendit ea nunc apertissima ratione determinat dicens de his solis extra praedicatis
ueraciter non posse unam praedicationem fieri ueram, si coniuncta sins, quaecumque aut accidentia sunt eidem, aut
cum unum alii accidit, accidens aliud de illo accidenti praedicatur. Si quis enim de Socrate dicat quoniam Socrates
citharoedus est, rursus Socrates bonus est, si utraque ueraciter praedicet, duo accidentia de uno subiecto praedicauit, id
est de Socrate. Quocirca non potest ex his una fieri praedicatio, ut dicatur Socrates citharoedus bonus est.
Rursus si de Socrate praedicetur musicus (sit enim Socrates musicus), de musico autem si praedicetur albus, et
hoc fortasse sit uerum, non tamen iam necesse est musicum album esse. Si enim sit musicus Socrates, si de eodem
musico albus praedicetur, praedicatur quidem de Socrate subiecto musicus, de musico autem quod est accidens
praedicatur album, rursus aliud accidens: ergo non potest hic una fieri uera propositio ut dicatur: Socrates musicus
albus est. Neque enim semper musicus albus esse potest sed hanc naturam habent accidentia, ut ueniant et recedant.
Ergo si eius, qui musicus albus est, in sole stantis cutem calor fuscauerit, non erit quidem albus cum sit musicus.
Quocirca neque tunc cum uere praedicabatur, quoniam Socrates musicus albus est, neque tunc fuit recta ueraque
praedicatio.
Non enim habet permanendi naturam accidens, ut semper uere praedicetur. Ratio autem uerborum sic constat:
quoniam ergo, inquit, si quis /368/ dicat omnino quomodolibet complexiones fieri, id est ut quod singillatim
praedicaueras hoc complexum conexumque proponas, plurima inconuenientia dicere contingit (multa enim concurrunt
impossibilia, sicut supra ipse monstrauit, tunc quando ad nimiam loquacitatem perduxit eos eadem frequenter nomina

