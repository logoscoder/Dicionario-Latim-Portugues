ullam habet obscuritatem. Nam quod non est possibile ut non sit hoc impossibile est ut non sit. Id quod enim dicimus
impossibile esse idem ualet tamquam si dicamus non possibile esse. Quod enim facit negatio in ea interpretatione in
qua dicimus non possibile, idem facit priuatio in ea in qua dicimus impossibile. Quod autem impossibile est non esse
late patet, quia necesse est esse. Ergo et quod non est possibile ut non sit manifestum est quoniam esse necesse est.
Idem quoque /420/ et de contingenti dicendum est. Describit autem eas hoc modo, ut non solum mente et ratione
capiantur uerum etiam subiectae oculis faciliores intellectu sint.
Nos autem, ut sit lucidior explanatio, de his duos facimus ordines. Et in primo quidem eas proposuimus quae
praecedunt, in secundo uero eas quae sequuntur, ut sit multa facultas uel per se earum rationes non intellegentibus, ad
descriptionem tamen respicientibus, quae quam sequatur agnoscere.
PRAECEDENTES:
SEQUENTES:
Possibile esse
Non impossibile esse
Contingens esse
Non necesse esse
Possibile non esse
Non necessarium non esse
Contingens non esse
Non impossibile non esse
Non possibile esse
Necessarium non esse
Non contingens esse
Impossibile esse
Non possibile non esse Necesse esse
Non contingens non esse Impossibile non esse
Hac igitur descriptione facta, quid Aristoteles communiter de propositionibus uniuersaliterque tractauerit, nulli
sollertius intuenti uidetur ambiguum. Caetera uero quae singillatim de eorum consequentiis disputauit, quoniam
defetigari lectores nolumus, sextum uolumen expediet.
LIBER SEXTUS
INTRODUCTIO
/421/ Sextus hic liber longae commentationi terminum ponit, quae quodam magno labore constiterit ac
temporis mora. Nam et plurimorum sunt in unum coaceruatae sententiae et duorum ferme annorum spatium continuo
commentandi sudore consumpsimus. Neque ego arbitror quibusdam sinistre interpretantibus gloriose factum uideri, ut
quod dici breuiter posset id nos ostentatione doctrinae non ad lectorum scientiam potius quam prolixitate ad fastidium
tenderemus. Quibus responsum uelim non haec tam mendaciter esse sensuros, si prioris commenti perlegerent
breuitatem. Nam neque breuius explicari potuit angustissimorum obscuritas impedita sermonum et quam multa ad
plenam libri huius intellegentiam desint agnoscitur. Quid autem utrumque opus legentibus utilitatis exhibeat, hinc
facillime mihi uidetur posse perpendi, quod cum hanc secundam editioneni in manus quisquam primum sumpserit
rerum ipsarum spatiosa uarietate confunditur, ut qui in maioribus intendere mentem nequit editionis primae breuitatem
simplicitatemque desideret. /422/
Quod si quis ad prioris editionis duos libros rector accesserit, sumpsisse sibi ad scientiam quiddam fortasse
uidebitur sed cum postremo hanc secundam cognouerit editionem, quam multa in prima ignorarit agnoscit. Nec
homines a legendo longum opus labore deterreat, cum nos non impedierit ad scribendum. Sed ne ipsum quoque
prooemium tendi longius uideatur, ad Aristotelis seriem et ad ea quae de consequentia propositionum diligenter
exsequitur reuertamur.
Ea quae communiter uniuersaliterque de propositionibus omnibus et de earum ad se inuicem consequentiis
speculanda fuerant in superiori propositionum ipsarum descriptione disposuit nunc uero quae singillatim singulis
accidunt diligentissimo tractatu persequitur. Ait enim ita:
ERGO IMPOSSIBILE ET NON IMPOSSIBILE ILLUD QUOD EST CONTINGENS ET POSSIBILE ET
NON CONTINGENS ET NON POSSIBILE SEQUITUR QUIDEM CONTRADICTORIE SED CONVERSIM;
ILLUD ENIM QUOD EST POSSIBILE ESSE NEGATIO IMPOSSIBILIS, NEGATIONEM VERO AFFIRMATIO;
ILLUD ENIM QUOD EST NON POSSIBILE ESSE ILLUD QUOD EST IMPOSSIBILE ESSE; AFFIRMATIO
ENIM EST IMPOSSIBILE ESSE, NON IMPOSSIBILE VERO NEGATIO.
Consequentia propositionum (ut superior descriptio docet) secundum possibile et necessarium facta est. Quam
rem illa quoque secuta est, ut et de contingentibus /423/ et impossibilibus propositionibus consequentiisque diceretur.
Nam cum contingens recto modo possibili consentiat, impossibile conuerso ordine necessarium est, ut paulo post
docebimus. Speculatur ergo de possibili contingenti et impossibili, quemadmodum ad se inuicem uel quas habeant
consequentias idque constituit hoc modo dicens: impossibile et non impossi bile sequuntur quidem possibile et non
possibile contradictorie quidem sed conuersim.
Hoc autem huiusmodi est: scimus affirmationem priuatoriam esse eam quae dicit impossibile esse, huius uero
negationem non impossibile esse, rursus affirmationem possibilem eam quae dicit possibile esse, huius negationem
quae proponit non possibile esse. Sequitur ergo affirmationem possibilem negatio impossibilitatis. Nam quod possibile
est idem est non impossibile. Alioquin si ea quae dicit non impossibile est non sequitur possibilitatem, sequitur eius
affirmatio, id est impossibile esse. Erit ergo quod possibile est impossibile, quod fieri non potest. Quod si impossibilitas
possibilitatem non sequitur, non impossibile esse sequitur possibilitatem. At uero negationem possibilitatis sequitur
affirmatio impossibilitatis. Nam quod non possibile est impossibile est. Eandem enim uim optinet negatio in

