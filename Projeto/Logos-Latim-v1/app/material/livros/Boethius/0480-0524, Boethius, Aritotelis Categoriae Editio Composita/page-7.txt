conficitur, et quod haec intellectus oratio subiectas principaliter res sibi concipiat ac designet. Ex quibus quatuor duas
quidem Aristoteles esse naturaliter dicit, res et animi conceptiones, id est eam quae fit in intellectibus orationem,
idcirco quod apud omnes eaedem atque immutabiles sint; /25/ duas uero non naturaliter sed positione constitui, quae
sunt scilicet uerba nomina et litterae, quas idcirco naturaliter fixas esse non dicit, quod (ut supra demonstratum est) non
eisdem uocibus omnes aut isdem utantur elementis. Atque hoc est quod ait:
SUNT ERGO EA QUAE SUNT IN VOCE EARUM QUAE SUNT IN ANIMA PASSIONUM NOTAE ET
EA QUAE SCRIBUNTUR EORUM QUAE SUNT IN VOCE. ET QUEMADMODUM NEC LITTERAE OMNIBUS
EAEDEM, SIC NEC VOCES EAEDEM. QUORUM AUTEM HAEC PRIMORUM NOTAE, EAEDEM OMNIBUS
PASSIONES ANIMAE ET QUORUM HAE SIMILITUDINES, RES ETIAM EAEDEM. DE HIS QUIDEM DICTUM
EST IN HIS QUAE SUNT DICTA DE ANIMA, ALTERIUS EST ENIM NEGOTII.
Cum igitur prius posuisset nomen et uerbum et quaecumque secutus est postea se definire promisisset, haec
interim praetermittens de passionibus animae deque earum notis, quae sunt scilicet uoces, pauca praemittit.
Sed cur hoc ita interposuerit, plurimi commentatores causas reddere neglexerunt sed a tribus quantum adhuc
sciam ratio huius interpositionis explicita est.
Quorum Hermini quidem a rerum ueritate longe disiuncta est. Ait enim idcirco Aristotelen de notis animae
passionum interposuisse sermonem, ut utilitatem propositi operis inculcaret. Disputaturus enim de uocibus, quae sunt
notae animae passionum, recte de his quaedam ante praemisit. Nam cum suae nullus animae passiones ignoret, notas
quoque cum animae passionibus non nescire utilissimum est. Neque enim illae cognosci possunt nisi per uoces quae
sunt /26/ earum scilicet notae.
Alexander uero aliam huiusmodi interpositionis reddidit causam.
Quoniam, inquit, uerba et nomina interpretatione simplici continentur, oratio uero ex uerbis nominibusque
coniuncta est et in ea iam ueritas aut falsitas inuenitur, siue autem quilibet sermo sit simplex siue iam oratio coniuncta
atque composita ex his quae significant momentum sumunt (in illis enim prius est eorum ordo et continentia, post
redundat in uoces): quocirca quoniam significantium momentum ex his quae significantur oritur, idcirco prius nos de
his quae uoces ipsae significant docere proponit.
Sed Herminus hoc loco repudiandus est. Nihil enim tale quod ad causam propositae sententiae pertineret
explicuit. Alexander uero strictim proxima intellegentia praeteruectus tetigit quidem causam, non tamen principalem
rationem Aristotelicae propositionis exsoluit.
Sed Porphyrius ipsam plenius causam originemque sermonis huius ante oculos collocauit, qui omnem apud
priscos philosophos de significationis ui contentionem litemque retexuit. Ait namque dubie apud antiquorum
philosophorum sententias constitisse quid esset proprie quod uocibus significaretur. Putabant namque alii res uocibus
designari earumque uocabula esse ea quae sonarent in uocibus arbitrabantur. Alii uero incorporeas quasdam naturas
meditabantur, quarum essent significationes quaecumque uocibus designarentur: Platonis aliquo modo species
incorporeas aemulati dicentis hoc ipsum homo et hoc ipsum equus non hanc cuiuslibet subiectam substantiam sed illum
ipsum hominem specialem et illum ipsum equum, uniuersaliter et incorporaliter cogitantes /27/ incorporales quasdam
naturas constituebant, quas ad significandum primas uenire putabant et cum aliis item rebus in significationibus posse
coniungi, ut ex his aliqua enuntiatio uel oratio conficeretur. Alii uero sensus, alii imaginationes significari uocibus
arbitrabantur. Cum igitur ista esset contentio apud superiores et haec usque ad Aristotelis peruenisset aetatem, necesse
fuit qui nomen et uerbum significatiua esset definiturus praediceret quorum ista designatiua sint. Aristoteles enim
nominibus et uerbis res subiectas significari non putat, nec uero sensus uel etiam imaginationes. Sensuum quidem non
esse significatiuas uoces nomina et uerba in opere de iustitia sic declarat dicens:
*phusei gar euthus dieretai ta te noemata kai ta aisthemata*
quod interpretari Latine potest hoc modo:
Natura enim <statim> diuisa sunt intellectus et sensus
Differre igitur aliquid arbitratur sensum atque intellectum. Sed qui passiones animae a uocibus significari dicit,
is non de sensibus loquitur. Sensus enim corporis passiones sunt. Si igitur ita dixisset passiones corporis a uocibus
significari, tunc merito sensus intellegeremus. Sed quoniam passiones animae nomina et uerba significare proposuit,
non sensus sed intellectus eum dicere putandum est.
Sed quoniam imaginatio quoque res animae est, dubitauerit aliquis ne forte passiones animae imaginationes,
/28/ quas Graeci *phantasias* nominant, dicat. Sed haec in libris De anima uerissime diligentissimeque separauit,
dicens:
*estin de phantasia heteron phaseos kai apophaseos; symploke gar noematon estin to alethes kai to pseudos. ta
de prota noemata ti dioisei tou me phantasmata einai; e houde tauta phantasmata, all'ouk aneu phantasmaton.*
quod sic interpretamur:
Est autem imaginatio diversa affirmatione et negatione; complexio namque intellectuum est ueritas et falsitas.
Primi uero intellectus quid discrepabunt, ut non sint imaginationes? An certe neque haec sunt imaginationes sed sine
imaginationibus non sunt.
Quae sententia demonstrat aliud quidem esse imaginationes, aliud intellectus; ex intellectuum quidem
complexione affirmationes fieri et negationes: quocirca illud quoque dubitauit, utrum primi intellectus imaginationes
quaedam essent. Primos autem intellectus dicimus qui simplicem rem concipiunt, ut si qui dicat "Socrates" solum

