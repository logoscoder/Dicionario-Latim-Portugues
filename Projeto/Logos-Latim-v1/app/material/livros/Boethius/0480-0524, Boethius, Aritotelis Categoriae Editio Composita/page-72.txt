Huius enim libri post has geminas commentationes quoddam breuarium facimus, ita ut in quibusdam et fere in omnibus
Aristotelis ipsius uerbis utamur, tantum quod ille breuitate dixit obscure nos aliquibas additis dilucidiorem seriem
adiectione faciamus, ut quasi inter textus breuitatem commentationisque diffusionem medius ingrediatur stilus diffuse
dicta colligens et angustissime scripta diffundens. Atque haec posterius.
Nunc autem quoniam ab Aristotele supra monstratum est in futuro contingentium propositionum ueritatem et
falsitatem non stabili neque definita ratione esse diuisam et quidquid supra latissima disputatio complexa est, nunc haec
eius intentio est, ut categoricarum propositionum numerum tradat, quaecumque cum finito uel infinito nomine
simpliciter fiunt. Primo enim uolumine dictum est nomen esse ut 'homo', infinitum uero nomen ut 'non homo'.
Praedicatiuae autem et categoricae propositiones sunt quae duobus tantum simplicibus terminis constant: hae /252/ siue
cum finito nomine, ut est:
Homo ambulat
siue cum nomine infinito, ut est:
Non homo ambulat
Harum igitur propositionum categoricarum atque simplicium tradere numerum contendit, quaecumque fiunt
adiectione nominis infiniti.
Sed quoniam propositiones omnes aut secundum qualitatem differunt aut secundum quantitatem (secundum
qualitatem, quod haec quidem affirmatiua est, illa uero negatiua, secundum quantitatem uero, quod haec quidem plura
complectitur, illa uero pauca): secundum quam differentiam hae propositiones quae dicunt homo ambulat et rursus non
homo ambulat a se differunt? Secundum qualitatem an secundum quantitatem? Nam quod dico:
Homo ambulat
qualitatem quandam substantiae id est hominem ambulare designat et rem definitam atque substantiam
unamque speciem ambulabilem esse pronuntiat, quod autem dico:
Non homo ambulat
nominem quidem rem definitam tollo, innumerabilia uero significo.
Quare illa quidem quae dicit:
Homo ambulat
secundum qualitatem, quae uero:
Non homo ambulat
uidebitur secundum quantitatem potius discrepare. An certe illud magis est uerius: [ut et] quod dico:
Homo ambulat
'homo' simplex nomen quasi affirmationi est proximum, quod uero dico:
Non homo ambulat
'non homo' infinitum nomen negationis uidetur esse consimile? Sed affirmatio et negatio secundum qualitatem
differunt, haec autem affirmationi sunt negationique similia: qualitate igitur potius quam ulla discrepant quantitate. An
magis illud est uerius, quod quemadmodum /253/ se habet propositio quae dicit Socrates ambulat ad eam quae dicit
guidam homo ambulat, ita sese habet homo ambulat ad eam quae dicit non homo ambulat? Propositio namque quae est:
Quidam homo ambulat
si plures ambulent, necesse est ut uera sit, si autem plures ambulent, ut:
Socrates ambulet
non est necesse. Possunt enim plures ambulare et Socrates non ambulare sed cum plures ambulant, quidam
homo ambulat. Hoc autem ideo euenit, quia quod dicimus:
Quidam homo ambulat
particularitatem iungimus uniuersalitati id est homini et, si qui sub illa uniuersalitate sunt id est sub homine
ambulante, eam quae dicit:
Quidam homo ambulat
ueram esse necesse est. At uero cum dicitur:
Socrates ambulat
quoniam Socrates circa unius cuiusdam proprietatem est, nisi ipse Socrates ambulauerit, quamquam omnes
homines ambulent, non est uerum dicere Socrates ambulat. Sicut ergo:
Quidam homo ambulat
indefinita <est,
Socrates ambulat
propria ac definita>: sic etiam in eo quod est homo et non homo. Qui dicit:
Homo ambulat
dicit quoniam quoddam animal ambulat et hoc nomine et qualitate determinat dicens "Homo ambulat". Qui
uero dicit:
Non homo ambulat
non quidem omnia subruit sed hominem tantum, caetera uero animalia ambulabilia esse pronuntiat. Ergo siue
equus siue bos siue leo ambulat, uerum est "Non homo ambulat" sed non est uerum "Homo ambulat", si non ipse homo
ambulat. Quare /254/ quemadmodum se habet "Quidam homo ambulat" ad "Socrates ambulat", quod illic, si plures

