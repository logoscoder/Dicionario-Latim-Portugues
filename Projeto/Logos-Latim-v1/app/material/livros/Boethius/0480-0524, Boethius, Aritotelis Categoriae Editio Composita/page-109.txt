Quisquis dialectica utitur interrogatione, hic aut simpliciter interrogat atque unam propositionem in
interrogatione ponit, ut contra eam sit una responsio, aut utrasque interrogans dicit, ad quas non fit simplex responsio
sed una tota propositio respondetur. Si quis enim dicat interrogans:
Socrates animal est?
Contra hanc talis est responsio:
Aut ita aut non
Si quis uero hoc modo interroget:
Socrates animal est an non?
Contra hanc non est una responsio. Si enim respondetur ita, de qua adnueris ignoratur, de affirmatione an de
negatione; rursus si non responderis, nescitur quam negare uolueris, affirmationem an negationem. Quare contra
huiusmodi interrogationes tota propositio respondenda est, id est altera pars contradictionis, /358/ aut tota affirmatio aut
tota negatio, ut dices aut est animal Socrates aut, si hoc non uidetur, respondeas non est animal Socrates. In his igitur
quae multa sunt, ex quibus unum fieri nequit, si fiat interrogatio, et ipsa reprehensibilis est et contra eam una responsio.
Quisquis enim ea plura interrogat, ex quibus unum esse non possit, multas facit interrogationes. Contra quam si
simpliciter respondeatur, etiam si uera sit ipsa responsio, tamen iure reprehenditur.
Contra enim multiplicem interrogationem multiplex debet esse responsio. Si quis enim dicat interrogans:
Socrates philosophus est et legit et ambulat?
Quia potest fieri ut sit quidem philosophus et legat, non autem ambulet uel ambulet sed non legat, potest item
fieri ut et legat et ambulet, contra huiusmodi propositionem non est una responsio. Nam qui ita interrogauit:
Socrates philosophus est et legit et ambulat?
Aut imperite aut captiose interrogauit. Contra quam interrogationem, si contigerit Socratem philosophum esse
et ambulare et legere, si respondeatur: ita est, haec quoque responsio reprehenditur. Contra plures enim interrogationes
una responsio non debet adhiberi, etiam si uere per illam unam respondeatur sicut in hac quoque, si et philosophus est
et legit et ambulat. Quocirca si interrogatio dialectica responsionis petitio est, per quam responsionem fiat propositio, ut
cum quis dixerit interrogans:
Dies est?
Alius respondeat non, fiat inde negatio:
Dies non est
uel certe altera pars propositionis, cum ita interrogatur: /359/
Dies est an dies non est?
Ut congrue scilicet respondeatur diem esse aut diem non esse, id est tota propositio: hae quae ex his pluribus
fiunt atque interrogantur, ut unum ex his fieri non possit, non sunt simplices interrogationes.
Quocirca nec ad eas simplex est reddenda responsio. De his autem se in Topicis dixisse commemorat.
Rursus QUIA DIALECTICA INTERROGATIO RESPONSIONIS EST PETITIO (ut supra dictum est) VEL
PROPOSITIONIS VEL ALTERIUS PARTIS CONTRADICTIONIS, quod paulo post demonstrabitur, imperite illi
interrogant qui ita dicunt:
Quid est animal?
Vel:
Quid est homo?
Oportet enim qui dialectice interrogat dare interrogatione optionem, an sibi respondens affirmationem eligere
uelit an negationem. Qui uero sic interrogat, ut quid est aliqua res uolit dicere respondentem, non est illa interrogatio
dialectica. Interrogant autem quidam hoc modo:
Putasne anima ignis est?
Cum respondens negauerit, addet:
Nonne tibi aliquid uidetur esse inter ignem atque aerem, medium corpus, ut sit anima?
Cum respondens hoc quoque abnuerit, ille persequitur:
An fortasse magis tibi uidetur aquam esse animam uel terram?
Cum ille neque terram neque aquam animam esse consenserit, tunc defessi interrogationibus ita interrogant:
Quid est ergo anima?
Haec autem non est interrogatio dialectica sed potius discipuli ad magistrum aliquid addiscere cupientis. Qui
enim aliquid cupit addiscere interrogat eum qui docere potest quid sit de quo ambigit.
Dialecticus /360/ autem (ut dictum est) ita interrogare debet, ut respondenti sit optio an affirmationem an
negationem uelit eligere.
Oportet autem scire, quoniam omnis INTERROGATIO RESPONSIONIS EST PETITIO, dialectica uero non
cuiusdam responsionis sed eius quae in utraque parte habeat optionem. Ergo hoc ipsum quid est non est dialectica
interrogatio. Oportet enim ita interrogare, ut ex interrogatione responsor possit eligere alteram contradictionis partem.
Debet enim terminare et definire is qui interrogat, an hoc sit quod dicitur an non, ut:
Homo animal est an non?

