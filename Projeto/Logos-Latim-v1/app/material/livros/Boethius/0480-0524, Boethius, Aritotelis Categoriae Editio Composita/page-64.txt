bellum nauale futurum, quoniam falsa affirmatio est, non erit cras bellum nauale. Rursus si idem neget negatio dicens
non erit cras bellum nauale, quoniam haec quoque falsa est, erit cras bellum nauale.
Quare nec erit bellum nauale, quia affirmatio falsa est, necnon erit bellum nauale, quia negatio. Sed hanc
ineptiam nec animus sibi ipse fingere potest. Quis enim umquam dixerit rem aliquam ex necessitate nec esse nec non
esse? Quod ille scilicet dicit, qui dicit utrasque propositiones in futuro falsas exsistere.
QUAE ERGO CONTINGUNT INCONVENIENTIA HAEC SUNT ET HUIUSMODI ALIA, SI OMNIS
AFFIRMATIONIS ET NEGATIONIS VEL IN HIS QUAE IN UNIVERSALIBUS
/217/ DICUNTUR UNIVERSALITER VEL IN HIS QUAE SUNT SINGULARIA NECESSE EST
OPPOSITARUM HANC ESSE VERAM, ILLAM VERO FALSAM, NIHIL AUTEM UTRUMLIBET ESSE IN HIS
QUAE FIUNT SED OMNIA ESSE VEL FIERI EX NECESSITATE. QUARE NON OPORTEBIT NEQUE
CONSILIARI NEQUE NEGOTIARI, QUONIAM SI HOC FACIMUS, ERIT HOC, SI VERO HOC, NON ERIT.
NIHIL ENIM PROHIBET IN MILLENSIMUM ANNUM HUNC QUIDEM DICERE HOC FUTURUM ESSE,
HUNC VERO NON DICERE. QUARE EX NECESSITATE ERIT QUODLIBET EORUM VERUM ERAT DICERE
TUNC.
Omnia in futuro uel uera uel falsa esse definite in propositionibus arbitrantes impossibilitas ista consequitur:
nihil enim neque ex libero uoluntatis arbitrio neque ex aliqua possibilitate, neque ex casu quidquam fieri potest, si
omnia necessitati subiecta sunt.
Quamquam quidam non dubitauerint dicere omnia ex necessitate et quibusdam artibus conati sunt id quod in
nobis est cum rerum necessitate coniungere.
Dicunt enim quidam, quorum sunt Stoici, ut omnia quaecumque fiunt fati necessitate proueniant, et omnia
quao fatalis agit ratio sine dubio necessitate contingere. Sed illa esse sola in nobis et ex uoluntate nostra, quaecumque
per uoluntatem nostram et per nos ipsos uis fati complet ac perficit. Neque enim, inquiunt, uoluntas nostra in nobis est
sed idem uolumus idemque nolumus, quidquid fati necessitas imperauit, ut uoluntas quoque nostra ex fato pendere
/218/ uideatur.
Ita, quoniam per uoluntatem nostram, quaedam ex nobis fiunt et ea quae fiunt in nobis fiunt quoniamque
uoluntas ipsa ex necessitate fati est, etiam quae nos uoluntate nostra facimus, quod necessitas imperauit ea, ipsa impulsi
facimus necessitate. Quare hoc modo significationem liberi arbitrii permutantes necessitatem et id quod in nobis est
coninugere impossibiliter et copulare contendunt. Illud enim in nobis est liberum arbitrium, quod sit omni necessitate
uacuum et ingenuum et suae potestatis, quorumdamque nos domini quodammodo sumus uel faciendi uel non faciendi.
Quod si uoluntatem quoque nostram fati nobis necessitas imperet, in nobis uoluntas ipsa non erit sed in fato, nec erit
liberum arbitrium sed potius seruiens necessitati. Unde fit ut, qui omnes actus euentnum necessitate constringunt,
dicant per hoc poplitem quoque nos non flectere, nisi fatalis necessitas iusserit, caput quoque non scalpere, quare nec
lauare, quare nec agere aliquid.
His etiam adiciam uel aliquid feliciter uel aliquid infeliciter facere uel pati. Unde fit ut neque casum neque
liberum arbitrium nec possibile in rebus ullum esse contendant, quamuis liberum destruere metuentes arbitrium aliam ei
fingant significationem, per quam nihilominus libera hominis uoluntas euertitur.
Aristotelica uero auctoritas ita haec in rebus posita et constituta esse confirmat, ut non exponat nunc, quid sit
casus quidue possibile quidue in nobis, nec ea esse in rebus /219/ probet atque demonstret sed in tantum apud illum
haec in rebus esse manifestum est, ut opinionem, qua quis arbitratur enuntiationes in futuro omnes esse ueras, per hoc
impossibilem esse dicat, quod casum et possibilitatem liberumque euertat arbitrium. Haec enim ita constituta in rebus
putat, ut non de his ulla opus sit demonstratione sed impossibilis ratio iudicetur, quaecumque uel possibile uel casum
uel id quod in nobis est conatur euertere. Et casum quidem quemadmodum definita in propositionibus futuris ueritas
destruat supra monstrauit. Nunc autem quemadmodum eadem ipsa ueritas definita futurarum et contingentium
propositionum tollat liberi arbitrii facultatem maxima ui argumentationis exsequitur dicens: huiusmodi cuncta
contingere impossibilia, si quis unam enuntiationis partem definite ueram uel falsam esse confingat.
Sed nos secuti Porphyrium, cum huius disputationis expositionem coepimus, id quod prius dixit IN
SINGULARIBUS ET FUTURIS ob hoc dixisse praediximus, quod facilior sit intellectus disputationis, si haec prius in
singularibus perspicerentur. De quibus singularibus diligentissime praelocutus nunc de uniuersalibus uniuersaliter
praedicatis et quae in his fiunt contradictiones loquitur. Ita enim dicit: SI OMNIS AFFIRMATIONIS ET
NEGATIONIS VEL IN HIS QUAE IN UNIVERSALIBUS DICUNTUR UNIVERSALITER VEL IN HIS QUAE
SUNT SINGULARIA NECESSE EST OPPOSITARUM HANC ESSE VERAM, ILLAM VERO FALSAM.
Alexander autem in singularibus et futuris dixisse eum arbitratur, tamquam si diceret in his futuris /220/ quae
in generatione et corruptione sunt. Sunt enim quaedam futura quae in generatione et corruptione non sunt, ut quod de
sole uel de luna uel de caeteris caelestibus pronuntiatur. Haec uero, quae sunt in rebus his quarum est et nasci et
corrumpi natura, unam semper non necesse est ueram esse, alteram falsam. Sed neutram ego improbo expositionem,
utraeque enim ueracissima ratione firmantur. Omnis autem sensus talis est, quo necessitatem solam in rebus imperare
destruit Aristoteles: omne quod natura est non frustra est; consiliari autem homines naturaliter habent; quod si
necessitas in rebus sola dominabitur, sine causa est consiliatio; sed consiliatio non frustra est, natura enim est: non
igitur potest in rebus cuncta necessitas. Ordo autem se sit habet: QUAE ERGO, inquit, CONTINGUNT
INCONVENIENTIA HAEC SUNT ET HUIUSMODI ALIA, scilicet quoniam qui est in rebus casus euertitur, alia uero

