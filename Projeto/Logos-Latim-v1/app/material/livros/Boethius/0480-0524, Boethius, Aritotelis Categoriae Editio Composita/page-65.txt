quoniam possibilitas et liberi arbitrii uoluntas amittitur. Et haec quomodo contingunt ipse secutus est dicens: SI
OMNIS AFFIRMATIONIS ET NEGATIONIS VEL IN HIS QUAE IN UNIVERSALIBUS DICUNTUR
UNIVERSALITER VEL IN HIS QUAE SUNT SINGULARIA NECESSE EST OPPOSITARUM HANC ESSE
VERAM, ILLAM VERO FALSAM, NIHIL AUTEM UTRUMLIBET ESSE IN HIS QUAE FIUNT SED OMNIA
ESSE VEL FIERI EX NECESSITATE. Tunc enim inconuenientia illa contingunt, si omnis affirmatio et negatio
definite uera uel falsa est siue in his contradictionibus quae in uniuersalibus angulariter fiunt siue /221/ in singularibus.
Tunc enim nihil est utrumlibet sed ex necessitate omnia, quoniam ueritatem et falsitatem propositionum rerum euentus
ex necessitate consequitur. Quare (ut ipse ait) non oportebit neque consiliari neque negotiari, quoniam si hoc facimus,
erit hoc, si uero hoc, non erit. Euertitur enim consiliatio, si frustra est, frustra autem eam esse dicit, quisquis in rebus
solam ponit fati necessitatem. Cur enim quisque consilium habeat, si nihil ex eo quod consiliatur efficiet, cum
administret cuncta necessitas? Quare non oportebit consiliari uel, si quis consiliatur, negotiari non debet.
Negotiari autem est actu aliquid et negotio agere, non lucrum sed aliquam causam uel actum. Nihil enim ipse
per actum suum consiliumque expediet, nisi fati necessitas inbet. Docuit autem quid esset consiliatio per hoc quod ait:
QUONIAM SI HOC FACIMUS, ERIT HOC, SI <UERO> HOC, NON ERIT. Ita enim semper fit consiliatio, ut si sit
Scipio, ita consiliabitur: si in Africam exercitum ducam, cladem Hannibalis ab Italia remouebo: sin uero non ducam,
non eripietur Italia. Hoc est enim dicere: si hoc facio, ut si in Africam exercitum ducam, erit hoc, id est eripietur Italia:
sin uero hoc, id est si hic mansero, non erit hoc, non eripietur Italia. Et in aliis omnibus rebus eodem modo. Simul
autem monstrauit in consiliis non esse necessitatem.
Si enim hoc, inquit, faciam, erit hoc, et si hoc, non erit. Quod si necessitas in rebus esset, siue hoc quis faceret
siue non faceret, quod necesse esset eueniret. Quare quod consilii ratione fit non fit uiolentia necessitatis. Adiunxit
/222/ autem ei quod est consiliari NEQUE NEGOTIARI et est ordo hoc modo:
QUARE NON OPORTEBIT NEQUE CONSILIARI, QUONIAM SI HOC FACIMUS, ERIT HOC, SI VERO
HOC, NON ERIT (NIHIL ENIM PROHIBET IN MILLEN SI MUM ANNUM HUNC QUIDEM DICERE HOC
FUTURUM ESSE, HUNC VERO NON DICERE. QUARE EX NECESSITATE ERIT QUODLIBET EORUM
VERUM ERAT DICERE TUNC) NEQUE NEGOTIARI
id est actum incipere atque negotium gerere. Prior enim est consiliatio, posterius negotium sed negotium post
consiliationem posuit et cuncta quae ad consiliationis naturam addi oportebat post negotiationis interpositionem
subdidit. Est autem hoc modo: si omnia, inquit, necessitas agit, non oportet consiliari, quoniam si hoc facimus
proueniet nobis hoc, si uero hoc facimus, non proueniet. Nihil enim prohibet frustra unum dicere, alterum negare
dicentem: si hoc facimus, erit hoc aut non erit. Quod enim euenturum est fiet, siue ille per consilium coniectet hoc
posse fieri, si quid aliud fecerit, siue ille neget hoc posse fieri, si hoc quod dixit faciat. Ex necessitate enim futurum est
quidquid unus ipsorum uerum dixerit. Quod si consiliari omnino non oportet, nec negotiari oportebit id est nullum
incipere negotium. Siue enim quis incipiat siue non incipiat, quod ex necessitate est sine ulla dubitatione proueniet.
Quare nihil alter homo altero distabit homine. Eo enim meliores homines /223/ iudicamus, quod potiores sunt in
consilio. Sed ubi consiliatio frustra est cuncta necessitate faciente, homines quoque inter se nihil differunt. Ipsa enim
consiliatio nil differt utrum bona an mala sit, cum prouentus necessitas in fati administratione consistat. Quare si boni
consilii homines laude digni sunt, mali consilii uituperatione, non aliter hoc erit iuste, nisi malus actus malumque
consilium et e contra bonum in nostra sit potestate et non in fato. Cum enim nulla ex necessitate constringitur euentus
rei, tunc et liberum uoluntatis arbitrium, ut non sit fatali seruiens necessitati.
Ergo neque qui in hoc mundo simplices rerum ordines posuerunt recipiendi sunt et hi qui in permixta hac
mundana mole non permixtas quoque actuum causas accipiunt repudiandi. Nam neque qui casu omnia euenire dicunt
recte arbitrantur neque qui omnia necessitatis uiolentia fingunt sana opinione tenentur neque omnia ex libero arbitrio
esse manifestum est sed horum omnium et causae mixtae et euentus. Sunt enim quaedam ex casu, sunt aliqua ex
necessitate, quaedam etiam uidemus libero teneri iudicio. Et actuum quidem nostrorum uoluntas in nobis est. Nostra
enim uoluntas domina quodammodo est nostrorum actuum et totius uitae rationis sed non /224/ eodem modo euentus
quoque in nostra est potestate. Pro alia namque re aliquid ex libero arbitrio facientibus ex isdem ueniens causis casus
interstrepit. Ut [cum] scrobem deponens quis, ut infodiat uitem, si thesaurum inueniat, scrobem quidem deponere ex
libero uenit arbitrio, inuenire thesaurum solus attulit casus, eam tamen causam habens casus, quam uoluntas attulit. Nisi
enim foderet scrobem, thesaurus non esset inuentus. Quidam autem euentus nostris uoluntatibus suppetit, quosdam
impedit quaedam uiolenta necessitas. Prandere enim uel legere et alia huiusmodi sicut ex nostra uoluntate sunt, ita
quoque eorum saepe ex nostra uoluntate pendet euentus. Quod si nunc imperare Persis uelit Romanus, arbitrium
quidem uoluntatis in ipso est sed hunc euentum durior necessitas retinet et ad perfectionem uetat adduci.
Itaque omnium rerum et casus et uoluntas et necessitas dominatur nec una harum res in omnibus ponenda est
sed trium mixta potentia. Unde fit ut peccantium consideretur magis animus potius quam euentus et puniatur animus
non perfectio, idcirco quod uoluntas quidem nobis libera est sed aliquotiens perfectionis ordo retinetur. Quod si omnia
uel casu uel necessitate fierent, nec laus digna bene facientibus nec ultio delinquentibus nec leges ullae essent iustae,
quae aut bonis praemia aut malis restituerent poenas. Venio nunc ad illud, quod multis quaeritur modis, an diuinatio
maneat, si non omnia in rebus ex necessitate contingunt. Nam quod in uera praedictione est, /225/ idem est in scientia,
et sicut cum quis uerum praedicit quod uere praedicitur esse necesse est, ita quod quis futurum nouit illud futurum esse
necesse est.

