DICO AUTEM OPPONI EIUSDEM DE EODEM, NON AUTEM AEQUIVOCE ET QUAECUMQUE
CAETERA TALIUM DETERMINAMUS CONTRA SOPHISTICAL IMPORTUNITATES.
Cum duobus terminis simplex propositio constet et unus subiectus sit, alius praedicetur, subiectus autem: sit
qui primus dicitur, praedicatus uero qui posterius, dicit illam oppositione affirmationem et negationem integram
constituere contradictionem, quae idem subiectum habeant, idem etiam praedicatum, ut neque subiectum neque
praedicatum plura significet. Alioquin non erit contradictio nec aliqua oppositio. Ut cum dico:
Socrates albus est
et alius dicit:
Aethiops albus non est
haec affirmatio atque negatio non sunt oppositae, idcirco quia est aliud subiectum et idem praedicatum. In
affirmatione enim "Socrates" subiectus fuit, in negatione Aethiops. Rursus cum dico:
Socrates albus est
et alius dicit:
Socrates philosophus non est
nec haec rursus negatio contra affirmationem retinet oppositionem, ideo quia aliud praedicatum in utrisque
proponitur. /130/ In affirmatione enim 'album' praedicatum est ad Socraten, in negatione philosophus. Quod si utraque
sint diuersa, multo magis nulla. Fit oppositio: ut cum dico:
Socrates philosophus est
si respondeat alius:
Plato Romanus non est
hic neque idem subiectum est neque idem praedicatum et plus istae diuersae sunt et nulla contra se oppositione
oppositae atque ideo possunt utraeque esse uerae et si ita contingit utraeque falsae necnon etiam una uera, una falsa.
Quae enim se non perimunt, nihil eas impedit aut utrasque falsas aut utrasque ueras aut unam ueram, falsam aliam
reperiri.
Quare quorum uel aliud subiectum est uel aliud praedicatum, illa opposita esse non dicimus. Unde fit ut nec
illa quoque quae plura significant, si subiecta aut praedicata sint, contradictoriam negationem ualeant custodire. Si quis
enim nomen aequiuocum subiciat et aliud praedicet et si quis contra huiusmodi affirmationem constituat negationem,
non faciet oppositionem. Ut cum dico:
Cato se Uticae occidit
nomen hoc quod dicitur 'Cato' aequiuocum est. Potest enim et orator intellegi et hic qui exercitum duxit in
Africam. Si quis igitur dicat:
Cato se Uticae occidit
potest fortasse intellegi de Catone Marciae, si quis respondeat Cato se Uticae non occidit, potest de Catone
Censorio constituisse negationem. Sed quoniam diuersus est Cato Censorius Catone Marciae et nomen ipsum Catonis
diuersa significat, diuersae a se erunt affirmatio et negatio et non id omnino perimit negatio, quod affirmatio constituit.
Affirmatio enim constituit Marciae Catonem se Uticae peremisse, negatio /131/ uero dicit Catonem, si ita contigit,
oratorem non se Uticae peremisse. Quare non constituunt uerum inter se falsumque, idcirco quod a se diuersae sunt.
Nam utrumque uerum est: et quod se Cato Uticae occidit scilicet Marciae et quod se Cato Uticae non occidit scilicet
orator. Atque hic aequiuocum subiectum fecit, ut haec affirmatio et negatio oppositionem nullo modo constituerent.
Quod si praedicatum fuerit aequiuocum, eodem modo contradictio non fit.
Dicat enim quis quoniam
Cato fortis est
et de Catone praedicet fortitudinem mentis dicens aliusque respondeat:
Cato fortis non est
ad inbecillitatem corporis spectans: ita igitur aequiuocatio fortitudinis ambiguitatem fecit, quae oppositionem
nulla ratione componeret. Et si uterque terminus et subiectus et praedicatus aequiuoci fuerint, multo magis diuersae a se
erunt propositiones et non oppositae nec inter se uerum falsumque diuidentes sed utrasque ueras, interdum utrasque
falsas esse contingat.
Quare unum oportet esse subiectum unumque praedicatum, ut id quod affirmatio praedicauit et iunxit, idem
negatio diuidat et abiungat et id de quo subiecto affirmatio praedicauit de eodem negatio neget. Nam si sit uterque
aequiuocus terminus aut quilibet unus eorum, fieri potest ut aliud tollat negatio quam affirmatio posuit itaque nulla fit
oppositio. Quare non ita faciendum est sed idem subiectum et praedicatum in affirmatione esse debet, idem in
negatione. Atque hoc est quod ait: DICO AUTEM OPPONI EIUSDEM DE EODEM. /132/ Quod enim ait EIUSDEM
ad praedicatum rettulit, quod DE EODEM ad subiectum et subaudiendum est DICO AUTEM OPPONI negationem
EIUSDEM praedicati DE EODEM subiecto sed ut non sint aequiuoca neque subiectum neque praedicatum et multo
magis utraque sed unum aliquid significent. Quod per hoc dixit NON AUTEM AEQUIVOCE. Nec sola, si non sit,
aequiuocatio firma est ad constituendam oppositionem. Multa enim sunt quae in Sophisticis Elenchis contra eos qui
argumentis fallacibus uerae rationis uiam conantur euertere determinauit, quemadmodum faciendae essent
propositiones et quemadmodum inuenienda argumentatorum fallacia. Quod hic ait: ET QUAECUMQUE CAETERA
TALIUM DETERMINAMUS CONTRA SOPHISTICAS IMPORTUNITATES, tamquam si diceret: dico quidem

