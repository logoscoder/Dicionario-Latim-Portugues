VERUM VEL FALSUM, SI NON VEL ESSE VEL NON ESSE ADDATUR, VEL SIMPLICITER VEL SECUNDUM
TEMPUS.
Quoniam nomen et uerbum atque omnis oratio significatiua sunt animae passionum, ex ipsis sine dubio quae
designant in eisdem uocibus proprietas significationis innascitur hic uero est totus atque continuus Aristotelicae ordo
sententiae: quoniam, inquit, ea primum uocibus significantur quae animo et cogitatione uersamus, intellectuum uero
alios quidem simplices et sine ueri uel falsi enuntiatione perpendimus, ut cum nobis hominis proprietas tacita
imaginatione suggeritur (nulla namque ex hac intellegentiae simplicitate uel ueritatis nascitur uel falsitatis agnitio), sunt
uero intellectus quidam compositi atque conioncti in quibus inest iam quaedam ueritatis uel falsitatis inspectio, ut cum
ad quamlibet simplicem perceptionem mentis adinugitur aliud quod esse aliquid uel non esse constituat, ut si ad
hominis intellectum esse uel non esse uel album esse uel album non esse copuletur (fient enim cogitabiles orationes
ueritatis uel falsitatis participes hoc modo: homo est, homo non est, homo albus est, homo albus non est, quarum
quidem homo est uel homo albus est compositione dicitur. Nam prior esse atque hominem, posterior hominem albo
composita intellectus praedicatione conectit): sin uero ad hominis intellectum adiciam quiddam, ut ita sit homo /45/ est
uel non est uel albus est aut aliquid tale, tunc in ipsa cogitatione ueritas aut falsitas nascitur: ergo, inquit,
quemadmodum aliquotiens quidam simplices intellectus sunt, qui uero falsoque careant, quidam uero in quibus horum
alterum reperiatur, sic etiam et in uoce. Nam quae uoces denuntiant simplices intellectus, ipsae quoque a falsitate et
ueritate seiunctae sunt, quae uero huiusmodi significant intellectus in quibus iam uel ueritas uel falsitas constituta est,
in ipsis quoque horum alterum inueniri necesse est. Nam si quis hoc solum dicat HOMO uel ALBUM uel etiam
HIRCOCERUUS, quamquam ista quiddam significent, quoniam tamen significant simplicem intellectum, manifestum
est omni ueritatis uel falsitatis proprietate carere. Et tota quidem sententia se hoc modo habet.
Diligentius tamen est attendendum quid est quod ait: CIRCA COMPOSITIONEM ENIM ET DIVISIONEM
EST FALSITAS VERITASQUE; quid etiam quod dictum est: NOMINA IGITUR IPSA ET VERBA CONSIMILIA
SUNT SINE COMPOSITIONE VEL DIVISIONE INTELLECTUI; illud quoque; cur composito nomine uel cur etiam
usus est non rei subsistentis exemplo, ut diceret HIRCOCERUUS ENIM SIGNIFICAT ALIQUID. Nec illud
praetereundum est quid est quod dictum sit VEL SIMPLICITER VEL SECUNDUM TEMPUS.
Et primum quidem de eo dicendum est quod ait: CIRCA COMPOSITIONEM ENIM ET DIVISIONEM EST
FALSITAS VERITASQUE. Quaeritur namque, utrumne omnis ueritas circa compositionem diuisionemque sit, an
quaedam est, quaedam uero minime. Illud quoque, an in omni compositione uel diuisione ueritas falsitasque constituta
sit, an hoc non generaliter sed in quadam compositionis uel diuisionis parte ueritas falsitasque uersetur. In opinionibus
namque ueritas est, quotiens ex subiecta /46/ re capitur imaginatio uel etiam quotiens ita, ut sese res habet,
imaginationem accipit intellectus; falsitas uero est quotiens aut non ex subiecto aut non ut sese habet res imaginatio
subicitur intellectui.
Sed adhuc in ueritate atque falsitate nihil equidem aliud reperitur nisi quaedam opinionis habitudo ad
subiectam rem. Qua enim habitudine et quomodo sese habeat imaginatio ad rem subiectam, hoc solum in hac ueritate
uel falsitate perspicitur. Quam quidem habitudinem nullus dixerit compositionem. In hoc uero diuisionis nullus ne
fictus quidem modus intellegi potest. Illud quoque considerandum est, numne aliqua sit in his compositio uel diuisio,
quae secundum substantiam suam uera dicuntur, ut est uera uoluptas bene uiuendi, ut est falsa uoluptas bellandi.
Etiam illud quoque respiciendum est, quod in omnium maximo deo quidquid intellegitur non in eo accidenter
sed substantialiter intellegitur. Etenim quae bona sunt substantialiter de eo non accidenter credimus. Quod si
substantialiter credimus deum, deum uero nullus dixerit falsum nihilque in eo accidenter poterit euenire, ipsa ueritas
deus dicendus est. Ubi igitur compositio uel diuisio in his quae simplicia naturaliter sunt nec ulla cuiuslibet rei
collatione iunguntur? Quare non omnis ueritas neque falsitas circa compositionem diuisionemque constat sed sola
tantum quae in multitudine intellectoum fit et in prolatione dicendi. Nam in ipsa quidem habitudine imaginationis et rei
nulla compositio est, in coniunctione uero intellectuum compositio fit. Nam cum dico:
Socrates ambulat
hoc ipsum quidem, /47/ quod eum ambulare concepi, nulla compositio est; quod uero in intellectus
progressione ambulationem cum Socrate coniungo, quaedam iam facta est compositio. quod si hoc oratione protulero,
rursus eadem compositio est et circa eam uis ueritatis et falsitatis apparet.
Quocirca in his solis compositionibus inuenitur ueritas atque mendacium, de quibus tota nunc quaestio est, in
nomine scilicet et uerbo, in negatione et affirmatione et enunti atione et oratione. Quae scilicet compositiones ueritatis
et falsitatis naturam ab intellectibus accipientes in significationis prolatione conseruant. De diuisione autem quae ad
negationem pertinet deque compositione quae ad affirmationem paulo post enucleatius dicam.
Nunc illud uidendum est, utrum uerum sit circa omnem compositionem circaque omnem diuisionem ueritatem
uel mendacium prouenire, quod omnino falsum est. Quis enim dixerit huiusmodi nominum coniunctionem:
et Socrates et Plato
uel si a se haec nomina diuidantur
nec Socrates nec Plato
ueri aliquam falsiue tenere significantiam? Quare confitendum est non circa omnem diuisionem neque circa
omnem compositionem, eam scilicet quae in oratione uersatur, mendacium ueritatemque subsistere. Sed illud
uerissimum est, quod omnis quae est in oratione ueritas falsitasque in compositione et diuisione nascitur, non tamen

