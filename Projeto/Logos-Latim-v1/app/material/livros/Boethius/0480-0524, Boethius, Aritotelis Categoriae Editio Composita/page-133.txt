non potest, ut aqua et friget et humida est: ergo et frigescere potest facile et humectari sed eadem permutata in calidam
potest frigescendi non habere uim, cum non possit humectandi amittere potestaten, dum aqua sit. Quocirca non omnis
potestas opposita ualet sed ualet quidem opposita potestas ea quae secundum rationabiles motus ualuit, illa uero
potestas quae opposita non ualet in solis irrationabilibus inuenitur, licet non in omnibus.
Sunt enim irrationabiles potestates quae utrumque possint, ut id quod dictum est de aquae frigore.
Et tota quidem sententiae uis talis est, nunc quis sermonum ordo sit explicetur. MANIFESTUM, inquit, est
QUONIAM NON OMNE POSSIBILE VEL ESSE VEL AMBULARE ET OPPOSITA UALET. Quod ita dictum esse
manifestum est, non ut putaremus quoniam omne quod ambulare potest uel quod esse potest non possit opposita, id est
non possit non esse: hoc enim uidetur textus ostendere sed nemo ita intellegat potiusque sic dictum uideatur:
manifestum est quoniam non omne possibile, ut possibile frequenter solemus usurpare, cum dicimus possibile esse
ambulare, opposita ualet. Neque enim quod omnis potestas affirmationi negationique conueniat sed sunt quaedam quae
unum tantum possint, ut supra iam diximus. Atque hoc apertius intellegitur si ita dicamus: manifestum est autem
quoniam non /450/ omne possibile et opposita ualet, quoniam scilicet possibile frequenter et de esse et de ambulare
praedicamus.
Hoc ita cogitans facilius quis agnoscit, quid ipsius textus uerba denuntient, cum etiam adminiculari quis debeat
obscuris sensibus patientia atque consensu, quod ad sententiam potius dicentis exspectet, etsi se sermonum ratio ita non
habeat. Hoc ergo ita constituto manifestum esse scilicet non omnes potestates opposita ualere sed esse quasdam IN
QUIBUS NON SIT VERUM dicere quoniam opposita ualent, [et] datur exemplum: in his quidem primum quae
irrationabiliter possunt, id est non secundum aliquam rationem, quarum scilicet potestatum reddi ratio non potest, quod
ipsarum natura sit, ut quoniam ignis calfactibilis est, idcirco de eo ratio reddi non potest: hoc namque illi naturaliter
adest. Et haec quidem ignis potestas non ualet opposita, scilicet <cum> sit irrationalis, quae uero rationabiles sunt et
secundum rationabilem potestatem EAEDEM PLURIMORUM ETIAM CONTRARIORUM SUNT. Nam quibus ratio
dominatur, ad utraque opposita natura ipsorum apta est, ut eaedem potestates sint plurimorum quae sunt contraria, ut si
est mihi possibile ambulare, quoniam hoc ex ratione et ex uoluntate fit, sit possibile non ambulare et est haec potestas
non unius sed plurimorum eorumque contrariorum.
Licet enim affirmatio et negatio sit quodammodo ambulare et non /451/ ambulare, tamen nunc ab Aristotele in
contrarii uice disponitur. Et hoc quidem in omnibus rationabilibus potestatibus planum est eas plurimorum esse
contrariorum et opposita ualere, quae uero secundum rationem non sunt, licet sint quaedam quae opposita ualeant, non
tamen omnia. Nam cum aqua frigendi habeat potestatem, quod est irrationabile, est ei rursus alia potestas calefaciendi,
cum ipsa sit calefacta sed non in omnibus potestatibus irrationabilibus hoc inueniri potest. Ignis enim (ut dictum est)
unam calefaciendi tantum uidetur habere potestatem. Hoc est enim quod ait: IRRATIONABILES VERO NON
OMNES, id est opposita ualent sed QUEMADMODUM DICTUM EST, IGNEM NON EST POSSIBILE
CALEFACERE ET NON, daturque in omnibus regula quae non sint possibilia contrariorum, ea scilicet quae semper
unam rem actu continent, ut ignis semper calet, sol semper mouetur et caetera huiusmodi, quod per hoc ait quod dixit:
NEC QUAECUMQUE ALIA SEMPER AGUNT. Aliqua uero possunt quaedam opposita etiam secundum
irrationabiles potestates, ut dictum est de aqua. Sed hoc idcirco dictum esse testatur, ut cognosceremus nihil euenire
contrariorum, si quis diceret possibilitatem necessario consentire. Cum enim non omnis possibilitas contraria ualeret, ea
scilicet necessitati consentit, quae contraria non ualet sed unam rem semper agit. Hoc est enim quod ait: SED HOC
QUIDEM IDCIRCO DICTUM EST, QUONIAM NON OMNIS POTESTAS OPPOSITORUM EST, NEC
QUAECUMQUE SECUNDUM EANDEM SPECIEM DICUNTUR.
/452/
Quod ait: NEC QUAECUMQUE SECUNDUM EANDEM SPECIEM DICUNTUR tale est: non modo, inquit,
<non> omne quod dicitur possibile contrariorum esse potest sed etiam quae sub eadem specie sunt quaedam contraria
non possunt, ut ea quae sunt irrationabilium. Nam cum omnium irrationabilium in eo quod irrationabilia sunt una sit
species, tamen ne in his quidem inueniri potest, ut in omnibus eadem sit contrariorum potestas, ut de igne quod supra
iam dictum est. Nam cum eius irrationabilis sit potestas, non tamen talis est ut ad contraria transferatur. Recte igitur
dictum est, quoniam nec quae sub eadem specie sunt poterunt omnia contrariorum esse potentia. Nam cum ignis
potestas cum aliis omnibus potestatibus irrationabilibus sub eadem sit specie, quod irrationabilis est potestas, tamen
non ualet opposita.
Atque hoc quidem quod attemptare possit totam quaestionem, non tamen ualidissime dissoluere praedixit: quo
uero maxime dirigat dubitationem ambiguitatemque constituat, ipse continuata oratione adicit dicens:
QUAEDAM VERO POTESTATES AEQUIVOCAE SUNT. POSSIBILE ENIM NON SIMPLICITER
DICITUR SED HOC QUIDEM QUONIAM VERUM EST UT IN ACTU, UT POSSIBILE EST AMBULARE
QUONIAM AMBULAT, ET OMNINO POSSIBILE EST ESSE QUONIAM IAM EST ACTU QUOD DICITUR
POSSIBILE, ILLUD VERO QUOD FORSITAN AGET, UT POSSIBILE EST AMBULARE QUONIAM
AMBULABIT. ET HAEC QUIDEM IN MOBILIBUS SOLIS EST POTESTAS, ILLA VERO ET IN IMMOBILIBUS.
IN /453/ UTRISQUE VERO VERUM EST DICERE NON IMPOSSIBILE ESSE AMBULARE VEL ESSE, ET
QUOD AMBULAT IAM ET AGIT ET AMBULABILE. SIC IGITUR POSSIBILE NON EST VERUM DE
NECESSARIO SIMPLICITER DICERE, ALTERUM AUTEM VERUM EST.

