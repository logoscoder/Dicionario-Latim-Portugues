OPINATUR QUONIAM OMNE QUOD EST BONUM BONUM EST EA QUAE EST QUONIAM NIHIL EORUM
QUAE BONA SUNT BONUM EST.
In superiori argumentatione omnia de indefinitis explicuit sed quoniam fortasse aliquis poterat suspicari non
eandem rationem esse posse in his propositionibus quae sunt definitae atque in his aliquid interesse, utrum eadem
demonstratio <quae> in his quae indefinitae sunt eueniret, hoc addit nihil interesse, utrum eandem demonstrationem,
quam ipse superius in propositionibus indefinitis fecit, quisquam faciat in uniuersalibus, quae iam sine dubio definitae
sunt. Si quis enim secundum indefinitarum propositionum superiorem dispositionem definitas disponat easque
secundum praedictum modum speculetur, non aliam uniuersatis affirmationis opinioni contrariam reperiet quam eam
quae est uniuersalis negationis opinio. Nihil enim interest inter indefinitas definitasque propositiones, nisi quod
indefinitae quidem sine determinatione, definitae /498/ uero cum augmento determinationis sunt, uel uniuersalitatis uel
particularitatis. Hoc est enim quod ait: NIHIL INTEREST, NEC SI UNIVERSALITER ponatur affirmatio. Uniuersali
namque affirmationi uniuersalis contraria erit negatio, UT OPINIONI QUAE OPINATUR QUONIAM OMNE QUOD
EST BONUM BONUM EST, quae scilicet est uniuersalis affirmationis, EA SIT CONTRARIA QUAE EST
QUONIAM NIHIL EORUM QUAE BONA SUNT BONUM EST, hoc est opinio uniuersalis negationis. Hoc autem
cur fiat ostendit.
NAM EA QUAE EST BOUI QUONIAM BONUM, SI UNIVERSALITER SIT BONUM, EADEM EST EI
QUAE OPINATUR QUICQUID EST BONUM QUONIAM BONUM EST. <HOC AUTEM>
NIHIL DIFFERT AB EO QUOD EST OMNE QUOD EST BONUM BONUM EST. SIMILITER AUTEM
ET IN NON BONO.
Gradatim indefinitam propositionem ad similitudinem uniuersalis adduxit. Dicit autem: quaecumque fuerit
indefinita propositio, ei si quod in sermone solemus dicere quicquid addatur, uniuersalis fit, ut nihil omnino distet ea
quae ad rem in affirmatione omne praedicat. Ut ea opinio uel propositio quae est de bono quoniam bonum est hoc
scilicet opinatur, quoniam bonum bonum est, huic si addatur quicquid, ut ita dicamus: quicquid bonum est bonum est,
nihil differt ab ea quae opinatur omne bonum bonum esse. Quare eadem uis est superioris demonstrationis in /499/
propositionibus indefinitis, quae etiam in uniuersalibus, quae paruulum quiddam distant, quod non ad qualitatem nec ad
uim propositionis sed ad quantitatem refertur. Uniuersalitas enim quantitatis ponitur. Et sensus quidem huiusmodi est,
uerba uero sic sunt. Superius proposuerat nihil interesse, an indefinita esset propositio an uniuersalis.
Cur autem nihil intersit hoc modo dicit: NAM EA QUAE EST BONI QUONIAM BONUM est, id est
indefinita affirmatio, SI UNIVERSALITER SIT BONUM, id est si bonum uniuersaliter proferatur, EADEM EST EI
QUAE OPINATUR QUICQUID BONUM EST QUONIAM BONUM EST, id est nihil discrepat ab ea opinione quae
opinatur quicquid bonum est bonum esse. Huiusmodi autem opinio NIHIL DIFFERT AB ea, quae aperte uniuersaliter
proponitur, quae est OMNE QUOD EST BONUM BONUM EST. SIMILITER AUTEM ET IN NON BONO, id est
non bonum quoque eadem ratione dicimus. Ea namque propositio uel opinio quae opinatur non bonum esse quod non
bonum est, si ei adicitur uniuersalitas, nihil differt ab ea quae dicit quicquid non bonum est non est bonum. Haec autem
nullo distat ab ea, quae uniuersaliter aperte proponitur, quae est omne quod bonum non est non est bonum.
QUARE SI IN OPINIONE SIC SE HABET, SUNT AUTEM HAE QUAE SUNT IN VOCE
AFFIRMATIONES ET /500/ NEGATIONES NOTAE EARUM QUAE SUNT IN ANIMA, MANIFESTUM EST,
QUONIAM ETIAM AFFIRM ATIONI CONTRARIA QUIDEM NEGATIO CIRCA IDEM UNIVERSALIS, UT EI
QUAE EST QUONIAM OMNE BONUM BONUM EST VEL QUONIAM OMNIS HOMO BONUS EA QUAE EST
VEL QUONIAM NULLUM VEL NULLUS, CONTRADICTORIE AUTEM AUT NON OMNIS AUT NON OMNE.
Superiores omnes argumentationes ad unum colligit redigitque ad conclusionem omnem quaestionis uim.
Supra enim negationes et affirmationes earumque contrarietates de opinionibus pensari oportere praedixerat, nunc uero
quoniam in opinionibus repperit illam contrariam esse, quae esset uniuersalis negatio, idem refert ad propositiones,
quas manifestum est, quoniam uoces sunt et significatiuae, passiones animi designare.
In principio enim libri significatiuas uoces passiones animae monstrare ueraciter docuit, nunc ea uelut
probaturus est: quoniam in opinionibus illa potius contraria uniuersali affirmationi reperta est, quae esset uniuersalis
negatio potius quam ea quae contrarium uniuersali affirmationi affirmaret, idem quoque arbitratur in uocibus prouenire,
hoc est affirmationi uniuersali non affirmationem contrariam rem ponentem sed uniuersalem negationem esse
contrariam, /501/ contradictorias uero eas quae, cum affirmatio uniuersalis esset, particularis negatio inueniretur.
Atque hoc quidem planissime dictum est nec aliquis in uerbis error est sed nos, ut caetera nihil ambiguum
relinquentes ipsorum quoque uerborum, eorum ordinem persequemur. Ait enim: QUARE SI IN OPINIONE SE SIC
HABET, id est quod opinio negationis contraria inuenitur opinioni affirmationis potius quam contrarium ponens
affirmatio, SUNT AUTEM HAE QUAE SUNT IN VOCE AFFIRMATIONES ET NEGATIONES NOTAE EARUM
QUAE SUNT IN ANIMA (nam sicut in uoce affirmatio et negatio est, ita quoque etiam in opinione, cum ipse animus
in cogitatione sua aliquid affirmat aut quid negat, quod nos alio loco diligentius expediemus): ergo quoniam
affirmationes et negationes quae sunt in uoce notae earum sunt affirmationum uel negationum quae sunt in anima,
MANIFESTUM EST, QUONIAM ETIAM AFFIRMATIONI CONTRARI. QUIDEM EST NEGATIO CIRCA IDEM
UNIVERSALIS. CIRCA IDEM autem addidit, ne disiunctas affirmationes et negationes contrarias diceremus sed ut
affirmatio et negatio de una eademque re illa quidem uniuersaliter affirmaret, illa uero uniuersaliter negaret. Earum
autem exempla haec sunt: UT EI QUAE EST QUONIAM /502/ OMNE BONUM BONUM EST VEL QUONIAM

