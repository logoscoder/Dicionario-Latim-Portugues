Socrates non ambulat.
Quare si secundum quantitatem affirmatio minor est, eam priorem quoque esse necesse est. Illud quoque
adiunxit affirmationem quendam esse habitum, negationem uero priuationem. Sed prior habitus priuatione: affirmatio
igitur negatione prior est. Et ne singula persequi laborem, cum aliis quoque modis demonstraret affirmationem
negatione esse priorem, a communi eas genere separauit. Nullas enim species arbitratur sub eodem genere esse posse,
in quibus prius uel posterius consideretur.
Sed Porphyrius ait sese docuisse species enuntiationis esse affirmationem et negationem in his commentariis
quos in Theophrastum edidit; hic uero Alexandri argumentationem tali ratione dissoluit. Ait enim non oportere
arbitrari, quaecumque quolibet modo priora essent aliis, ea sub eodem genere poni non posse sed quaecumque
secundum esse unum atque substantiam priora uel posteriora sunt, ea sola sub eodem genere non ponuntur. Et recte
dicitur. Si enim omne quidquid /18/ prius est cum eo quod posterius est sub uno genere esse non potest, nec primis
substantiis et secundis commune genus poterit esse substantia; quod qui dicit a recto ordine rationis exorbitat. Sed
quemadmodum quamquam sint primae et secundae substantiae, tamen utraque aequaliter in subiecto non sunt et idcirco
esse ipsorum ex eo pendet, quod in subiecto non sunt, atque ideo sub uno substantiae genere collocantur: ita quoque
quamquam affirmationes negationibus in orationis prolatione priores sint, tamen ad esse atque ad naturam propriam
aequaliter enuntiatione participant. Enuntiatio uero est in qua ueritas et falsitas inueniri potest. Qua in re et affirmatio et
negatio aequales sunt. Aequaliter enim et affirmatio et negatio ueritate et falsitate participant. Quocirca quoniam <ad>
id quod sunt affirmatio et negatio aequaliter ab enuntiatione participant, a communi eas enuntiationis genere diuidi non
oportet.
Mihi quoque uidetur quod Porphyrii sit sequenda sententia, ut affirmatio et negatio communi enuntiationis
generi supponantur. Longa namque illa et multiplicia Alexandri argumenta soluta sunt, cum demonstrauit non modis
omnibus ea quae priora sunt sub communi genere poni non posse sed quae ad esse proprium atque substantiam priora
sunt illa sola sub communi genere constitui atque poni non posse.
Syrianus uero, cui Philoxenus cognomen est, hoc loco quaerit cur proponens prius de negatione, post de
affirmatione pronuntiauerit dicens: PRIMUM OPORTET CONSTITUERE, QUID NOMEN ET QUID VERBUM,
POSTEA QUID EST NEGATIO ET AFFIRMATIO. Et primum quidem nihil proprium dixit quoniam in quibus et
affirmatio /19/ potest et negatio prouenire, prius esse negatio, postea uero affirmatio potest, ut de Socrate sanus est.
Potest ei aptari talis affirmatio, ut de eo dicatur:
Socrates sanus est
etiam huiusmodi potest aptari negatio, ut de eo dicatur:
Socrates sanus non est
Quoniam ergo in eum affirmatio et negatio poterit euenire prius euenit ut sit negatio quam ut affirmatio. Ante
enim quam natus esset: qui enim natus non erat, nec esse poterat sanus. Huic illud adiecit: seruare Aristotelem
conuersam propositionis et exsecutionis distributionem. Hic enim prius post nomen et uerbum de negatione proposuit,
post de affirmatione, dehinc de enuntiatione, postremo uero de oratione sed proposita definiens prius orationem, post
enuntiationem, tertio affirmationem, ultimo uero loco negationem determinauit, quam hic post propositionem uerbi et
nominis primam locauerat. Ut igitur ordo seruaretur conuersus, idcirco negationem prius ait esse propositam. Qua in
expositione Alexandri quoque sententia non discedit. Illud quoque est additum, quod non esset inutile, enuntiationem
genus affirmationis et negationis accipi oportere, quod quamquam (ut dictum est) ad prolationem prior esset affirmatio,
tamen ad ipsam enuntiationem id est ueri falsique uim utrasque aequaliter sub enuntiatione ab Aristotele constitui. Id
etiam Aristotelem probare. Praemisit enim primam negationem, secundam posuit affirmationem, quae res nihil habet
uitii, si ad ipsam enuntiationem affirmatio et negatio ponantur aequales. Quae enim natura aequales sunt, nihil retinent
contrarii indifferenter acceptae.
Est igitur ordo quo proposuit: primum totius orationis /20/ elementum, nomen scilicet et uerbum, post haec
negationem et affirmationem, quae species enuntiationis sunt. Quorum genus (id est enuntiationem) tertiam nominauit,
quartam uero orationem posuit, quae ipsius enuntiationis genus est. Et horum se omnium definitiones daturum esse
promisit, quas interim relinquens atque praeteriens et in posteriorem tractatum differens illud nunc addit quae sint uerba
et nomina aut quid ipsa significent.
Quare antequam ad uerba Aristotelis ipsa ueniamus, pauca communiter de nominibus atque uerbis et de his
quae significantur a uerbis ac nominibus disputemus.
Siue enim quaelibet interrogatio sit atque responsio, siue perpetua cuiuslibet orationis continuatio atque
alterius auditus et intellegentia, siue hic quidem doceat ille uero discat, tribus his totus orandi ordo perficitur: rebus,
intellectibus, uocibus. Res enim ab intellectu concipitur, uox uero conceptiones animi intellectusque significat, ipsi uero
intellectus et concipiunt subiectas res et significantur a uocibus. Cum igitur tria sint haec per quae omnis oratio
collocutioque perficitur, res quae subiectae sunt, intellectus qui res concipiant et rursus a uocibus significentur, uoces
uero quae intellectus designent, quartum quoque quiddam est, quo uoces ipsae ualeant designari, id autem sunt litterae.
Scriptae namque litterae ipsas significant uoces.
Quare quatuor ista sunt, ut litterae quidem significent uoces, uoces uero intellectus, intellectus autem
concipiant res, quae scilicet habent quandam non confusam neque fortuitam consequentiam sed terminata naturae suae

