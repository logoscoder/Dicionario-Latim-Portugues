Et in quantum uox ipsa quidem intellectus significat, in duas (ut dictum est) secatur partes, nomen et uerbum,
in quantum uero uox per intellectuum medietatem subiectas intellectui res demonstrat, significantium uocum
Aristoteles numerum in decem praedicamenta partitus est.
Atque hoc distat libri huius intentio a praedicamentorum in denariam multitudinem numerositate collecta, ut
hic quidem tantum de numero significantium uocum quaeratur, quantum ad ipsas attinet uoces, quibus significatiuis
uocibus intellectus animi designentur, quae sunt scilicet simplicia quidem nomina et uerba, ex his uero compositae
orationes: praedicamentorum uero haec intentio est: de significatiuis rerum uocibus in tantum, quantum eas medius
animi significet intellectus. Vocis enim quaedam qualitas est nomen et uerbum, quae nimirum ipsa illa decem
praedicamenta significant. Decem namque praedicamenta numquam sine aliqua uerbi qualitate uel nominis proferentur.
Quare erit libri huius intentio de significatiuis uocibus in tantum, quantum conceptiones /8/ animi intellectusque
significent.
De decem praedicamentis autem libri intentio in eius commentario dicta est, quoniam sit de significatiuis
rerum uocibus, quot partibus distribui possit earum significatio in tantum, quantum per sensuum atque intellectuum
medietatem res subiectas intellectibus uoces ipsae ualeant designare.
In opere uero de poetica non eodem modo diuidit locutionem sed omnes omnino locutionis partes apposuit
confirmans esse locutionis partes elementa, syllabas, coniunctiones, articulos, nomina, casus, uerba, orationes. Locutio
namque non in solis significatiuis uocibus constat sed supergrediens significationes uocum ad articulatos sonos usque
consistit. Quaelibet enim syllaba uel quodlibet nomen uel quaelibet alia uox, quae scribi litteris potest, locutionis
nomine continetur, quae Graece dicitur *lexis*. Sed non eodem modo interpretatio. Huic namque non est satis, ut sit
huiusmodi uox quae litteris ualeat annotari sed ad hoc ut aliquid quoque significet. Praedicamentorum uero in hoc ratio
constituta est, in quo hae duae partes interpretationis res intellectibus subiectas designent. Nam quoniam decem res
omnino in omni natura reperiuntur, decem quoque intellectus erunt, quos intellectus quoniam uerba nominaque
significant, decem omnino erunt praedicamenta, quae uerbis atque nominibus designentur, duo uero quaedam id est
nomen et uerbum, quae ipsos significent intellectus.
Sunt igitur elementa interpretationis uerba et nomina, propriae uero partes quibus ipsa constat interpretatio
sunt orationes.
Orationum uero aliae sunt perfectae, aliae imperfectae.
/9/ Perfectae sunt ex quibus plene id quod dicitur ualet intellegi; imperfectae in quibus aliquid adhuc plenius
animus exspectat audire, ut est:
Socrates cum Platone
nullo enim addito orationis intellectus pendet ac titubat et auditor aliquid ultra exspectat audire. Perfectarum
uero orationum partes quinque sunt: deprecatiua ut:
Iuppiter omnipotens, precibus si flecteris ullis
Da deinde auxilium, pater atque haec omina firma
imperatiua ut:
Vade age, nate, uoca Zephyros et labere pennis
interrogatiua ut:
Dic mihi, Damoeta, cuium pecus? An Meliboei?
uocatiua <ut>:
O pater, o hominum rerumque aeterna potestas
enuntiatiua, in qua ueritas uel falsitas inuenitur, ut:
Principio arboribus uaria est natura serendis.
Huius autem duae partes sunt. Est namque et simplex oratio enuntiatiua et composita. Simplex ut:
Dies est
Lucet
conposita ut:
Si dies est, lux est.
In hoc igitur libro Aristoteles de enuntiatiua simplici oratione disputat et de eius elementis, nomine scilicet
atque uerbo. Quae quoniam et significatiua sunt et significatiua uox articulata interpretationis nomine continetur, de
communi (ut dictum est) uocabulo librum de interpretatione appellauit.
Et Theophrastus quidem in eo libro, quem de affirmatione et negatione composuit, de enuntiatiua oratione
tractauit. Et Stoici quoque in his libris, quos *Peri axiomaton* appellant, de isdem /10/ nihilominus disputant. Sed illi
quidem et de simplici et de non simplici oratione enuntiatiua speculantur, Aristoteles uero hoc libro nihil nisi de sola
simplici enuntiatiua oratione considerat. Aspasius quoque et Alexander sicut in aliis Aristotelis libris in hoc quoque
commentarios ediderunt sed uterque Aristotelem de oratione tractasse pronuntiat. Nam si oratione aliquid proferre (ut
aiunt ipsi) interpretari est, de interpretatione liber nimirum ueluti de oratione perscriptus est, quasi uero sola oratio ac
non uerba quoque et nomina interpretationis uocabulo concludantur. Aeque namque et oratio et uerba ac nomina, quae
sunt interpretationis elementa, nomine interpretationis uocantur. Sed Alexander addidit imperfecte sese habere libri
titulum: neque enim designare, de qua oratione perscripserit. Multae namque (ut dictum est) sunt orationes; sed

