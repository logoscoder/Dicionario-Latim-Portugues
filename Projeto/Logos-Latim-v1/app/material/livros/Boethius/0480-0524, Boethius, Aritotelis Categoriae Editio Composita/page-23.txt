Docet autem illa quoque res eum etiam imperfectas, compositas tamen ex nominibus ac uerbis uoces orationes
dicere, quod ait, cum de nomine loqueretur, in eo quod est equiferus nihil significare ferus, QUEMADMODUM IN
ORATIONE QUAE EST EQUUS FERUS. Namque equus ferus uox composita ex nominibtls est sed sententiam non
habet plenam et ille ait quemadmodum in oratione quae est equus ferus. Nam si secundum Aristotelem equus ferus
oratio est, cur non aliae quoque quae nominibus uerbisque constent, quamquam sint imperfectae sententiae, tamen
orationes esse uideantur? Cum praesertim orationem ipse ita definiat: ORATIO EST VOX SIGNIFICATIVA CUIUS
PARTIUM ALIQUID SIGNIFICATIVUM EST SEPARATUM. In his ergo uocibus, quae uerbis et nominibus
componuntur, partes extra significant, non consignificant.
Nam si nomen et uerbum significatiuum est separatum, in his uero uocibus quae uerbis et nominibus
componuntur partes extra significant, non consignificant, etiam uoces imperfectae nominibus uerbisque compositae
orationes sunt. Nam si nomen omne et uerbum significatiuum est, hae autem uoces id est orationes nominibus
componuntur et uerbis, dubium non est in his uocibus, quae ex nominibus et uerbis coniunctae sunt, partes per se
significare. Quod si hoc est, et uox cuius partium aliquid separatum et /82/ per se significat, licet sit imperfectae
sententiae, orationem tamen esse manifestum est.
Sed quod addit orationis partes significare, UT DICTIONEM, NON UT AFFIRMATIONEM, Alexander ita
dictum esse arbitratur: sunt, inquit, aliae quidem simplices orationes, quae solis uerbis et nominibus coniungantur, aliae
uero compositae, quarum corpus iunctae iam faciunt orationes. Et simplices quidem orationes partes habent eas ex
quibus componuntur, uerba et nomina, ut est:
Socrates ambulat
Compositae autem aliquotiens quidem tantum orationes, aliquotiens uero etiam affirmationes, ut cum dico:
Socrates ambulat et Plato loquitur
utraeque sunt affirmationes, uel:
Aio te, Aeacida, Romanos uincere posse
ex orationibus non ex affirmationibus componitur talis oratio. Prior autem simplicitas est, posterior
compositio. In quibus autem prius est aliquid et posterius, illud sine dubio definiendum est priore loco, quod natura
quoque praecedit. Ita ergo quoniam prior simplex oratio est, posterior uero composita, prius simplicem orationem
definitione constituit dicens: cuius partes significant UT DICTIO, NON UT AFFIRMATIO, dictionem simplicis
nominis aut uerbi nuncupationem ponens. In simplicibus enim orationibus huiusmodi partes sunt. In compositis uero
aliquotiens quidem orationes tantum, aliquotiens uero affirmationes, ut supra monstrauimus.
Addit quoque illud: omnem, inquit, definitionem uel contractiorem esse definita specie uel excedere non
oportet. Quod si Aristoteles ita constituisset /83/ definitionem, ut significare partes orationis diceret ut orationes ac non
ut dictiones, simplices orationes ab hac definitione secluderet. Orationum namque simplicium partes, non ut orationes
sed ut simplicia uerba nominaque significant. Nam si omnis oratio orationes habebit in partibus, rursus ipsae partes
quae sunt orationes aliis orationibus coniungentur. Et rursus partium partes, quae eaedem quoque orationes sunt, alias
orationes in partibus habebunt. Ac si hoc intellegentia sumpserit, ad infinitum procedit nec ulla erit prima oratio quae
simplices habeat partes. Neque enim fieri potest, ut prima dicatur oratio quae alias orationes habet in partibus. Partes
enim priores sunt propria compositione. Quod si in infinitum ducta intellegentia nulla prima oratio reperitur, cum nulla
sit oratio prima, nec ulla postrema est. Quocirca interempta prima atque postrema omnes quoque interimuntur et nulla
omnino erit oratio.
Quare non recta fuisset definitio, si ita dixisset: oratio est uox significatiua, cuius partes aliquid extra
significant ut orationes.
At uero, inquit Alexander, nec si quaedam orationes in partibus continent, idcirco iam necesse est ipsarum
orationum partes affirmationes esse, ut cum dico:
Desine meque tuis incendere teque querellis
Sunt ergo huius orationis partes: una "Desine meque tuis incendere", alia "teque querellis". Neutra harum est
affirmatio, quamquam esse uideatur oratio. Quocirca nec illa fuisset recta definitio, si ita dixisset: oratio est uox
significatiua, /84/ cuius partes aliquid extra significent, ut affirmatio. Huiusmodi enim orationis cum sint partes ex
orationibus iunctae, non tamen affirmationibus totum ipsius orationis corpus efficitur. Sed quoniam in omni oratione
uerba sunt et nomina, quae simplices sunt dictiones, non autem in omnibus orationibus aut affirmationes aut orationes
partes sunt, quod commune erat id in definitione constituit, tamquam si ita diceret: oratio est uox significatiua
secundum placitum, cuius partes aliquid extra significent, ex necessitate quidem ut dictio, non tamen semper ut
affirmatio aut oratio. Neque enim fieri potest, ut inueniatur oratio, cuius partes non ita aliquid extra significent ex
necessitate, ut nomen aut uerbum, cum inueniri possit, ut ita significent orationis partes, ut tamen orationes aut
affirmationes non sint. Quare si ita dixisset: oratio est uox significatiua, cuius partes aliquid extra significant ut
affirmatio, illas orationes hac definitione non circumscripsisset, quarum partes orationes quidem sunt sed non
affirmationes, ut ille uersus est quem supra iam posui. Sin uero sic dixisset: oratio est uox significatiua cuius partes
aliquid extra significant ut oratio, illas orationes in definitione reliquisset, quarum partes sunt simplices, ut est:
Socrates ambulat
Sed cum dicit orationis partes ita significare, ut dictiones, non omnino ut affirmationes, et simplices et
compositas hac definitione conclusit. Simplices quidem idcirco, quod quaelibet simplex paruissimaque oratio nomine et

