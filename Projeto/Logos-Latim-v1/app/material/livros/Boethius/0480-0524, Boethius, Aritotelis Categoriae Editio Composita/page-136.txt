est), principium est necessitas, cui sine ulla dubitatione consentit. Et rursus quoniam ei quae dicit non necesse esse
consentit ea quae dicit possibile est non esse, huius propositionis, quae aliquid esse constituit, id est possibile,
principium est ea propositio quae dicit non necesse est.
Ergo siue affirmatiue necessitas proponatur siue negatiue, uide principium quoddam esse caeterorum et caetera
uelut his, id est necessarlis, consentientia iudicari oportere. Et hoc est quod ait: ET ALIA QUEMADMODUM ISTA
CONSEQUENTIA CONSIDERARE OPORTET. Cur autem istud eueniat, consequenter ostendit dicens: quoniam ea
quae necessaria sunt actu /462/ sunt, ut frequenter supra monstratum est, ea uero quae necessaria sunt sempiterna sunt,
quae uero sempiterna sunt priora sunt his quorum sunt huiusmodi potestates quae in actu nondum sint, manifestum est
quoniam et quae actu sunt et <ex>potestate ad actum non ueniunt priora sunt.
Sed de eo actu loquimur, qui ex potestate ad actum non uenit sed semper actu propriae naturae constitutione
permansit, ut cum ignis calet uel sol mouetur et caetera huiusmodi ita sunt, ut actum numquam reliquerint neque ab his
actus afuerit aliquando neque ex potestate ad hunc uenerint actum. Quoniam ergo huiusmodi fuerunt ut semper essent,
quae autem semper sunt, ea omnibus sunt priora, erunt etiam potestate secundum propriam naturam priora. Sed quae
priora semper sempiterna sunt et rursus eadem necessaria, actu sunt et necesse est, ut ea quae actu sunt his quae sunt
potestate priora sint.
Post haec fit ab Aristotele diuisio rerum hoc modo: rerum aliae sunt actu semper, qui ex potestate non uenerit,
et istae sunt quarum nullae sunt potestates sed semper in actu sunt. Aliae uero quae in actum ex potestate migrauerint,
quarum quidem substantia et actus secundum tempus posterior est potestate, natura uero prior. In omnibus enim illud
quod est actu prius est et nobilius quam id quod potestate est.
Illud enim quod potestate est adhuc ad actum festinat atque ideo perfectio quidem est actus, /463/ potestas uero
adhuc quiddam est imperfectum, quod tunc perficitur cum ad actum aliquando peruenerit.
Quod autem perfectum est eo quod est imperfectum generosius et prius esse manifestum est. Nam si res quae
ad actum suum ex potestate uenerunt, prius fuerunt potestate, post uero actu, ergo actus earum rerum posterior est
potestate, si ad tempus referamus, prior uero eadem potestate, si ad naturam. Et hoc est quod ait: alias res esse, quae
cum possibilitate sunt et actu sunt sed actum potestate tempore quidem posteriorem habeant, natura uero priorem,
quasdam autem res esse in quibus sola potestas sit, numquam actus, ut numerus infinitus.
Crescere enim potest in infinita numerus, quicumque uero numerus dictus sit uel centum uel mille uel decem
milia et caeteri finitos; esse necesse est. Ergo actu numerus numquam est infinitus, quoniam uero potest in infinita
concrescere, idcirco solum potestate est infinitus. Eodem quoque modo et tempus. Quantumcumque enim tempus
dixeris finitum est sed quoniam tempus potest in infinita concrescere, idcirco dicimus tempus esse infinitum, quod
potestate sit infinitum, non actu. Nihil enim actu esse poterit infinitum.
Quod autem supra dixit quae semper actu essent primas esse substantias, non ita putandum est primas eum
substantias dicere quemadmodum in categoriis, ubi primas substantias indinduas dicit. Hic autem primas substantias
quae semper /464/ actu sunt idcirco nominat quia, ut dictum est, quae semper actu sunt principalia caeterarum rerum
sunt atque ideo primas eas substantias esse necesse est.
[14]
UTRUM AUTEM CONTRARIA EST AFFIRMATIO NEGATIONI ET ORATIO ORATIONI QUAE DICIT
QUONIAM OMNIS HOMO IUSTUS EST EI QUAE EST NULLUS HOMO IUSTUS EST AN OMNIS HOMO
IUSTUS EST EI QUAE EST OMNIS HOMO INIUSTUS EST? CALLIAS IUSTUS EST, CALLIAS IUSTUS NON
EST, CALLIAS INIUSTUS EST: QUAE HARUM CONTRARIA EST?
Post propositionum consequentias pertractatas easque subtili inquisitione dispositas illud exoritur
inquirendum, quod magnam in se utilitatem ita praefert, ut quanta in eo uis utilitatis sit, prima quoque fronte legentium
mentibus ingeratur. Nam cum sit manifestum, quoniam affirmationem opposita negatio semper oppugnat maximeque
perimet uniuersalem affirmationem uniuersalis negatio quoniamque non ignoratur, quod affirmatio quae contrarium
affirmat ipsa quoque contrarii perimat propositionem, quaeritur quae magis perimat magisque oppugnet affirmatiuam,
utrumne ea quae uniuersalis negatio est an ea quae contrarii uel priuationis affirmatio. Sit enim positum hanc esse
affirmationem quae proponit OMNIS HOMO IUSTUS EST, hanc ergo duae perimunt propositiones, et uniuersalis
scilicet negatio quae dicit quoniam NULLUS HOMO IUSTUS EST et ea quae priuationem /465/ iustitiae praedicat
affirmando, ea scilicet quae dicit OMNIS HOMO INIUSTUS EST.
Affirmatio igitur quae proponit:
Omnis homo iustus est
perimitur et a negatione propria uniuersali quae dicit:
Nullus homo iustus est
et ab affirmatione priuatoria quae proponit:
Omnis homo iniustus est
Cum igitur ab utrisque perimatur, quod autem perimitur ei quod [eam] perimit uidetur esse contrarium
quoniamque a duobus, ut dictum est, perimitur et duae unius contrariae esse non possunt, quae duarum propositionum
quas supra memorauimus, id est negationis uniuersalis et priuatoriae affirmatiuae, contraria sit uniuersali affirmationi
superius comprehensae? In qua re quam sit utilis quaestio nullus ignorat, qui cogitat, quia nisi hoc ab Aristotele
quaesitum enodatumque esset, magnam fore dubitationem, an illud reciperetur, ut duo unius possent esse contraria,

