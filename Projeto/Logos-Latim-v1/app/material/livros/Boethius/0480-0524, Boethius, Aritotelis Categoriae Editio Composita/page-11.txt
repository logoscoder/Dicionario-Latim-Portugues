Sed Porphyrius de utrisque acute subtiliterque iudicat et Alexandri magis sententiam probat, hoc quod dicat
non debere dissimulari de multiplici aequiuocationis significatione. Nam et qui dicit ad unam quamlibet rem commodat
animum, scilicet quam intellegens uoce declarat, et unum rursus intellectum quemlibet is qui audit exspectat.
Quod si, cum uterque ex uno nomine res diuersas intellegunt, ille qui nomen aequiuocum dixit designet
clarius, quid illo nomine significare uoluerit, accipit mox qui audit et ad uuum intellectum utrique conueniunt, qui
rursus fit unus apud eosdem illos apud quos primo diuersae fuerant animae passiones propter aequiuocationem nominis.
Neque enim fieri potest, ut qui uoces positione significantes a natura eo distinxerit quod easdem apud omnes
esse non diceret, eas res quas esse naturaliter proponebat non eo tales esse monstraret, quod apud omnes easdem esse
contenderet.
Quocirca Alexander uel propria sententia uel Porphyrii auctoritate probandus est. Sed quoniam ita dixit
Aristoteles QUORUM AUTEM HAEC PRIMORUM NOTAE, EAEDEM OMNIBUS PASSIONES ANIMAE sunt,
quaerit Alexander: /41/ si rerum nomina sunt, quid causae est ut primorum intellectuum notas esse uoces diceret
Aristoteles? Rei enim ponitur nomen, ut cum dicimus homo significamus quidem intellectum, rei tamen nomen est id
est animalis rationalis mortalis. Cur ergo non primarum magis rerum notae sint uoces quibus ponuntur potius quam
intellectuum?
Sed fortasse quidem ob hoc dictum est, inquit, quod licet uoces rerum nomina sint, tamen non idcirco utimur
uocibus, ut res significemus sed ut eas quae ex rebus nobis innatae sunt animae passiones. Quocirca propter quorum
significantiam uoces ipsae proferuntur, recte eorum primorum esse dixit notas.
In hoc uero Aspasius permolestus est. Ait enim: qui fieri potest, ut eaedem apud omnes passiones animae sint,
cum tam diuersa sententia de iusto ac bono sit? Arbitratur Aristotelem passiones animae non de rebus incorporalibus
sed de his tantum quae sensibus capi possunt passiones animae dixisse. Quod perfalsum est. Neque enim intellexisse
dicetur, qui fallitur, et fortasse quidem passionem animi habuisse dicetur, quicumque id quod est bonum non eodem
modo quo est sed aliter arbitratur, intellexisse uero non dicitur. Aristoteles autem cum de similitudine loquitur, de
intellectu pronuntiat. Neque enim fieri potest, ut qui quod bonum est malum esse arbitratur boni similitudinem mente
conceperit. Neque enim intellexit rem subiectam. Sed quae sunt iusta ac bona ad positionem omnia nuturamue
referuntur. Et si de iusto ac bono ita loquitur, ut de eo quod ciuile ius aut ciuilis iniuria /42/ dicitur, recte non eaedem
sunt passiones animae quoniam ciuile ius et ciuile bonum positione est, non natura. Naturale uero bonum atque iustum
apud omnes gentes idem est. Et de deo quoque idem: cuius quamuis diuersa cultura sit, idem tamen cuiusdam
eminentissimae naturae est intellectus.
Quare repetendum breuiter a principio est. <A> partibus enim ad orationem usque peruenit: nam quod se prius
quid esset uerbum, quid nomen constituere dixit, hae minimae orationis partes sunt; quod uero affirmationem et
negationem, iam de composita ex uerbis et nominibus oratione loquitur, quae eaedem rursus partes sunt enuntiationis.
Et post enuntiationis propositionem de oratione loqui proposuit, cuius ipsa quoque enuntiatio pars est. Et
quoniam (ut dictum est) triplex est oratio, quae in litteris, quae in uoce, quae in intellectibus est, qui uerbum et nomen
definiturus esset eaque significatiua positurus, dicit prius quorum significatiua sint ipsa uerba et nomina et inchoat
quidem ab his nominibus et uerbis quae sunt in uoce dicens: SUNT ERGO EA QUAE SUNT IN VOCE et demonstrat
quorum sint significatiua adiciens EARUM QUAE SUNT IN ANIMA PASSIONUM NOTAE. Rursus nominum
ipsorum uerborumque quae in uoce sunt ea uerba et nomina quae essent in litteris constituta significatiua esse declarat
dicens ET EA QUAE SCRIBUNTUR EORUM QUAE SUNT IN VOCE. Et quoniam quatuor ista quaedam sunt:
litterae, uoces, intellectus, res, quorum litterae et uoces positione sunt, natura uero res atque intellectus, demonstrauit
uoces non esse naturaliter sed positione per hoc quod ait non easdem esse apud omnes sed uarias, ut est ET
QUEMADMODUM NEC /43/ LITTERAE OMNIBUS EAEDEM, SIC NEC VOCES EAEDEM. Ut uero demonstraret
intellectus et res esse naturaliter, ait apud omnes eosdem esse intellectus, quorum essent uoces significatiuae, et rursus
apud omnes easdem esse res, quarum similitudines essent animae passiones, ut est QUORUM AUTEM HAEC
PRIMORUM NOTAE, SCILICET QUAE SUNT IN VOCE, EAEDEM OMNIBUS PASSIONES ANIMAE ET
QUORUM HAE SIMILITUDINES, RES ETIAM EAEDEM. Passiones autem animae dixit, quoniam alias diligenter
ostensum est omnem uocem animalis aut ex passione animae aut propter passionem proferri.
Similitudinem uero passionem animae uocauit, quod secundum Aristotelem nihil aliud intellegere nisi
cuiuslibet subiectae rei proprietatem atque imaginationem in animae ipsms reputatione suscipere, de quibus animae
passionibus in libris se de anima commemorat diligentius disputasse.
Sed quoniam demonstratum est, quoniam et uerba et nomina et oratio intellectuum principaliter significatiua
sunt, quidquid est in uoce significationis ab intellectibus uenit. Quare prius paululum de intellectibus perspiciendum ei
qui recte aliquid de uocibus disputabit. Ergo quod supra passiones animae et similitudines uocauit, idem nunc apertius
intellectum uocat dicens:
EST AUTEM, QUEMADMODUM IN ANIMA ALIQUOTIENS QUIDEM INTELLECTUS SINE VERO
VEL FALSO, ALIQUOTIENS AUTEM CUI IAM NECESSE EST HORUM ALTERUM INESSE, SIC ETIAM IN
VOCE; CIRCA COMPOSITIONEM ENIM ET DIVISIONEM EST FALSITAS VERITASQUE /44/ NOMINA
IGITUR IPSA ET VERBA CONSIMILIA SUNT SINE COMPOSITIONE VEL DIVISIONE INTELLECTUI, UT
HOMO VEL ALBUM, QUANDO NON ADDITUR ALIQUID, NEQUE ENIM ADHUC VERUM AUT FALSUM S
EST. HUIUS AUTEM SIGNUM HOC EST: HIRCOCERUUS ENIM SIGNIFICAT ALIQUID SED NONDUM

