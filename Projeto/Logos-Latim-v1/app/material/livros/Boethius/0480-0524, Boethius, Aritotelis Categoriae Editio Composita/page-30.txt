propositionem praedicatiuam scilicet, id est praeter praedicationem, enuntiatio non fit. Unde est ut negatio quoque non
ad subiectum sed ad praedicatum semper aptetur. Nam cum dico:
Sol oritur
non est huius negatio:
Non sol oritur
sed illa quae est:
Sol non oritur
Atque ideo negatio ad subiectum posita non facit contrariam propositionem, ad praedicatum uero contrariam
reddit. Recte igitur Aristoteles de subiecto quidem nihil locutus est. Non enim praedicatiuam propositionem subiectus
terminus tenet sed tantum praedicatio, quae totam enuntiationem propria uirtute confirmat. /106/
EST AUTEM UNA ORATIO ENUNTIATIVA QUAE UNUM SIGNIFICAT VEL CONIUNCTIONE UNA,
PLURES AUTEM QUAE PLURA ET NON UNUM VEL INCONIUNCTAE.
Hinc monstratur quoniam tum cum dixit: EST AUTEM UNA PRIMA ORATIO ENUNTIATIVA
AFFIRMATIO, DEINDE NEGATIO, primam non eum de ea oratione dixisse, quae naturaliter una est sed de
affirmatione. Alioquin hic quoque repetens ita dixisset: EST AUTEM UNA PRIMA ORATIO ENUNTIATIVA QUAE
UNUM SIGNIFICAT. Sed quoniam non ita dixit, manifestum est quod dudum ait primam non ad orationem, quae
praeter coniunctionem una est, rettulisse sed ad affirmationem, quam negatione priorem esse constaret. Sed hoc iam
superius dictum est.
Quid autem sibi uelit haec enumeratio, paucis expromam multas enim confusiones multosque in orationibus
errores hic locus optime intellectus ueraciterque perceptus sustulit. Et est haec expositio quam nullus ante Porphyrium
expositorum uidit. Non est idem namque unam esse orationem et multiplicem, quod simplicem et compositam, et distat
una a simplici, distat etiam multiplex a composita. Est ergo una oratio quae unum significat, multiplex autem quae non
unum sed plura. Fit autem hoc in huiusmodi orationibus, ut cum dico:
Cato philosophus est
Haec oratio non est una: non enim unum significat potest enim monstrare et Catonem Uticensem esse /107/
philosophum, potest etiam ostendere et Catonem Censorium oratorem esse philosophum. Qua in re non una est oratio
atque idcirco in Uticensi quidem Catone uera est, in oratore uero falsa. Huiusmodi ergo orationes multas uocamus. Sin
uero unum significet, ut cum dicimus:
In charta scribitur
illam dicimus unam. Ergo una quae sit uel multiplex oratio, ex his intellegitur quae significant. Si enim unam
significat rem, una est, si multas, multiplex.
Simplices autem et compositae orationes non ad significationem sed ad terminos ipsos dictionesque, quae in
propositionibus sumuntur, referendae sunt. Et est quidem simplex oratio enuntiatiua, quae ex solis duobus terminis
constat, ut est:
Homo uiuit
Siue autem his propositionibus omnis addatur, ut est:
Omnis homo uiuit
siue nullus, ut:
Nullus lapis uiuit
siue aliquis, ut:
Aliquis homo uiuit
quoniam termini ipsi duo sunt, simplex uocatur propositio. Composita uero, si ultra duos terminos enuntiat, ut
est:
Plato philosophus in lycio ambulat
hic enim quatuor sunt termini, uel si tres sint, ut:
Plato philosophus ambulat
Hae quoque, si eis omnis aut nullus aut aliquis addatur, eodem modo compositae sunt. Ergo una uel multiplex
oratio intellegitur, si unum uel multa significent, et de propria semper significatione iudicantur.
Simplex autem et composita non ex significatione sed ex uerborum uel nominum pluralitate cognoscitur. Si
enim ultra duos terminos habet propositio, composita est, sin duos tantum, simplex. Si ergo semper quae /108/ simplex
oratio est, id est quae duobus terminis constat, unam tantum significantiam retineret, indifferenter dici posset una oratio
et simplex (eadem enim una esset, quae etiam simplex) sed quoniam non omnis simplex unum significat, non omnis
simplex una est.
Potest ergo fieri ut simplex quidem sit propositio, multae tamen orationes: simplex quidem ad compositionem
dictionum, multae uero ad significationem sententiarum. Quare erit in hoc gemina differentia, ut unam dicamus
simplicem unamque orationem, alteram simplicem et plures orationes.
Rursus si omnes compositae orationes plures etiam res significarent, indifferenter diceremus multiplicem et
compositam; sed quoniam fieri potest ut propositio aliquotiens quidem constet ex numerosis pluribusque terminis quam
sunt duo, unam tamen sententiam monstret, potest fieri ut composita quidem sit, una tamen oratio sit significatione,

