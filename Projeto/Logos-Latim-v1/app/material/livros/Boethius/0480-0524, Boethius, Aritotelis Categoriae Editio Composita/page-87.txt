DUAE VERO MINIME. Neque enim ita affirmant et negant duae simplices, sicut duae priuatoriae. Affirmatio namque
simplex ab affirmatione priuatoria discrepat, et rursus negatio simplex a negatione priuatoria longe dissidet atque
discordat.
Sed haec (ut diximus) Alexandri expositio est post multas alias simplicior, non tamen repudianda sed illa
superior uerior esse uidetur, quod Aristoteles ipse testatur. Ait enim paulo post: HAEC IGITUR, QUEMADMODUM
IN RESOLUTORIIS DICTUM EST, SIC SUNT DISPOSITA.
Hanc enim consequentiam quam insuperiori expositione memoraui priuatoriarum et infinitarum ad simplices
in primi libri Priorum Resolutoriorum quae *analytika* Graeci uocant fine disposuit. Dicit autem Porphyrius fuisse
quosdam sui temporis, qui hunc exponerent librum, et quoniam ab Hermino uel Aspasio uel Alexandro expositiones
singulas proferentes multa contraria et expositionibus male ab illis editis dissidentia /294/ reperirent, arbitratos fuisse
librum hunc Aristotelis, ut dignum esset, exponi non posse multosque illius temporis uiros totam huius libri praeterisse
doctrinam, quod inexplicabilem putarent esse caliginem. Nos autem breuissime hunc locum in prima editione
praeteriimus sed quod illic pro intellectus simplicitate breuiter posuimus, hic omni latitudine totam sententiae uim et
prolixitatem digessimus. Quare quoniam superiora digne (ut mihi uidetur) expressimus, sequentis textus ordinem
sententiamque uideamus.
SIMILITER AUTEM SE HABET ET SI UNIVERSALIS NOMINIS SIT AFFIRMATIO, UT OMNIS EST
HOMO IUSTUS, NON OMNIS EST HOMO IUSTUS; OMNIS EST HOMO NON IUSTUS, NON OMNIS EST
HOMO NON IUSTUS. SED NON SIMILITER ANGULARES CONTINGIT VERAS ESSE. CONTINGIT AUTEM
ALIQUANDO.
De indefinitis quaedam propositionibus praelocutus nunc de his quae terminatae sunt secundum uniuersalitatis
et particularitatis adiectionem dicit, quod etiam ipsae similiter se habeant, sicut illae quoque quae sine ulla
determinatione dicebantur, simplex scilicet oppositio atque infinita. Quod uero ait: SIMILITER AUTEM SE HABET
ET SI UNIVERSALIS NOMINIS SIT AFFIRMATIO, alii ita intellexerunt, ut quod ait similiter referant ad numerum
oppositionum et propositionum. Nam sicut in his quae indefinitae sunt et /295/ indeterminatae duae sunt oppositiones,
una simplicis negationis et simplicis affirmationis, altera infinitae affirmationis et infinitae negationis, quatuor autem
propositiones, quod supra iam dictum est, ita quoque in his quae terminationem secundum uniuersalitatem
particularitatemque habent quatuor fiunt propositiones et oppositio duplex.
Oppositio enim una est uniuersalis affirmationis simplicis et particularis negationis simplicis, ut est:
Omnis homo iustus est
Non omnis homo iustus est
Et haec quidem una est oppositio. Alia uero infinitae uniuersalis affirmationis et infinitae particularis
negationis, ut:
Omnis homo non iustus est
Non omnis homo non iustus est
Quare hic quoque, cum duae sint oppositiones, erunt sine dubio quatuor propositiones, sicut in his de quibus
supra dixerat, quae scilicet determinatione carebant.
Alii uero qui Aristotelis animum penitus inspexerunt non aiunt similiter solum se habere determinatas
propositiones ad numerum oppositionum et propositionum sed etiam ad consequentiam. Nam quae est consequentia
negationum ad affirmationes in his propositionibus simplicibus et infinitis, quae praeter determinationem dicuntur,
eadem se similitudo habet in his quae terminatione proferuntur. Sed quoniam non in omnibus omnia similia habent,
idcirco addidit notans: SED NON SIMILITER ANGULARES CONTINGIT VERAS ESSE. CONTINGIT AUTEM
ALIQUANDO.
Sensus autem totus huiusmodi est: similiter, inquit, se habent hae propositiones quae /296/ secundum
determinationem dicuntur infinitae ad simplices et simplices ad infinitas, quemadmodum illae quoque sese habebant
quae sine determinatione indefinitae dicebantur. Sed habent quandam dissimilitudinem, quod angulares propositiones
in his quae cum determinatione dicuntur non eodem modo uerae sunt, quomodo illae quae sine determinatione
proferebantur uel infinitae uel simplices.
Videamus ergo prius an eadem in his quae determinatae sunt sit consequentia quae in his est quae indefinitae
proferuntur, post uideamus quae sit in angularibus dissimilitudo. Disponantur ergo non solum eae quae simplices uel
infinitae sunt sed etiam quae sunt priuatoriae. Et prius quidem disponantur hoc modo: simplex affirmatio et simplex
negatio et hae quidem indefinitae, id est praeter uniuersalitatis aut particularitatis adiectionem. Sub his sub affirmatione
quidem simplici ponatur negatio priuatoria, sub negatione uero simplici affirmatio priuatoria: hae quoque rursus
indefinitae.
Sub his autem ponantur sub affirmatione priuatoria et sub simplici negatione affirmatio infinita, sub priuatoria
autem negatione et sub simplici affirmatione ponatur negatiue infinita, et hae quoque indefinitae et indeterminatae sine
ulla uel uniuersalitate uel particularitate. Sub his autem disponantur hae quas determinatas uel uniuersalitatis quantitate
uel particularitatis uocamus. Et primo quidem affirmatio uniuersalis simplex, contra hanc negatio particularis simplex.
Sub affirmatione autem uniuersali simplici ponatur negatio particularis priuatoria, sub negatione autem particulari
simplici uniuersalis affirmatio priuatoria. Rursus sub negatione particulari priuatoria et sub affirmatione uniuersali

