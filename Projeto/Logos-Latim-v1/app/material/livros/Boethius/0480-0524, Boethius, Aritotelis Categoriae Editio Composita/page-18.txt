In his ergo, quoniam cum est uel non est iuncta enuntiationem non perficiunt, est quaedam a nomine
discrepantia, quamquam sint nomini omni definitione coniuncta. Magna est enim discrepantia quod rectum nomen cum
est iunctum perfectam orationem facit, obliqui casus imperfectam. Quod autem dictum est obliquos casus cum est
uerbo iunctos orationem perfectam non facere, non dicimus quoniam cum nullo uerbo obliqui casus iunguntur ita, ut
nihil indigentem perficiant orationem. Cum enim dico:
Socratem paenitet
enuntiatio est. Sed non cum omni uerbo sed tantum cum est uel non est hi casus iuncti perfectam orationem
nulla ratione constituunt. Atque hoc est quod ait: CATONIS AUTEM VEL CATONI ET QUAECUMQUE TALIA
SUNT NON SUNT NOMINA SED CASUS NOMINIS. Unde etiam discrepare uidentur.
Haec enim nomina non uocantur. Illa enim rectius dicuntur nomina quae prima posita sunt id est quae aliquid
monstrant. Genetiuus enim casus non aliquid sed alicuius et datiuus alicui et caeteri eodem modo.
Rectus uero qui est primus rem monstrat, ut si qui dicat Socrates, atque ideo hic nominatiuus dicitur, quod
nominis quodammodo solus teneat uim nomenque sit.
Et uerisimile est eum qui primus nomina rebus imposuit ita dixisse: uocetur hic homo et rursus uocetur hic
lapis. Posteriore uero usu factum est, ut in alios casus primitus positum nomen deriuaretur.
Illud quoque maius est, quod omnis casus nominis alicuius casus est.
Ergo nisi sit nomen, cuius casus sit, casus /65/ nominis dici recte non potest. casus autem omnis inflexio est.
Sed genetiuus et datiuus et caeteri nominatiui inflexiones sunt: quare nominatiui casus erunt.
Sed omnis casus qui secundum nomen est nominis casus est. Nomen igitur nominatiuus est. Aliud uero est
casus alicuius quam est id ipsum cuius casus est. Casus igitur nominis nomen non est.
Quod uero adiecit: RATIO AUTEM EIUS EST IN ALLIS QUIDEM EADEM, hoc inquit: ratio et definitio
obliqui casus et nominis eadem est in omnibus aliis (nam et uoces sunt et significatiuae et secundum placitum et sine
tempore et circumscripte designant) sed (ut ipse ait)
DIFFERT QUONIAM CUM EST VEL FUIT VEL ERIT IUNCTUM NEQUE VERUM NEQUE FALSUM
EST, quod a recto nomine sine ulla dubitatione perficitur, ut cum est uel fuit uel erit iunctum uerum falsumue conficiat.
Quod designauit per hoc quod ait: NOMEN VERO SEMPER, subaudiendum est scilicet: facit uerum falsumque CUM
EST VEL FUIT VEL ERIT IUNCTUM.
Eorumque ponit exemplum: CATONIS EST VEL NON EST. In his enim (ut ipse ait) neque uerum aliquid
dicitur neque falsum.
Quare integra nominis definitio est huiusmodi: nomen est uox designatiua secundum placitum sine tempore
circumscripte significans, cuius partes nihil extra designant, et cum est uel fuit uel erit iunctum nullius indigentem
orationis perficiens intellectum enuntiationemque constituens.
Quoniam igitur de nomine expeditum, ad definitionem uerbi ueniamus.
[03]
VERBUM AUTEM EST QUOD CONSIGNIFICAT TEMPUS, CUIUS PARS NIHIL EXTRA SIGNIFICAT,
ET /66/ EST SEMPER EORUM QUAE DE ALTERO DICUNTUR NOTA.
Verbi quidem integra definitio huiusmodi est: uerbum est uox significatiua secundum placitum, quae
consignificat tempus, cuius nulla pars extra designatiua est. Sed quoniam commune est illi cum nomine esse uoci et
significatiuae et secundum placitum, idcirco illa reticuit.
Ab his autem quae propria uerbi sunt inchoauit uerbi autem est proprium, quo a definitione nominis
segregetur, quod consignificat tempus. Omne enim uerbum consignificationem temporis retinet, non significationem.
Nomina enim significant tempus, uerbum autem cum principaliter actus passionesque significet, cum ipsis actibus et
passionibus temporis quoque uim trahit, ut in eo quod dico lego.
Actionem quidem quandam principaliter monstrat hoc uerbum sed cum ea ipsa agendi significatione praesens
quoque tempus adducit. Atque ideo non ait uerbum significare tempus sed consignificare. Neque enim principaliter
uerbum tempus designat (hoc enim nominis est) sed cum aliis quae prineipaliter significat uim quoque temporis inducit
et inserit.
Ergo cum nomen et uerbum uoces significatiuae sint et secundum placitum, addito uerbo, quod consignificat
tempus, a nomine segregatur. Ut enim saepe dictum est, nomen significare tempus poterit, uerbum uero consignificare.
Et sicut in definitione nominis addidit nihil nominis partes separatas a tota compositione nominis designare propter
orationes quae nominibus essent compositae, ut est:
Et Plato et Socrates
ita quoque in uerbo addidit nihil extra uerbi /67/ partes significare propter eas orationes quas uerba componunt,
ut est et ambulare et currere. Haec enim oratio ex uerbis est composita et singula uerba et in ipsa oratione et praeter eam
per se ipsa significant. In uerbo uero nullo modo.
Et sicut in nomine pars nominis nihil significat separata, ita in uerbo pars uerbi nihil separata designat. Dicit
autem esse uerbum semper eorum quae de altero praedicantur notam, quod huiusmodi est ac si diceret nihil aliud nisi
accidentia uerba significare. Omne enim uerbum aliquod accidens designat. Cum enim dico:
Cursus
ipsum quidem est accidens sed non ita dicitur ut id alicui inesse uel non inesse dicatur. Si autem dixero:

