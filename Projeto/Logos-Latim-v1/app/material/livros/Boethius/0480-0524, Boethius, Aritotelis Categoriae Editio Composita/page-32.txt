Haec enim omnia multa significant (aliud enim est animal, aliud rationale, aliud mortale) sed totum simul unum est,
quod /112/ est homo. Cum autem dico:
Socrates Atheniensis philosophus
et singula plura sunt et omnia simul plura nihilominus sunt. Haec enim accidentia sunt et nullam substantiam
informant. Atque haec quidem dixit de orationibus quae uel coniunctione unae essent uel significatione, et rursus de
multis quae uel praeter coniunctionem multae essent uel significatione multiplici.
Quae uero de simplicibus atque compositis posterius dixerit, cum ad illum locum expositio uenerit,
explicabitur. Nunc autem reuertamur ad ordinem.
Igitur quoniam supra dixerat simplicem propositionem, quam categoricam Graeci dicunt, nos praedicatiuam
interpretari possumus, semper uerbi praedicatione constitui, non autem semper nomine subiecto, quod aliquotiens
quidem uel infinitum nomen uel casus nominis uel uerba subiecta sunt: cum ergo dictionibus simplicibus constitui
diceret simplicem orationem et affirmationem negationemque orationes esse constaret, manifestum fecit affirmationem
et negationem dictione constitui et formari, ita quidem ut affirmationem et negationem semper sola uerbi dictio
praedicata, non autem semper nominis dictio subiecta perficeret.
Cum igitur haec ita proposuisset, nunc quid sit dictio, quae praedicatiuas id est simplices propositiones format,
exponit dicens: NOMEN ERGO ET VERBUM DICTIO SIT SOLA. Quod ideo ait DICTIO SIT SOLA, quod sunt
quaedam dictiones simul etiam affirmationes uel imperfectae orationes, quod supra iam dictum est. Cur autem uerbum
et nomen solae sint dictiones monstrat: QUONIAM NON EST DICERE SIC ALIQUID SIGNIFICANTEM /113/
VOCE ENUNTIARE, VEL ALIQUO INTERROGANTE VEL NON SED IPSUM PROFERENTEM. Sensus
huiusmodi est: enuntiatiua propositio his maxime duobus formatur: per propriam naturam atque substantiam et per eius
usum atque tractatum. Et natura quidem ipsius est, ut in ea ueritas inueniatur aut falsitas, usus autem cum aliquid aut
interrogando proponitur et respondetur, ut utrum anima immortalis est, aut certe cum aliquis per suam sententiam
enuntiat atque profert, ut si qui dicat hoc ipsum ex propria uoluntate: anima immortalis est.
Unde definitio quoque enuntiationis una quidem naturae atque substantiae talis redditur: enuntiatio est oratio,
in qua uerum falsumue est. Ex usu uero eius atque actu enuntiatiua oratio est, quam interrogantes proponimus, ut uerum
uel falsum aliquid audiamus, ex nostra uero prolatione, quam proponentes uerum aliquid falsumue monstramus. Ergo
cum omnis enuntiatiua oratio aut in interrogatione posita sit aut in spontanea prolatione et in utrisque enuntiationis
natura et substantia illa uersetur, ut siue in interrogatione sit posita cum responsione coniuncta uerum habeat uel
falsum, siue per se prolata utrumlibet retineat: dictiones, inquit, uel alio interrogante uel quolibet proferente et sponte
dicente uerum falsumue non continent. Si enim quis dicat interrogans "Socratesne disputat?" alius respondeat
"Disputat", hoc quod respondit "Disputat" si cum tota interrogatione iungatur, potest habere intellectum uerum
falsumue significantis orationis, sin uero per se intellegatur disputat, quamquam alio /114/ interrogante responderit,
uero tamen falsoque relinquitur. Similiter etiam si quis dicat "Socrates" uel "Ambulat" nullo interrogante sed ipse
proferens, nec uerum aliquid nec falsum designat.
Ergo uerba et nomina dictiones solum sunt, quoniam et simplices sunt (erant enim aliae quaedam dictiones in
orationibus uerbisque compositis sed nondum perfectae sententiae) quoniamque neque uerum neque falsum uel alio
interrogante uel quolibet sponte proferente significant. Erant enim aliae quaedam dictiones quae et alio interrogante et
quolibet sponte proferente uerum falsumue retinerent, in his scilicet quae erant affirmationes aut negationes. Quocirca
sensus huiusmodi est, ordo autem uerborum sese sic habet: NOMEN ERGO ET VERBUM DICTIO SIT SOLA,
quoniam non possumus dicere significantem aliquid id est uerbo uel nomine enuntiare. Non enim possumus dicere
quoniam, quisquis uerbo uel nomine significat aliquid, ille enuntiat, VEL ALIQUO INTERROGANTE VEL NON
SED IPSUM PROFERENTEM, tamquam si sic diceret: uerba ipsa et nomina dictiones solae sunt, quoniam uerbis et
nominibus significantem hominem aliquid non possumus dicere, quoniam enuntiat quidquam, siue eum aliquis
interroget, siue ipse sponte proferat simplicem dictionem. Enuntiare autem est orationem dicere quae uerum falsumque
designat.
HARUM AUTEM HAEC QUIDEM SIMPLEX EST ENUNTIATIO, UT ALIQUID DE ALIQUO VEL
ALIQUID AB /115/ ALIQUO, HAEC AUTEM EX HIS CONIUNCTA VELUT ORATIO QUAEDAM IAM
COMPOSITA.
Quoniam superius de unis orationibus atque pluribus dixit et unam quidem posuit, quae aut coniunctione una
esset secundum prolationem aut significatione secundum propriam naturam, plures uero quae aut coniunctione carerent
aut multa significatione sua complecterentur, quoniam quidem aliud erat una oratio, aliud simplex, aliud composita,
aliud plures, post illa ad simplicem compositamque reuertitur dicens simplicem esse orationem enuntiatiuam quae
duobus terminis continetur, quorum unum subiectum est, alterum praedicatur.
Quod uero ait HARUM AUTEM, enuntiatiuarum scilicet orationum dixit, quarum HAEC QUIDEM
SIMPLEX EST ENUNTIATIO, et quae simplex est enuntiatio, ipse proposuit dicens UT ALIQUID DE ALIQUO,
subaudiendum est praedicemus, ut sit hic sensus: harum autem enuntiatiuarum orationum est simplex enuntiatio, si
aliquid unum de uno aliquo praedicemus, ut si dicam:
Plato disputat

