Omnis homo animal est
an praedicatum, ut sit:
Homo omne animal est
an utrumque, ut sit:
Omnis homo omne animal est
Sed neutrum eorum quae posterius dicta sunt fieri oportet. Namque ad praedicatum numquam determinatio
iungitur sed tantum ad subiectum.
Neque enim uerum est dicere:
Omne animal omnis homo est
idcirco quoniam omnis praedicatio aut maior est subiecto aut aequalis
(ut in eo quod dicimus omnis homo animal est plus est animal quam homo, et rursus in eo quod dicimus homo
risibilis est risibile aequatur homini), ut autem minus sit praedicatum atque angustius subiecto fieri non potest. Ergo in
his praedicatis quae subiecto maiora sunt, ut in eo quod est animal, perspicue falsa propositio est, si determinatio
uniuersalitatis ad praedicatum terminum ponitur. Nam si dicamus:
Homo omne animal est
animal quod maius est homine per hanc determinationem ad subiectum hominem usque contrahimus, cum non
solum ad hominem sed ad alia quoque nomen animalis possit aptari. Rursus in his quae aequalia sunt idem euenit. Nam
si dico:
Omnis homo omne risibile est
primum si ad humanitatem ipsam referam superfluum est adicere determinationem; quod si ad singulos
quosque homines, falsa est propositio. Nam cum dico:
Omnis homo omne risibile est
hoc uideor significare: /163/ singuli homines omne risibile sunt, quod fieri non potest. Non igitur ad
praedicatum sed ad subiectum ponenda determinatio est.
Verba autem Aristotelis hoc modo sunt et ad hanc sententiam dicuntur: in his praedicatis quae sunt uniuersalia
his adicere uniuersale aliquid, ut uniuersale praedicatum uniuersaliter praedicetur, non est uerum. Hoc enim est quod
ait: IN EO VERO QUOD PRAEDICATUR UNIVERSALE, id est quod habet praedicatum uniuersale, ipsum
UNIVERSALE PRAEDICARE UNIVERSALITER NON EST VERUM. In praedicato enim uniuersali, id est quod
uniuersale est et praedicatur, id ipsum praedicatum, quod uniuersale est, uniuersaliter praedicare, id est adiecta
determinatione uniuersalitatis, non est uerum. Neque enim potest fieri ut ulla sit affirmatio in qua de uniuersali
praedicato uniuersalis determinatio praedicetur. Eiusque rei notionem exemplo aperit dicens, ut:
Omnis homo omne animal
Hoc autem quam sit inconueniens supra iam diximus.
OPPONI AUTEM AFFIRMATIONEM NEGATIONI DICO CONTRADICTORIE, QUAE UNIVERSALE
SIGNIFICAT EIDEM, QUONIAM NON UNIVERSALITER, UT: OMNIS HOMO ALBUS EST, NON OMNIS
HOMO ALBUS EST, NULLUS HOMO ALBUS EST, EST QUIDAM HOMO ALBUS; CONTRARIE VERO
UNIVERSALEM AFFIRMATIONEM ET UNIVERSALEM NEGATIONEM, UT: OMNIS HOMO IUSTUS EST,
NULLUS HOMO IUSTUS EST.
QUOCIRCA HAS QUIDEM IMPOSSIBILE EST SIMUL VERAS ESSE, HIS VERO OPPOSITAS
CONTINGIT IN EODEM, /164/ UT: NON OMNIS HOMO ALBUS EST, EST QUIDAM HOMO ALBUS.
Quae sit integra contradictio his uerbis ostendit. Ait enim illam esse oppositionem contradictoriam,
quaecumque dicit non esse uniuersaliter rem uniuersalem anutra eam quae rem uniuersalem uniuersaliter proponit.
Atque hoc est quod ait: OPPONI AUTEM AFFIRMATIONEM NEGATIONI DICO CONTRADICTORIE QUAE
UNIVERSALE SIGNIFICAT EIDEM, QUONIAM NON UNIVERSALITER, ut ei quae est:
Omnis homo iustus est
opponitur ea quae uniuersale significat non tamen uniuersaliter, ut ea quae est:
Quidam homo iustus non est
Hominem enim uniuersalem significat non uniuersaliter, ut cum dicit:
Non omnis homo iustus est
Haec est contradictoria oppositio, ut si sit uniuersalis affirmatio, sit particularis negatio, si sit uniuersalis
negatio, sit particularis affirmatio. Angulares enim (ut dictum est) solae faciunt contradictionem.
Verba igitur se obscure habent sed sententia manifesta est. Dicit enim eam opponi contradictorie
affirmationem negationi uel negationem affirmationi, quaecumque id, quod res altera uniuersale uniuersaliter
significaret idem significaret non uniuersaliter quod esset uniuersale, ut in his quas supra diximus: ut haec quae est:
Omnis homo iustus est
rem uniuersalem uniuersaliter significauit; illa quae est:
Non omnis homo iustus est
eidem affirmationi opposita de homine uniuersali non uniuersaliter negauit dicens:
Non omnis homo iustus est
Rursus ea quae dicit:

