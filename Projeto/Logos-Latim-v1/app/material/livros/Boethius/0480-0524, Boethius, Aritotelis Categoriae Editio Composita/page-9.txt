et nomina non solum uoces sunt sed positae ad quandam intellectuum significationem. Vox enim quae nihil designat, ut
est garalus, licet eam grammatici figuram uocis intuentes nomen esse contendant, tamen eam nomen philosophia non
putabit, nisi sit posita ut designare animi aliquam conceptionem eoque modo rerum aliquid possit. Etenim nomen
alicuius nomen esse necesse erit; sed si uox aliqua nihil designat, nullius nomen est; quare si nullius est, ne nomen
quidem esse dicetur. Atque ideo huiusmodi uox id est significatiua non uox tantum sed uerbum uocatur aut nomen,
quemadmodum nummus non aes sed proprio nomine nummus, quo ab alio aere discrepet, nuncupatur.
Ergo haec Aristotelis sententia qua ait ea quae sunt in uoce nihil aliud designat nisi eam uocem, quae non
solum uox sit sed quae cum uox sit habeat tamen aliquam proprietatem et /33/ aliquam quodammodo figuram positae
signicationis impressam. Horum uero id est uerborum et nominum quae sunt in uoce aliquo modo se habente ea sunt
scilicet significatiua quae scribuntur, ut hoc quod dictum est quae scribuntur de uerbis ac nominibus dictum quae sunt
in litteris intellegatur.
Potest uero haec quoque esse ratio cur dixerit et quae scribuntur: quoniam litteras et inscriptas figuras et uoces,
quae isdem significantur formulis, nuncupamus (ut a et ipse sonus litterae nomen capit et illa quae in subiecto cerae
uocem significans forma describitur), designare uolens, quibus uerbis atque nominibus ea quae in uoce sunt apparerent,
non dixit litteras, quod ad sonos etiam referri potuit litterarum sed ait quae scribuntur, ut ostenderet de his litteris dicere
quae in scriptione consisterent id est quarum figura uel in cera stilo uel in membrana calamo posset effingi.
Alioquin illa iam quae in sonis sunt ad ea nomina referuntur quae in uoce sunt, quoniam sonis illis nomina et
uerba iunguntur.
Sed Porphyrius de utraque expositione iudicauit dicens: id quod ait ET QUAE SCRIBUNTUR non potius ad
litteras sed ad uerba et nomina quae posita sunt in litterarum inscriptione referendum. Restat igitur ut illud quoque
addamus, cur non ita dixerit: sunt ergo ea quae sunt in uoces intellectuum notae sed ita earum quae sunt in anima
passionum notae. Nam cum ea quae sunt in uoce res intellectusque significent, principaliter quidem intellectus, res uero
quas ipsa intellegentia comprehendit secundaria significatione per intellectuum medietatem, intellectus ipsi non sine
quibusdam passionibus sunt, quae in animam ex subiectis ueniunt rebus. Passus enim quilibet eius rei proprietatem,
/34/ quam intellectu complectitur, ad eius enuntiationem designationemque contendit. Cum enim quis aliquam rem
intellegit, prius imaginatione formam necesse est intellectae rei proprietatemque suscipiat et fiat uel passio uel cum
passione quadam intellectus perceptio. Hac uero posita atque in mentis sedibus collocata fit indicandae ad alterum
passionis uoluntas, cui actus quidam continuandae intellegentiae protinus ex intimae rationis potestate superuenit, quem
scilicet explicat et effundit oratio nitens ea quae primitus in mente fundata est passione, siue, quod est uerius,
significatione progressa oratione progrediente simul et significantis se orationis motibus adaequante. Fit uero haec
passio uelut figurae alicuius impressio sed ita ut in animo fieri consueuit. Aliter namque naturaliter inest in re qualibet
propria figura, aliter uero eius ad animum forma transfertur, uelut non eodem modo cerae uel marmori uel chartis
litterae id est uocum signa mandantur. Et imaginationem Stoici a rebus in animam translatam loquuntur sed cum
adiectione semper dicentes ut in anima. Quocirca cum omnis animae passio rei quaedam uideatur esse proprietas, porro
autem designatiuae uoces intellectuum principaliter, rerum dehinc a quibus intellectus profecti sunt significatione
nitantur, quidquid est in uocibus significatiuum, id animae passiones designat. Sed hae passiones animarum ex rerum
similitudine procreantur. Videns /35/ namque aliquis sphaeram uel quadratum uel quamlibet aliam rerum figuram eam
in animi intellegentia quadam ui ac similitudine capit. Nam qui sphaeram uiderit, eius similitudinem in animo perpendit
et cogitat atque eius in animo quandam passus imaginem id cuius imaginem patitur agnoscit. Omnis uero imago rei
cuius imago est similitudinem tenet: mens igitur cum intellegit, rerum similitudinem comprehendit. Unde fit ut, cum
duorum corporum maius unum, minus alterum contuemur, a sensu postea remotis corporibus illa ipsa corpora
cogitantes illud quoque memoria seruante nouerimus sciamusque quod minus, quod uero maius corpus fuisse
conspeximus, quod nullatenus eueniret, nisi quas semel mens passa est rerum similitudines optineret. Quare quoniam
passiones animae quas intellectus uocauit rerum quaedam similitudines sunt, idcirco Aristoteles, cum paulo post de
passionibus animae loqueretur, continenti ordine ad similitudines transitum fecit, quoniam nihil differt utrum passiones
diceret an similitudines. Eadem namque res in anima quidem passio est, rei uero similitudo.
Et Alexander hunc locum: SUNT ERGO EA QUAE SUNT IN VOCE EARUM QUAE SUNT IN ANIMA
PASSIONUM NOTAE ET EA QUAE SCRIBUNTUR EORUM QUAE SUNT IN VOCE. ET QUEMADMODUM
NEC LITTERAE OMNIBUS EAEDEM, SIC NEC VOCES EAEDEM
hoc modo conatur exponere: proposuit, inquit, ea quae sunt in uoce intellectus animi designare et hoc alio
probat exemplo. Eodem modo enim ea quae sunt in uoce passiones animae significant, quemadmodum ea quae
scribuntur uoces designant, ut id quod ait et ea quae /36/ scribuntur ita intellegamus, tamquam si diceret:
quemadmodum etiam ea quae scribuntur eorum quae sunt in uoce. Ea uero quae scribuntur, inquit Alexander, notas
esse uocum id est nominum ac uerborum ex hoc monstrauit quod diceret et quemadmodum nec litterae omnibus
eaedem, sic nec uoces eaedem. Signum namque est uocum ipsarum significationem litteris contineri, quod ubi uariae
sunt litterae et non eadem quae scribuntur uarias quoque uoces esse necesse est. Haec Alexander.
Porphyrius uero quoniam tres proposuit orationes, unam quae litteris contineretur, secundam quae uerbis ac
nominibus personaret, tertiam quam mentis euolueret intellectus, id Aristotelem significare pronuntiat, cum dicit:
SUNT ERGO EA QUAE SUNT IN VOCE EARUM QUAE SUNT IN ANIMA PASSIONUM NOTAE, quod
ostenderet si ita dixisset: sunt ergo ea quae sunt in uoce et uerba et nomina animae passionum notae. Et quoniam

