Nullus homo albus est 'nullus' enim uniuersalitas uniuersalitati quae est homo adiecta est.
Hoc modo igitur in uniuersali uniuersaliter enuntiantes affirmatio et negatio contrariae sunt, sicut et ipse
testatur et nos in superiore expositione digessimus.
QUANDO AUTEM IN UNIVERSALIBUS NON UNIVERSALITER, NON SUNT CONTRARIAE, QUAE
AUTEM SIGNIFICANTUR EST ESSE CONTRARIA. DICO AUTEM NON UNIVERSALITER ENUNTIARE IN
HIS QUAE SUNT UNIVERSALIA, UT EST ALBUS HOMO, NON EST ALBUS HOMO. CUM ENIM
UNIVERSALE SIT HOMO, NON UNIVERSALITER UTITUR ENUNTIATIONE. OMNIS NAMQUE NON
UNIVERSALE SED QUONIAM UNIVERSALITER CONSIGNIFICAT.
Volenti indefinitam propositionem qualis esset ostendere non modo auferenda fuit ab uniuersali termino
uniuersalis determinatio, uerum etiam particularis et oportuit dici hoc modo: quando autem in uniuersalibus non
uniuersaliter neque particulariter, non sunt contrariae. Nunc autem quoniam /156/ non addidit particulariter, uidetur non
de indefinitis, in quibus neque uniuersalitas neque particularitas adest sed tantum de particularibus loqui, a quibus
solum uniuersale non etiam particulare subtraxit. Sed quid uelit ostendere ipse conuenientibus exemplis edocuit. Non
enim posuit exempla particularis propositionis sed indefinitae. Ait enim DICO AUTEM NON UNIVERSALITER
ENUNTIARE IN HIS QUAE SUNT UNIVERSALIA, UT EST ALBUS HOMO, NON EST ALBUS HOMO. Quod si
particularem monstrare uoluisset, ita diceret: ut est:
Quidam homo albus
Non est quidam homo albus
Sed quoniam per exemplum quid uellet ostendit, nos quoque superiori propositioni quae est: quando autem in
uniuersalibus non uniuersaliter, deesse putemus aut particulariter, ut et particularitatem et uniuersalitatem ex tota
auferat dictione ut post exempla docuerunt non eum loqui de particulari sed de indefinita.
Quare hoc dicit: at si neque uniuersales sint propositiones neque particulares, quod subaudiendum est, illae
non sunt contrariae. Sunt enim contrariae quae uniuersaliter uniuersalem terminum proponunt, indefinitae uero ad
uniuersalem terminum uniuersalem terminationem non habent. Idcirco autem ab indefinitis uniuersalitatem solam et
non particularitatem quoque seiunxit, quod indefinitas propositiones a contrariis solum, non etiam a particularibus
segregabat. Quod autem dico tale est: si uellet ostendere indefinitas propositiones proprie, neque particulares esse
neque uniuersales diceret. Quae /157/ autem in uniuersali neque uniuersaliter neque particulariter proponuntur, id est
quae neque uniuersales sunt neque particulares, indefinitae sunt.
Nam quae neque uniuersales sunt neque particulares, hae neque contrariae sunt neque subcontrariae.
Subcontrariae quidem idcirco non sunt, quia non habent additam particularem determinationem; idcirco uero contrariae
non sunt, quia determinatio uniuersalis in his non est. Nunc autem cum tantum uellet ostendere eas contrarias non esse,
de subcontrariis uero in praesenti uellet omittere, has esse indefinitas quae uniuersale determinatum uniuersaliter non
haberent dixit, ut scilicet has non esse contrarias intellegeremus. Idcirco uero non adiecit particularitatem eas non
habere, quoniam a solis contrariis separare indefinitas uolebat, non etiam a subcontrariis.
Ergo si indefinitas a contrariis et subcontrariis separare uoluisset, ita diceret: QUANDO AUTEM IN
UNIVERSALIBUS NON UNIVERSALITER nec particulariter, NON SUNT CONTRARIAE neque subcontrariae.
Sed quoniam non eas uolebat nunc non esse subcontrarias demonstrare sed tantum non esse contrarias, idcirco ei dicto
quod est QUANDO AUTEM IN UNIVERSALIBUS NON UNIVERSALITER non addidit uel particulariter. Hoc enim
si addidisset, ad subcontrarias tenderet, de quibus nihil est additum. Quare hoc dicit: hae quae indefinitae sunt, quoniam
non habent uniuersalitatem, contrariae non sunt.
Sed cum per se quidem contrariae non sint, possunt tamen quaedam significare contraria. Hoc quid sit
multipliciter expositorum sententiis expeditur.
Herminus namque dicit idcirco indefinitas posse aliquando significare /158/ contraria, cum ipsae careant
contrarietate, quippe quae uniuersalium rerum sunt, additum tamen uniuersale non habent, in solis his quibus ea quae
affirmantur aut negantur subiecto naturaliter insunt: ut cum dicimus:
Homo rationalis est
Homo rationalis non est
quoniam rationalitas huiusmodi est quae in natura sit hominis, affirmatio et negatio inter se uerum falsumque
diuidunt et quaedam quodammodo ab his contraria designantur. Sed nihil hoc attinet ad contraria significanda in his
quae sunt indefinitae. Nam etiam particulares ipsae quoque in talibus uerum falsumque diuidunt, ut est:
Quidam homo rationalis est
Quidam homo rationalis non est
Has ergo secundum Herminum uidemus posse significare contraria. Cur ergo in his quoque dixit quoniam
contrariae quidem non sunt, QUAE AUTEM SIGNIFICANTUR EST ESSE CONTRARIA?
Alexander autem hoc dicit: quoniam indefinitae sunt hae, nihil eas, inquit, prohibet sicut ad particulares ita
quoque ad uniuersales reducere, quae uidentur esse contrariae, ut in eo quod est homo animal est, homo animal non est,
quoniam hae propositiones indefinitae sunt, possunt accipi et quasi contrariae. Nam si dicimus homo animal est, potest
ita accipi tamquam si dicamus omnis homo animal est, et rursus homo animal non est ita audiri potest tamquam si
dicatur nullus homo animal est. Cum autem dicitur:
Homo ambulat

