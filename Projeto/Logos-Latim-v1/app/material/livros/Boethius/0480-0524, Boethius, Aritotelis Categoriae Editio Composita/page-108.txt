Potest enim fieri ut unum nomen de uno praedicetur sed si unum ipsorum plura significet, ex quibus unum non
sit, non est una affirmatio nec una negatio. Neque enim uox una perficit enuntiationem sed eius quod significatur
simplicitas, uel si plura sins, in unum collectorum /354/
aliquid unum faciendi potentia. Huius autem rei subiecit exemplum quo plurimos fefellit dicens:
UT HOMO EST FORTASSE ET ANIMAL ET BIPES ET MANSUETUM SED EX HIS UNUM FIT, EX
ALBO AUTEM ET HOMINE ET AMBULARE NON UNUM.
Putauerunt enim alii ita hunc dixisse, ut ostenderet exempli gratia se hanc quasi definitionem dedisse, ne forte
aliquis arbitraretur hanc quasi ueram hominis definitionem posuisse, quae est animal bipes mansuetum. Idcirco enim,
inquiunt, dixit FORTASSE ET ANIMAL ET BIPES ET MANSUETUM EST, ne quis omnino putaret huiusmodi esse
hominis definitionem Aristotelem arbitrari. Alii uero hoc non ita dictum acceperunt sed potius in hanc sententiam
scripturamque Aristotelis dictum interpretati sunt: UT HOMO EST AEQUE ET ANIMAL ET BIPES ET
MANSUETUM SED EX HIS UNUM FIT, ut ita intellegeretur: homo quidem aequaliter se habet ad id quod homo est
et ad id quod animal bipes mansuetum est. Quocirca si idem et aequum est dicere hominem, quod animal bipes
mansuetum, necesse est quotiens de uno haec plura praedicantur, id est animal bipes mansuetum de homine, quoniam
aequale est homini, quod unum est, unum quiddam praedices, quamuis tres uoces praedicare uidearis.
Sed omnes hi nihil omnino intellegunt sed est melior expositio quam Porphyrius dedit. Volens, inquit,
Aristoteles monstrare, quae una esset affirmatio, quae non una, dixit primo, quoniam plura de uno praedicare uel plura
uni subicere non est ad unam enuntiationem, nisi ex illis pluribus unum aliquid fieret. Videns item quod adhuc possint
plures esse affirmationes etiam his praedicatis, quae cum /355/ plura sint, unum tamen ex his fieri possit, hoc dixit
FORTASSE ET ANIMAL ET BIPES EST ET MANSUETUM quod autem dico tale est: manifestum quidem sit,
quoniam si plura de uno praedicentur, ex quibus unum fieri non possit, uel si plura uni subiciantur, ex quibus unum non
sit, quoniam non est una affirmatio rel negatio.
Nunc autem tractemus de his pluribus ex quibus unum aliquid fieri potest. Inueniemus enim et in his in modo
ipso enuntiandi plures aliquotiens enuntiationes et non unam reperiri, quamquam ex pluribus unum fieri aliquid possit.
Si quis enim sic dicat: animal rationale mortale homo est, simul iungens animal rationale mortale, quoniam continue
dictum est et ex his unum aliquid fit, una est affirmatio.
Sin uero sit aliquid interualli, ut ita quis dicat: homo animal et rursus rationale et aliquantulum requiescens
dicat mortale est, non est una affirmatio nec una negatio. Haec enim intercapedo plurimas efficit enuntiationes. Rursus
si cum coniunctione dicantur homo animal et rationale et mortale est, sic quoque multae propositiones sunt. Nec differt
aliquid uel requiescendo uel interponendo coniunctiones dicere quam si quis sic dicat:
Homo animal est
Homo rationalis est
Homo mortalis est
quae perspicue propositiones multae sunt. Videns ergo hoc Aristoteles ita dixit: HOMO EST FORTASSE ET
ANIMAL ET BIPES ET MANSUETUM. Ad hoc inquit fortasse tamquam si ita diceret: de homine quidem et bipede et
mansueto fit unum sed est aliquotiens forte ut plures propositiones sins, cum ea coniunctio quaedam separat atque
discernit. /356/ Erit enim fortasse homo et animal, ut haec una sit propositio, et bipes ut altera et mansuetum ut rursus
altera. Sed ex his unum aliquid fit, quae cum continue prolata sunt, quoniam ex his unum aliquid conficitur, una est
propositio. Non autem idem euenit in omnibus. EX ALBO enim ET HOMINE ET AMBULARE NON UNUM FIT. Si
quis enim dicat:
Socrates homo albus ambulat
non est una affirmatio, quoniam ex homine albedine et ambulatione nulla omnino species fit. Quare conclusio
est, quoniam nec si de his pluribus, ex quibus unum non fit, unum aliquid praedicetur, ut ex terreno latrabili et caelesti
et merino quoniam unum non fit et de his unum aliquid praedicatur, quod dicimus canis, huiusmodi nomen quod plura
significat, ex quibus unum non fit, si de altero praedicetur uel si subiciatur alteri, non fit una affirmatio nec una negatio
sed erit quidem uox una, affirmationes uero plurimae. Siue enim unum de pluribus praedicetur, ex quibus non fit unum,
uel plura huiusmodi de uno, uel si unum de uno praedicetur, quod praedicatum plura significet, ex quibus unum non fit,
siue illud praedicatum alteri subiciatur, omnino non fit una affirmatio nec una negatio. Est autem regula huiusmodi: una
affirmatio est, si aut duo termini singulas res significent aut si plura ita de uno praedicentur uel uni subiciantur, ut ex
his aliquid unum fieri possit, aut unum nomen quod uel praedicatur uel subicitur talia significet plura, quae omnia unam
quodammodo speciem ualeant congregare. /357/
SI ERGO DIALECTICA INTERROGATIO RESPONSIONIS EST PETITIO, VEL PROPOSITIONIS VEL
ALTERIUS PARTIS CONTRADICTIONIS, PROPOSITIO VERO UNIUS CONTRADICTIONIS EST, NON ERIT
UNA RESPONSIO AD HAEC; NEC UNA INTERROGATIO, NEC SI SIT VERA. DICTUM AUTEM IN TOPICIS
DE HIS EST.
SIMILITER AUTEM MANIFESTUM EST, QUONIAM NEC HOC IPSUM QUID EST DIALECTICA EST
INTERROGATIO. OPORTET ENIM DATUM ESSE EX INTERROGATIONE ELIGERE UTRAM VELUT
CONTRADICTIONIS PARTEM ENUNTIARE QUIA OPORTET INTERROGANTEM DETERMINARE, UTRUM
HOC SIT HOMO AN NON HOC.

