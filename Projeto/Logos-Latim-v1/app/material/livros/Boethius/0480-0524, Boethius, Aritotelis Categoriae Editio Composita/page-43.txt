Omnis homo iustus est
et contra hanc negatio uniuersalis quae est:
Nullus homo iustus est
sub his autem, sub affirmatione quidem uniuersali particularis affirmatio quae est:
Quidam homo iustus est
sub uniuersali negatione particularis negatio quae est:
Quidam homo iustus non est
Hoc autem monstrat subiecta descriptio:
Omnis homo iustus est Nullus homo iustus est
Quidam homo iustus est Quidam homo iustus non est.
Hae igitur duae uniuersalis affirmatio et particularis affirmatio dicuntur subalternae, rursus uniuersalis negatio
/148/ et particularis negatio dicuntur subalternae, idcirco quoniam particularitas semper sub uniuersalitate concluditur.
In quibus illud est considerandum, quod ubi est affirmatio uniuersalis uera affirmatio quoque particularis uera est et ubi
negatio uniuersalis uera est particularis quoque uera est. Nam si uera est:
Omnis homo animal est
uera est:
Quidam homo animal est
Et si uera est quoniam
Nullus homo lapis est
uera quoniam
Quidam homo lapis non est
At si falsa sit particularis affirmatio, ut ea quae est:
Quidam homo lapis est
falsa est uniuersalis affirmatio:
Omnis homo lapis est
Idem in negatione. Si enim negatio particularis falsa est, ut:
Quidam homo animal non est
falsa est uniuersalis:
Nullus homo animal est
Ita ut praecedunt uniuersales in uero, eodem modo praecedunt particulares in falso. Dicuntur uero affirmatio
uniuersalis et negatio uniuersalis contrariae. Hoc autem idcirco quoniam contrariorum huiusmodi natura est, ut
longissime a se distent, et si aliquam inter se habeant medietatem, non semper alterum ipsorum subiecto insit, ut album
et nigrum: non possumus dicere quoniam omne corpus aut album aut nigrum est. Potest enim nec album esse nec
nigrum et utrumque falsum esse quod dicitur, idcirco quoniam est medius color. Quod si non habent medietatem,
alterum ipsorum necesse est inhaerere subiecto, ut cum dicimus omne corpus aut quietum est aut mouetur, horum nihil
est medium et necesse est omne, corpus uel consistere uel moueri. Ut autem simul in eodem possint esse contraria fieri
non potest. Neque enim possibile est ut idem album nigrumque sit. Quod in affirmationibus et negationibus
uniuersalibus apparet. /149/ Negatiua enim et affirmatiua uniuersalis plurimum quidem a se distant. Nam quod illa
ponit omnibus, illa omnibus tollit et totum negat. Namque dicit:
Omnis homo iustus est
omnem hominem ponit, quae dicit:
Nullus homo iustus est
nihil eorum quae in humanitatis definitione sunt iustum esse concedit.
Ita ergo a se longissime discrepant. Ad hoc si ea quae significant habent inter se aliquam medietatem, unam
ueram, unam falsam esse non est necesse, ut in eo quod est:
Omnis homo iustus est
Nullus homo iustus est
quoniam potest quaedam esse medietas, ut:
Nec nullus homo iustus sit
(cum sit quidam);
Nec omnis homo iustus sit
(cum non sit quidam), et possunt utraeque falsae et affirmatio et negatio reperiri. Neque enim uerum est aut
omnem hominem esse iustum aut nullum hominem esse iustum.
Quocirca potest fieri ut in his in quibus aliqua medietas inuenitur uniuersalis affirmatio et uniuersalis negatio
ueritatem falsitatemque non diuidant sed utraeque sint falsae, ad exemplum scilicet contrariorum quae aliquam inter se
continent medietatem. Potest enim in illis fieri ut utraque contraria possint non inesse subiecto, sicut supra
monstrauimus. In his uero quae medietate carent necesse est una uera sit semper, altera semper falsa, ut in eo quod est:
Omnis homo animal est
Nullus homo animal est

