Homo non ambulat
non ad contrarias sed ad subcontrarias mens ducitur auditoris. /159/
Quocirca possunt indefinitae aliquando significare contraria, quoniam eo ipso quod sunt indefinitae nihil eas
prohibet ad contrariorum significationem uniuersaliumque reduci.
Et haec quidem sententia habet aliquid rationis, non tamen integre id quod ab Aristotele dicitur ostendit. Et
meliorem sententiam sponte reiecit, quam post Porphyrius approbauit. Sunt enim quaedam negationes quae intra se
affirmationis eius quam negant retineant contrarietatem, ut in eo quod est:
Sanus est
Non est sanus
id quod dicitur -- "Non est sanus" -- significat "Aeger est", quod est contrarium sano esse. Rursus cum
dicimus:
Homo albus est
si contra hanc negemus per eam quae dicit:
Homo albus non est
significare poterit quoniam homo niger est (nam qui niger est albus non est) sed nigrum esse et album esse
contrarium est. Quare significant quaedam negationes affirmationesque contraria sed hoc non semper. Nam in eo quod
est:
Homo ambulat
Homo non ambulat
nullum contrarium continetur. Ambulationi enim nihil est contrarium.
Atque ideo dicit has quidem contrarias non esse, idcirco quod cum sint uniuersales non uniuersaliter
enuntientur, posse autem aliquotiens contraria significare, cum intra negationem contrarium affirmationis includitur.
Aspasius uero et Alexandri et hanc posteriorem probauit. Nos uero dicimus non quidem Alexandri sententiam
abhorrere ratione sed hanc esse meliorem. /160/ Nam quod ait QUANDO AUTEM IN UNIVERSALIBUS NON
UNIVERSALITER, NON SUNT CONTRARIAE, QUAE AUTEM SIGNIFICANTUR EST ESSE CONTRARIA, ab
Alexandro non est expositum sed tantum dictum quando possint esse propositiones ipsae contrariae. A Porphyrio uero
expositum diligenter est quando ea quae significantur possint esse contraria, quod ipse Aristotelis textus expressit.
Quamquam Alexander quoque eandem quam Porphyrius posuit uiderit expositionem, eam tamen (ut dictum est) sponte
reiecit et sibi huius expositionis confirmauit sententiam displicere. Mihi uero aut utraeque recipiendae expositiones
uidentur aut melior iudicanda posterior. Hoc enim ipse quoque Aristoteles quodammodo subter ostendit cum dicit:
SIMUL ENIM VERUM EST DICERE QUONIAM EST HOMO ALBUS ET NON EST HOMO ALBUS, ET EST
HOMO PROBUS ET NON EST HOMO PROBUS. SI ENIM TURPIS, ET NON PROBUS; ET SI FIT ALIQUID, ET
NON EST. Cuius quidem loci quae sit expositio, cum ad id uenerimus, demonstrabimus.
Cognoscendum autem est et memoria retinendum, quod quaecumque propositiones uniuersales uniuersaliter
fuerint praedicatae, si hae affirmatiuae, illae uero sint negatiuae, semper utrasque esse contrarias, si nihil
aequiuocationis aut temporis aut aliorum quae supra determinata sunt ad faciendam oppositionem contrarietatis
impediat. Non tamen omnes quaecumque contrariae sunt, hae aut in uniuersalibus uniuersaliter ponunt enuntiationem
aut una affirmatiua est, altera negatiua, ut in eo quod est:
Socrates sanus est
Socrates aeger est
Hic enim neque in uniuersali uniuersalitas posita est neque /161/
rursus una est affirmatio, altera uero negatio sed sunt contrariae propositiones. Contraria enim sunt quae
significant quocirca rectissime dictum est, quod quaecumque in uniuersalibus rebus uniuersaliter enuntiarent, si una
earum esset affirmatiua, altera negatiua, statim naturaliter essent contrariae: quae autem contrariae essent, non necesse
esse eas uel uniuersale uniuersaliter enuntiare uel unam esse affirmatiuam, alteram negatiuam sed aliquotiens quidem
posse has esse contrarias, quae uniuersale in uniuersalibus non significarent sed hoc in his tantum quae essent in
subiecto de quo fit affirmatio naturaliter, ut in eo quod est animal et homo. Cum dicimus:
Homo animal est
<Homo animal non est>
quoniam inest in natura hominis animal, idcirco haec affirmans illa negans uidentur esse contraria, quamquam
illic nulla determinatio neque particularitatis neque uniuersalitatis addatur...
***
IN EO VERO, QUOD PRAEDICATUR UNIVERSALE, UNIVERSALE PRAEDICARE UNIVERSALITER
NON EST VERUM; NULLA ENIM AFFIRMATIO ERIT, IN QUA DE UNIVERSALI PRAEDICATO
UNIVERSALE PRAEDICETUR, UT OMNIS HOMO OMNE ANIMAL EST.
Quod dicit huiusmodi est: omnis propositio simplex duobus terminis constat. His saepe additur aut
uniuersalitatis aut particularitatis determinatio. Sed ad /162/ quam partem hae determinationes addantur exponit uidetur
enim Aristoteli praedicato termino terminationem non oportere coniungi. In hac enim propositione quae est:
Homo animal est
quaeritur, subiectumne debeat cum determinatione dici, ut sit:

