Nix alba est
Nix non alba est
eodem modo. Non ergo culpanda scriptura est quae, cum prius proposuisset homini et non homini adiacere est,
iustum et non iustum intulit. Nil enim interest, siue iustum aut non iustum praedicetur siue homo aut non homo,
dummodo praedicationem alias infinitam, alias uero sumat finitam, tunc cum est tertium adiacens praedicatur.
Exercere igitur intellegentiam nostram acumenque philosophus uoluit rerum omnium sollertissimus, non falsa
scripture confundere. /274/
Quando autem ea quae supra dixit colligens ait: EST ENIM HOC LOCO ET NON EST HOMINI ADIACET,
hoc sentit, quoniam in hac propositione quae dicit "Homo iustus est", quam supra proposuerit, iustus de homine
praedicatur, 'est' autem adiacens iusto adiacebit <et homini>; et in ea quae dicit "Homo iustus non est", quoniam iustus
praedicatur de homine, 'non est' autem adiacet, 'non est' igitur homini quoque adiacebit. Hoc est enim quod ait: EST
ENIM HOC LOCO ET NON EST HOMINI ADIACET. Nam si iustus praedicatur de homine, est autem et non est
adiacet iusto, homini quoque adiacebit, ut dictum est.
Hanc quoque scripturam emendandam esse Alexander opinatur faciendumque esse hoc modo, sicut prius
quoque exposuimus: EST ENIM HOC LOCO ET NON EST IUSTO ET NON IUSTO ADIACET. Sed ordo quidem
totius sententiae diligenter expositus est, siue illa scriptio sit siue illa. Neutra enim mutanda est. Et una quidem plus
habet exercitii, altera uero facilitatis sed ad unam intellegentiam utraque perueniunt.
Restat igitur ut id quod ait: QUARE IDCIRCO QUATUOR ISTAE ERUNT, QUARUM DUAE QUIDEM
AD AFFIRMATIONEM ET NEGATIONEM SESE HABEBUNT SECUNDUM CONSEQUENTIAM UT
PRIVATIONES, DUAE VERO MINIME diligentius exponamus. Locus enim magna breuitate constrictus est et nimia
obscuritate ac subtilitate difficilis. Et hunc quidem in prima editione huius operis transcurrentes exposuimus atque [in]
breuissimam ut in aliis quoque dedimus expositionem.
Nunc autem quid in se sensus habeat ueri, quid hac breuitate latitet, quantum facultas suppetit, /275/ nos ipsi
patefaciemus, et quantum ualet animum lector intendat. Cui si forte paulo obscuriora uideantur, rerum imputet
difficultati; si uero planiora quam putauerit, suo gratiam debebit acumini.
Sed prius quid de hoc loco Herminus arbitretur quam possibiliter expediam. Ait Herminus tribus modis
propositiones cum infinito nomine posse proferri: aut enim infinitum subiectum habent, ut est
Non homo iustus est
aut infinitum praedicatum, ut:
Homo non iustus est
aut infinitum praedicatum et infinitum subiectum, ut:
Non homo non iustus est
Harum igitur, inquit, quaecumque ad praedicatum terminum habent nomen infinitum, similes sunt his quae
aliquam denuntiant priuationem.
Denuntiant autem priuationem hae quae dicunt homo iniustus. Ergo istis huiusmodi quae proponunt:
Homo iniustus est
illae, inquit, consentiunt quae sunt ex infinito praedicato, ut ea quae est:
Homo non iustus est
Idem enim est, inquit, esse hominem iustum quod hominem non iustum.
Illae uero quae habent aut subiectum infinitum, ut est:
Non homo iustus est
aut utraque infinita, ut est:
Non homo non iustus est
non consentiunt ad priuatoriam propositionem, quae est:
Homo iniustus est
Nulla similitudo est enim eius propositionis quae dicit:
Non homo iustus est
et eius quae dicit:
Homo inustus est
Nec uero eius quae proponit:
Non homo non iustus est
et eius quae enuntiat:
Homo iniustus est
Namque illae quae infinitum nomen habent in praedicatione hae priuatoriis consentiunt, illae uero
propositiones quae aut subiectum habent infinitum aut utraque infinita priuatoriis longe diuersae sunt.
Sed haec Herminus. Longe a toto intellectu /276/ et ratione sententiae discrepans has interposuit, quae aut ex
utrisque infinitis aut ex subiecto fierent infinito. Quid autem esset quod ait SECUNDUM CONSEQUENTIAM uel
quae duae haberent se secundum consequentiam ut priuationes, quae uero non, exponens nihil planum fecit et sensus
nihilo magis ante expositionem Hermini quam post expositionem obscurus est.

