Currit
tunc ipsum accidens in alicuius actione proponens alicui inesse significo. Et quoniam quod dicimus "Currit"
praeter aliquid subiectum esse non potest (neque enim dici potest praeter eum qui currit), idcirco dictum est omne
uerbum eorum esse significatiuum quae de altero praedicantur, ut uerbum quod est currit tale significet quiddam quod
de altero, id est de currente, praedicetur.
His igitur expeditis quod ait uerbum consignificare tempus exemplis aperuit. Ait enim: DICO AUTEM
QUONIAM CONSIGNIFICAT TEMPUS, UT CURSUS QUIDEM NOMEN EST, CURRIT VERO VERBUM,
CONSIGNIFICAT ENIM NUNC ESSE.
Expeditissime quid uerbum distaret a nomine uerbi et nominis interpositione monstrauit. Etenim quoniam
cursus accidens est et nominatum est ita ut sit nomen, non significat tempus, currit uero idem accidens in uerbo positum
praesens tempus designat. Et hoc uerbum distare uidetur a nomine, quod illud consignificat tempus, illud praeter
omnem consignificationem /68/ temporis praedicatur.
Sed postquam uerbum consignificare tempus ostendit, id quod supra iam dixerat uerbum semper de altero
praedicari, id nunc memoriter quemadmodum praedicatur ostendit. Ait enim: ET SEMPER EORUM QUAE DE
ALTERO DICUNTUR NOTA EST, UT EORUM QUAE DE SUBIECTO VEL IN SUBIECTO, hoc scilicet dicens: ita
uerbum significat aliquid, ut id quod significat de altero praedicetur sed ita ut accidens. Omne namque accidens et in
subiecto est et de subiecta sibi substantia praedicatur. Nam cum dico "Currit", id de homine si ita contigit praedico
scilicet de subiecto et ipse cursus in homine est, unde uerbum currit inflexum est. Ergo quod dicit semper eorum esse
notam uerbum quae de altero praedicentur hoc monstrat: uerbum accidentia semper significare, quoniam ait eas res
uerbi significatione monstrari quae uel in subiecto essent uel de subiecto dicerentur. Vel certe ut sit alius intellectus,
quoniam solet indifferenter uti de subiecto praedicari, tamquam si dicat in subiecto esse, et saepe cum dicit de subiecto
aliquid praedicari in subiecto esse significat, cum uellet ostendere accidentium significationem contineri uerbis, ait ea
semper designari uerbis QUAE DE SUBIECTO essent.
Sed quoniam hoc uidebatur obscurius, patefecit addito VEL IN SUBIECTO, ut quid esset de quo supra dixerat
DE SUBIECTO exponeret cum addidit VEL IN SUBIECTO: tamquam [enim] si ita dixisset: uerbum quidem semper
eorum nota est, quae de altero praedicantur subiecto sed ne hoc fortasse cuipiam uideatur obscurius, hoc dico esse de
subiecto, quod est esse in subiecto.
Vel melior haec expositio est, si similiter eum dixisse arbitremur, tamquam si diceret: /69/ omne uerbum
significat quidem accidens sed ita ut id quod significat aut particulare sit aut uniuersale, ut id quod ait de subiecto ad
uniuersalitatem referamus, quod in subiecto ad solam particularitatem. Cum enim dico mouetur, uerbum quidem est et
accidens sed uniuersale. Motus enim plures species sunt, ut cursus sub motu ponitur. Ergo cursus si definiendus est,
motum de cursu praedicamus. Quocirca motus genus quoddam est cursus atque ideo motus de cursu ut de subiecto
praedicabitur, cursus uero ipse, quoniam species alias non habet, in subiecto tantum est id est in currente.
Motus autem quamquam et ipse sit in subiecto, tamen de subiecto praedicatur.
Ideo dicit eorum esse notam uerbum quae de altero praedicentur atque addidit, ut EORUM QUAE DE
SUBIECTO VEL IN SUBIECTO. Hoc dicit: accidentium quidem uim uerba significant sed talium quae aut uniuersalia
sint aut particularia, ut cum dico moueor uniuersale quiddam est et de subiecto dicitur, ut de cursu, cum uero dico
curro, particulare est et quoniam de subiecto non dicitur, in subiecto solum est.
NON CURRIT VERO ET NON LABORAT NON VERBUM DICO. CONSIGNIFICAT QUIDEM TEMPUS
ET SEMPER DE ALIQUO EST, DIFFERENTIAE AUTEM HUIC NOMEN NON EST POSITUM; SED SIT
INFINITUM VERBUM, QUONIAM SIMILITER IN QUOLIBET EST, VEL QUOD EST VEL QUOD NON EST.
Quemadmodum dixit in nomine non homo nomen non esse, idcirco quod multis aliis conueniret, quae homines
non essent, quoniamque id quod diceret auferret nihilque definitum in eadem praedicatione relinqueret (quod enim non
homo est potest /70/ esse et centaurus, potest esse et equus et alia quae uel sunt uel non sunt atque ideo infinitum
nomen uocatum est): ita quoque etiam in uerbo quod est "non currit" uel "non laborat" infinitum quoque ipsum est,
quoniam non solum de eo quod est uerum est sed etiam de eo quod non est praedicari potest. Possum namque dicere:
Homo non currit
et id quod aio, "non currit", de ea re quae est praedico id est de homine, possum rursus dicere:
Scylla non currit
sed Scylla non est: igitur hoc quod dico "non currit" et de ea re quae est ualet et de ea quae nihil est praedicari.
Sed forte aliquis hoc quoque in uerbis finitis esse contendat. Possum namque dicere:
Equus currit
Hippocentaurus currit
et de ea re scilicet quae est et de ea quae non est...
***
...et praeterito, quod futurum quidem ante praesens tempus est, praeteritum uero retro relinquitur. Et nouo
admirabilique sermone usus est: quod complectitur. Et nos id quantum Latinitas passe est transferre diu multumque
laborantes hoc solo potuimus, Graeca uero oratione luculentius dictum est. Ita /71/ enim habet *ta de ton perix*. Quod
qui Graecae linguae peritus est quantum melius Graeca oratione sonet agnoscit.

