QUARE QUONIAM PARTEM UNIVERSALE SEQUITUR, ILLUD QUOD EX NECESSITATE EST
SEQUITUR POSSE ESSE SED NON OMNINO.
Quid haec sententia contineret, quam nunc Aristoteles proposuit, quinto quidem libro diligenter expressimus et
nunc eam breuiter exsequimur. Expositionis enim causa doetrinaeque hunc nobis secundum expositionis sumpsimus
laborem, non augendi prolixitate fastidii.
Talis ergo est tota sententia: possibile quod frequenter in rebus dicimus non simpliciter dicitur atque ideo
quoniam possibile a potestate traductum est, ipsa quoque potestas aequiuoca est. Hoc hinc manifestum est, quod
quaedam possibilitates ad hoc dicuntur non quoniam aguntur sed quoniam ut agantur nihil impedit, ut si de aliquo sano
corpore omnibusque aliis quae impedire poterant remotis sedente dicatur possibile esse eum ambulare, non quoniam
ambularet sed quoniam ut ambularet nihil omnino prohibet. Quaedam uero potestates ita dicuntur quoniam iam actu
sunt atque aguntur, ut si quis de ambulante homine dicat possibile eum esse ambulare. Atque ideo illa possibilitas quae
non secundum actum aliquem dicitur sed secundum id quod posset agere dicitur, eo quod agere non prohibetur, a
potestate possibilitas /454/ nominatur. Haec uero quae iam agit atque in actu est, actus ipse, possibilitas appellatur.
Duae ergo significationes sunt possibilitatis: una quae eam possibilitatem designat quae est potestate, quae
scilicet actu non sit, altera quae eam possibilitatem significet quae iam actu sit. Haec autem possibilitas quae iam actu
est aut ex potestate ad actum transit aut semper in actu naturaliter fuit, ut cum homo ex eo quod sedet ambulat, potest
ambulare atque ideo ex potestate in actum uertit, sol uero cum mouetur, numquam ex potestate in actum uertit (neque
enim aliquando hunc motum non egit) neque ignis ut nunc caleret, aliquando non caluit. Ergo ea rursus possibilitas
quae secundum actum aliquem dicitur duas intra se species continet: unam quae talem actum possibilitatis designet,
quem non esse non liceat, et haec dicitur necessaria et numquam ex potestate in actum uertit sed in actu naturaliter
mansit; alterum uero quod liceat et non esse, quod scilicet ex potestate in actum migrauit, et hoc non necessarium, cum
sit actu. Et haec talis potestas, quae ex potestate in actum uertit, in solis mobilibus est, hoc est quae moueri possunt,
haec autem sunt corporalia. Incorporalia enim non moueri quibus rationibus adstruatur paulo post dicemus. Illae uero
quae semper in actu propria naturae qualitate manserunt, et in mobilibus inueniuntur, ut igni calor qui semper actu et
numquam fuerit potestate, /455/ et in his quae sunt immobilia, haec autem sunt incorporalia et diuina. Quare potestas ea
quae ex potestate in actum migrauit solorum est corruptibilium et corporalium, ea uero quae semper actu fuit diuinis
corporalibusque communis est.
Ut igitur tota ratio breuiter accingatur, ita dicendum est: possibilitas aequiuoca est et multa significans. Est
enim una possibilitas quae ipsa quidem non sit in actu, esse tamen possit atque ideo de ea possibilitas praedicetur, est
autem alia quae iam est actu.
Haec autem potestas quae iam actu est non est aequiuoca sed genus.
Habet enim sub se species eam potestatem quae actu quidem est sed ex potestate migrauerit, aliam uero quae
actu est sed ex potestate non migrauit. Et illa quidem quae ex potestate non migrauerit, ipsa dicitur necessaria, quae
numquam relinquet subiectum, illa uero quae ex potestate ad actum transiit sine ulla dubitatione dicitur non necessaria,
idcirco quod poterit relinquere aliquando subiectum. Sed de his utrisque, scilicet quae uel in potestate uel in actu
possibilitates dicuntur, communis poterit esse praedicatio, si dicamus utrasque esse non impossibiles. Nam et qui potest
ambulare, cum non ambulet, et qui iam ambulat, uerum est de his dicere quoniam non est impossibile eos id agere quod
possunt agere uel agunt. Cum uero sub significatione possibilitatis duo sint: una possibilitas quae actu non est, alia uero
quae actu est, illa possibilitas quae secundum potestatem dicitur necessario non accommodatur neque aliquando
necessitati poterit consentire. Restat igitur, ut sub ea possibilitate necessitas ponatur quae actu est. Sed ea /456/ quoque
habet unam speciem per quam ex potestate in actum migrat, quae est non necessaria: quare ne in hac quidenu potest
poni necessitas.
Restat igitur ut, quoniam id quod necesse est esse nullus negat esse possibile, sub possibili est autem et ea quae
potestate esse dicitur sed necessitas non ponitur neque sub ea potestate quae actu est et poterit subiectum relinquere,
ponatur sub eo actu qui subiectum relinquere non potest, ut sit necessitas possibilitas quae sit actu et subiectum
numquam relinquat, eo quod ad actum ex potestate non uenerit. Species igitur quaedam erit necessitas possibilitatis,
siquidem illic ponitur, ubi est ea possibilitas quae actu semper est.
Quod quoniam speciem sequitur genus et ubi est species genus deesse non potest, sequitur speciem suam, id
est necessitatem, genus proprium, id est possibilitas sed non omne. Ea uero possibilitas necessitatem non sequitur, quae
potestate tantum est, non etiam actu, neque ea quae cum sit actu relinquere subiectum potest sed ea tantum quae cum
actu sit numquam poterit a subiecto discedere.
Sequitur ergo possibilitas necessitatem nihilque euenit impossibile sed ea, ut dictum est, quae in actu sit et
numquam in subiecto natura esse desistat. Totus quidem sensus huiusmodi est, ratio uero uerborum ita constabit:
QUAEDAM VERO, inquit, POTESTATES AEQUIVOCAE SUNT. Hoc idcirco dictum est, quoniam non omnis
potestas aequiuoca est. Est enim potestas quae ut genus sit, ea scilicet quae secundum actum praedicatur.
Quemadmodum autem quaedam potestates aequiuocae sint exsequitur dicens: POSSIBILE ENIM NON SIMPLICITER
/457/ DICITUR, ET HOC PARTITUR: SED HOC QUIDEM QUONIAM VERUM EST UT IN ACTU, UT
POSSIBILE EST AMBULARE, QUONIAM AMBULAT, ET OMNINO POSSIBILE EST ESSE, QUONIAM IAM
EST ACTU QUOD DICITUR POSSIBILE. Hoc planius nihil poterit demonstrari quin illud possibile dicat, quod iam
agitur. Quod si quis possibile esse neget, hoc agi et fieri atque esse dicit quod impossibile est sed hoc omnem modum

