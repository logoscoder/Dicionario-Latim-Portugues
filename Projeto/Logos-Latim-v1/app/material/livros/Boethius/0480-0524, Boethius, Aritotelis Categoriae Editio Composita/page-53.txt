Quare si particularis affirmatio definita et rursus affirmatio indefinita a se ipsae diuersae sunt, illud uerum est
oppositas quoque contradictorie negationes habere dissimiles. Quare ea quae est:
Nullus homo iustus est
diuersa est ab ea quae dicit:
Homo iustus non est
Atque hoc nunc Aristoteles exsequitur: ait enim unam semper negationem contra unam affirmationem posse
constitui. Et eius causam conatur ostendere, quod omnis negatio eosdem terminos habet in enuntiatione sed enuntiandi
modo diuersa est. Nam quod ponit affirmatio idem aufert negatio et quod illa praedicatum subiecto iungit hoc illa
diuidit atque disiungit. Quare si idem praedicatum idem subiectum in negatione est, quod affirmatio ante posuerat, non
est dubium quin unius affirmationis una negatio uideatur. Nam si duae sint, aut subiectum altera mutatura est aut
praedicatum. Sed quaecumque sunt huiusmodi, non sunt oppositae. Hoc enim est quod ait: SI AUTEM ALIUD
ALIQUID VEL /175/ DE ALIO IDEM, NON OPPOSITA SED ERIT AB EA DIVERSA. Sensus enim huiusmodi est:
si negatio aliud aliquid praedicando neget quam in affirmatione fuit (ut si sit affirmatio "Est homo albus", negatio dicat
"Non est homo iustus", aliud praedicauit in negatione quam in affirmatione fuerat constitlltum) uel si de alio subiecto
quam in affirmatione fuerat idem quod in affirmatione fuit dixerit praedicatum (ut si affirmatio sit "Est homo iustus",
negatio respondeat "Non est leo iustus", idem praedicatum est, subiecta diuersa sunt): si ergo uel aliud quiddam
praedicet in enuntiatione propositio uel de alio subiecto idem praedicet quod affirmatio ante posuerat, non erunt illa
affirmatio negatioque oppositae sed tantum a se diuersae; neque enim se perimunt. Et hanc rem demonstratiuam addidit
et quae esset argumentum unius affirmationis praeter unam negationem esse non posse, siue in singularibus, ut in eo
quod ipse dicit exemplo: EST SOCRATES ALBUS, NON EST SOCRATES ALBUS, siue in uniuersalibus
uniuersaliter praedicatis. Cum his particulares in oppositione contradictorie constituuntur, ut in uniuersali uniuersaliter
affirmatiua:
Omnis homo albus est
in uniuersali particulariter negatiua praedicetur:
Non omnis homo albus est
illi uero quae est in uniuersali particulariter affirmatiua:
Quidam homo albus est
opponatur in uniuersali uniuersaliter propositio negatiua:
Nullus homo albus est
illi uero quae in uniuersali non uniuersaliter affirmatiua est:
Est homo albus
illa quae in uniuersali non uniuersaliter negatiua est:
Non est homo albus
ut quod ait uel de aliquo singularium ad haec exempla pertineat: EST SOCRATES ALBUS, NON EST
SOCRATES /176/ ALBUS; quod autem secutus est VEL DE ALIQUO UNIVERSALIUM, VEL UNIVERSALITER
ad illa exempla dictum esse uideatur quae sunt: OMNIS HOMO ALBUS EST, NON OMNIS HOMO ALBUS EST,
ALIQUI HOMO ALBUS EST, NULLUS HOMO ALBUS EST; quod uero addidit VEL NON UNIVERSALITER
scilicet in uniuersalibus ad illa exempla rettulerit quae sunt: HOMO ALBUS EST, NON EST HOMO ALBUS.
Hinc igitur omnia rursus breuissime repetit dicens: iam sese dixisse, quoniam uni negationi una affirmatio
esset opposita et hoc non quolibet modo sed contradictorie, in quibus scilicet uerum falsumque diuideretur. Dixisse
etiam commemorat, quae essent hae quas contradictorias nominaret. Dixit autem esse angulares, affirmatiuam
uniuersalem et negatiuam particularem, rursus affirmatiuam particularem et negatiuam uniuersalem. Disserui quoque,
inquit, ET QUONIAM ALIAE SUNT CONTRARIAE. Non enim eaedem sunt contrariae quae sunt contradictoriae.
Contrariae enim sunt sibimet uniuersalis affirmatio uniuersalisque negatio. Exposui illud quoque, inquit, QUONIAM
NON OMNIS VERA VEL FALSA CONTRADICTIO. Nunc contradictionem non illam proprie sed communiter de his
dixit quae sibi sunt oppositae siue contrario modo siue subcontrario. Hae namque non semper uerum inter se falsumque
diuidebant, /177/ ut una semper esset uera, alia falsa. Poterat enim fieri ut contrariae simul inuenirentur falsae,
subcontrariae simul uerae.
De his autem, quae proprie contradictoriae sunt, de his sequitur et se iam exposuisse commemorat, et quare
una uera uel falsa est et quando.
Idcirco enim affirmatio uniuersalis particulari negationi ui contradictionis opponitur, quod in omnibus a se
ipsae diuersae sunt et qualitate et quantitate. Illa enim est affirmatio, illa negatio, uniuersalis illa, illa particularis. Ideo
ergo aut utraeque falsae aut utraeque uerae inueniri non possunt. Quando autem ita fuerit, constat unam ueram esse,
aliam falsam. Atque hoc est quod ait: ET QUARE ET QUANDO VERA VEL FALSA, dictum esse scilicet memorans,
quare oppositio et quando una semper uera sit, altera falsa: tunc utique quando angulariter constituuntur, idcirco
quoniam et quantitate a se propositiones et qualitate diuersae sunt. Nobis autem dicendum est, quando oppositiones
contrariae uel subcontrariae aut utraeque illae simul falsae sint aut utraeque illae simul uerae aut una falsa, alia rursus
inueniatur uera. In contrariis enim si ea quae non sunt naturaliter praedicentur, [utraeque] ut albedo, quoniam naturaliter
homini non est, utraeque falsae sunt quae albedinem praedicant. Falsum est enim:
Omnis homo albus est

