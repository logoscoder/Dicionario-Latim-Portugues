uel:
Nullus est homo non iustus
Sed non hoc dicit, quoniam ex infinito subiecto propositiones diuersae sunt his quae sunt uel ex finito
praedicato uel ex infinito, subiecto tamen finito. Possunt enim diuersae quidem esse praedicationes, idem tamen
aliquotiens significare, ut ea quae dicit:
Omnis est homo iniustus
cum sit diuersa ab ea quae dicit:
Nullus est homo iustus
idem tamen aliquando significant, si affirmatio priuatoria praecesserit. Dictum est enim quod affirmationibus
praecedentibus negationes sine dubio /341/ sequerentur ergo non hoc dicit, quoniam diuersae sunt ex infinito nomine
subiecto, praedicato uel finito uel infinito <his quae sunt ex praedicato uel finito uel infinito>, subiecto tamen finito sed
quod omnino sibi non consentiant nec idem significent id est tota sint propositionis uirtute dissimiles. Atque haec
quidem dixit de his quae finitum subiectum haberent, infinitum uero praedicatum. Venit autem nunc ad ipsarum
consequentias quae ex infinito nomine subiecto constant et sicut supra consequentiam earum quae ex utrisque finitis
erant uel ex infinito praedicato docuit, ita quoque nunc e conuerso quae ex utrisque infinitis nominibus constant uel
infinito nomine subiecto qualem ad se habeant consequentiam monstrat dicens: illa uero quae est:
Omnis non iustus non homo
illi quae est:
Nullus iustus non homo
idem significat. Has duas tantum propositiones monstrat, affirmatiuam scilicet uniuersalem ex utrisque
infinitis quae dicit:
Omnis non iustus non homo
ei consentire quae est uniuersalis negatio ex solo infinito subiecto quae dicit:
Nullus iustus non homo
In his autem subauditur particula est, ut sit tota propositio:
Omnis non iustus non homo est
et rursus:
Nullus iustus non homo est
Nam sicut in his, quae finitum habebant subiectum, infinitum uero uel finitum praedicatum, affirmationem ex
finito subiecto et infinito
/342/ praedicato eam scilicet quae dicit:
Est omnis homo non iustus
sequebatur simplex uniuersalis negatio quae ex utrisque finitis constat id est:
Nullus homo iustus est
ita quoque in his permutatis tantum subiectis idem euenit. Nam sicut illic negatio ex utrisque finitis uniuersalis
sequebatur affirmationem ex finito subiecto et infinito praedicato uniuersalem, ita hic quoque affirmationem ex
utrisque infinitis uniuersalem sequitur negatio ex infinito subiecto ipsa quoque uniuersalis. Et has quidem duas
propositiones adscripsit solam in his consequentiam, caeteras autem, quod putabat intellectu esse faciles, persequi
neglexit. Nos autem eas ne quid relictum uideatur apponimus. Est enim sequentia hoc modo:
Omnis non homo non iustus est
Quidam non homo iustus est
Nullus non homo iustus est
Non omnis non homo non iustus est
Omnis non homo iustus est
Quidam non homo non iustus est
Nullus non homo non iustus est
Non omnis non homo iustus est
/343/ Has igitur si quis diligenter inspexerit duas comparationes duabus conuenientissimam consequentiam
consensumque monstrabunt.
LIBER QUINTUS
[INTRODUCTIO]
Maximam operis emensi partem ea quae sequuntur licet magnis quaestionibus impedita, tamen audacius atque
animosius exsequimur nec defatigari in singulis partibus oportet totius dialecticae prodere adgressos atque expedire
doctrinam. Itaque rectam commentationis seriem conteximus.
TRANSPOSITA VERO NOMINA VEL VERBA IDEM SIGNIFICANT, UT EST ALBUS HOMO, EST
HOMO ALBUS. NAM SI HOC NON EST, EIUSDEM MULTAE ERUNT NEGATIONES.
SED OSTENSUM EST, QUONIAM UNA UNIUS EST. EIUS ENIM QUAE EST EST ALBUS HOMO
NEGATIO EST NON EST ALBUS HOMO; EIUS VERO QUAE EST EST HOMO ALBUS, SI NON EADEM EST
EI QUAE EST EST ALBUS HOMO, ERIT NEGATIO VEL EA QUAE EST NON EST NON HOMO ALBUS VEL
EA QUAE EST NON EST HOMO ALBUS.
SED ALTERA QUIDEM EST NEGATIO EIUS QUAE EST EST NON HOMO ALBUS, ALTERA /344/
VERO EIUS QUAE EST EST ALBUS HOMO. QUARE ERUNT DUAE UNIUS.

