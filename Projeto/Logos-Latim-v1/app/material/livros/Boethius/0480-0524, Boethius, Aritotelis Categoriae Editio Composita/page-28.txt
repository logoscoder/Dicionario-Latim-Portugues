Sed huic supra iam dictum est, non oportere omnia quaecumque quolibet modo priora uel posteriora sunt a
genere communi secernere (alioquin sic primae et secundae substantiae sub uno genere substantiae non ponentur, sic
etiam simplices et compositae orationes, quarum simplices propositiones primae sunt, posteriores compositae, uno
genere non continebuntur) sed illa sola putanda sunt sub eodem genere poni non posse, quae ad substantiam priora uel
posteriora esse cognoscimus, quae uero ad suum esse aequalia sunt nihil prohibet sub eodem genere utraque constitui.
Ergo quoniam affirmationi et negationi hoc est esse, quod /99/ in his ueritas et falsitas reperitur, hoc autem est
enuntiatio, in qua scilicet ueritatis et falsitatis constituta sit ratio: quoniam ad id quod falsi uerique significatiuae sunt
neque affirmatio prior neque negatio posterior est, nullus dubitat a quo aequaliter participant affirmatio et negatio
eidem generi posse supponi. Sed affirmatio atque negatio aequaliter enuntiatione participant, siquidem enuntiatio ueri
falsique utitur significatione et affirmatio et negatio ueritatem atque mendacium aequaliter monstrat: enuntiatio igitur
affirmationis et negationis genus esse ponenda est. Quod ergo ait: EST AUTEM <UNA> PRIMA ORATIO
ENUNTIATIVA AFFIRMATIO, DEINDE NEGATIO; ALIAE VERO CONIUNCTIONE UNAE, ita intellegendum
est, quod affirmationem primam, secundam uero negationem, cui addidit deinde, in prolatione posuerit. Prior enim est
affirmatio, posterior negatio, in prolatione dumtaxat, non secundum ueri falsique designationem. Quocirca nihil
prohibet et priorem putari affirmationem negatione et tamen utrasque sub uno genere id est enuntiatione constitui. Sed
quod secutus est: NECESSE EST AUTEM OMNEM ORATIONEM ENUNTIATIVAM EX VERBO ESSE VEL
CASU, huiusmodi est: uolens Aristoteles distribuere dictionem, affirmationem, negationem, enuntiationem,
contradictionem sensum confusa breuitate permiscuit et nebulis obscuritatis implicuit.
Oportuit namque prius quid esset dictio, post autem quid affirmatio et negatio et rursus enuntiatio et
contradictio constituere. Sed haec interim praetermittit, nunc uero quemadmodum constituatur enuntiatio docet dicens,
quod omnis enuntiatio constet in uerbo. Quoniam simplex dictio est nomen /100/ aut uerbum, omnis enuntiatio simplex
huiusmodi est, ut semper quidem uel uertum uel aliquid quod idem ualeat, tamquam si diceretur uerbum uel casum
uerbi, in praedicatione retineat sed non semper subiectus terminus fit ex nomine, semper tamen praedicatus ex uerbo.
Sit enim huiusmodi propositio, quae est:
Sol oritur
in hac ergo propositione quod dico "sol" subiectum est, quod uero dico "oritur" praedicatur. Et utrasque has
dictiones terminos uoco sed quodcumque prius dicitur in simplici enuntiatione, illud subiectum est, ut in hac "sol",
quod uero posterius, illud praedicatur, ut in eadem "oritur".
Ergo necesse est omnem enuntiatiuam orationem, si simplex sit, uerbum in praedicatione retinere, ut in eadem
ipsa cum dico "Sol oritur", "oritur" uerbum est -- uel quod idem ualeat, ut est:
Socrates non ambulat
"Non ambulat" enim infinitum uerbum est et uerbum quidem non est sed eandem uim retinet quam uerbum.
Casus etiam uerbi ponitur saepe, ut
Socrates fuit
Subiectus uero terminus non semper consistit in nomine. Potest enim et infinitum nomen habere, ut cum dico:
Non homo ambulat
potest etiam uerbum, ut cum dico:
Ambulare mouere est
Ergo (ut arbitror) plene monstratum est non semper subiectum nomen esse, semper autem praedicatum in solo
uerbo consistere. Approbans ergo uerba semper in praedicationibus poni hoc addidit: nisi enim aut est aut fuit aut
aliquid huiusmodi sit additum aut quod idem ualeat apponatur, enuntiatio non fit. Cum enim dico:
Homo est
'est' uerbum in praedicatione proposui, sin uero dixero:
Homo uiuit
idem ualet tamquam si dicam homo uiuus est.
Ergo non posse sine uerbo affirmationem negationemue constitui /101/
docuit per id quod ait ETENIM HOMINIS RATIO, SI NON AUT EST AUT ERIT AUT FUIT AUT
ALIQUID HUIUSMODI ADDATUR, NONDUM EST ORATIO ENUNTIATIVA.
Hoc enim dicere uidetur: definitio hominis est uerbi gratia animal gressibile bipes et haec est ratio humanae
substantiae. Ergo haec ratio, nisi ei aut est aut erit aut fuit aut quodlibet uerbum (sicut supra dictum est) apponatur,
enuntiatio non fit; neque enim uerum neque falsum est. Si enim dicam tantum animal gressibile bipes, nulla me ueritas
mendaciumue consequitur. Sin autem dixero animal gressibile bipes est uel non est, affirmatio mox negatioque
conficitur, quas enuntiationes esse quis dubitet? Sed cum de simplicibus enuntiationibus loqueretur, ait hominis
rationem id est definitionem non esse enuntiationem, nisi ei aut est aut erit aut huiusmodi aliquid apponatur, approbans
scilicet unam esse et non multiplicem orationem definitionis humanae, cui si est aut erit aut fuit adderetur,
enuntiationem simplicem faceret.
Cur uero una sit talis oratio causa quaeritur. Neque enim ex solis duobus terminis constat id quod dicimus
animal gressibile bipes, ut quae nomina plura sunt. Quare ipse sibi institit et de sua propositione rationem quaesiuit,
quam nunc dicere supersedit. Ait enim: QUARE AUTEM UNUM QUIDDAM EST ET NON MULTA ANIMAL
GRESSIBILE BIPES, NEQUE ENIM EO QUOD PROPINQUE DICUNTUR UNUM ERIT, EST ALTERIUS HOC

