QUONIAM AUTEM SUNT HAEC QUIDEM RERUM UNIVERSALIA, ILLA VERO SINGILLATIM;
DICO AUTEM UNIVERSALE QUOD IN PLURIBUS NATUM EST PRAEDICARI, SINGULARE VERO QUOD
NON, UT HOMO QUIDEM UNIVERSALE, PLATO VERO EORUM QUAE SUNT SINGULARIA: NECESSE EST
AUTEM ENUNTIARE QUONIAM INEST ALIQUID AUT NON ALIQUOTIENS QUIDEM EORUM ALICUI
QUAE SUNT UNIVERSALIA, ALIQUOTIENS AUTEM EORUM QUAE SUNT SINGULARIA.
/136/ Omnis propositio significationis suae proprietates ex subiectis intellectibus capit. Sed quoniam necesse
est intellectus rerum esse similitudines, uis propositionum ad res quoque continuatur. Atque ideo cum aliquid uel
affirmare cupimus uel negare, hoc ad intellectus et conceptionis animi qualitatem refertur. Quod enim imaginatione
intellectuque concipimus, id in affirmatione aut in negatione ponentes affirmamus scilicet uel negamus. Et principaliter
quidem ab intellegentia propositiones uim capiunt et proprietatem, secundo uero loco ex rebus sumunt ex quibus ipsos
intellectus constare necesse est.
Unde fit ut et quantitate propositio et qualitate participet.
Qualitate quidem in ipsa affirmationis et negationis prolatione quam ex proprio quis iudicio emittit ac profert;
quantitate uero ex subiectis rebus quas capiunt intellectus.
Videmus namque alias esse in rebus huiusmodi qualitates, quae in alium conuenire non possint nisi in unam
quamcumque singularem particularemque substantiam. Alia est enim qualitas singularis, ut Platonis uel Socratis, alia
est quae communicata cum pluribus totam se singulis et omnibus praebet, ut est ipsa humanitas. Est enim quaedam
huiusmodi qualitas, quae et in singulis tota sit et in omnibus tota quotienscumque enim aliquid tale animo speculamur;
non in unam quamcumque personam per nomen hoc mentis cogitatione deducimur sed in omnes eos quicumque
humanitatis definitione participant. Unde fit /137/ ut haec quidem sit communis omnibus, illa uero prior
incommunicabilis quidem cunctis, uni tamen propria. Nam si nomen fingere liceret, illam singularem quandam
qualitatem et incommunicabilem alicui alii subsistentiae suo ficto nomine nuncuparem, ut clarior fieret forma propositi.
Age enim incommunicabilis Platonis illa proprietas Platonitas appelletur. Eo enim modo qualitatem hanc Platonitatem
ficto uocabulo nuncupare possimus, quomodo hominis qualitatem dicimus humanitatem. Haec ergo Platonitas solius
unius est hominis et hoc non cuiuslibet sed solius Platonis, humanitas uero et Platonis et caeterorum quicumque hoc
uocabulo continentur. Unde fit ut, quoniam Platonitas in unum conuenit Platonem, audientis animus Platonis
uocabulum ad unam personam unamque particularem substantiam referat; cum autem audit hominem, ad plures
quosque intellectum referat quoscumque humanitate contineri nouit.
Atque ideo quoniam humanitas et omnibus hominibus communis est et in singulis tota est (aequaliter enim
cuncti homines retinent humanitatem sicut unus homo: si enim id ita non esset, numquam specialis hominis definitio
parti cularis hominis substantiae conueniret): quoniam igitur haec ita sunt, idcirco homo quidem dicitur uniuersale
quiddam, ipsa uero Platonitas et Plato particulare.
His ergo ita positis quoniam uniuersalis illa qualitas et in omnibus potest et in singulis praedicari, cum dicimus
homo ambiguum est et dubitari potest utrum de speciali dictum sit an de aliquo particulari, /138/ idcirco quod nomen
hominis et de omnibus dici potest et de singulis quibusque qui sub una humanitatis specie continentur. Quare
indefinitum est, utrum de omnibus dictum sit id quod diximus homo an de una quaeumque indiuidua hominis et
particulari substantia hanc igitur qualitatem humanitatis si ambiguitate in tellectus separare nitamur, determinanda est
et aut in pluralitatem distendenda aut in unitatem numeri colligenda. Nam cum dicimus "Homo" indefinitum est utrum
omnes dicamus an unum, sin uero additum fuerit 'omnis', ut sit praedicatio "Omnis homo" uel "Quidam", tunc fit
distributio et determinatio uniuersalitatis et nomen quod uniuersale est (id est 'homo') uniuersaliter proferimus dicentes
"Omnis homo" aut particulariter dicentes "Quidam homo". Omnis enim nomen uniuersalitatis significatiuum est.
Quocirca si 'omnis' quod uniuersale significat ad hominem quod idem ipsum uniuersale est adiungatur, res uniuersalis
quae est homo uniuersaliter praedicatur secundum id quod definitio ei adicitur quantitatis. Sin uero dictum fuerit
"Quidam homo" tunc uniuersale quod est homo addita particularitate per id quod ei adiectum est 'quidam' particulariter
profertur et dicitur res uniuersalis prolata particulariter. Sed quoniam particularis est praedicatio "Quidam homo",
particularis rursus praedicatio Platonis (de uno enim dicitur "Quidam homo" et de uno dicitur Plato), non eodem modo
utraeque particulares esse dicuntur. Plato enim unam ac definitam substantiam proprietatemque demonstrat, quae
conuenire in alium non potest, quidam homo uero quod dicitur particularitate quidem ipsum nomen uniuersale /139/
determinat sed si deesset 'quidam', id quod dicimus homo uniuersale ac per hoc ambiguum permaneret, quod uero
dicimus Plato numquam esse poterit uniuersale. Nam etsi quando nomen hoc 'Plato' pluribus imponatur, non tamen
idcirco erit hoc nomen uniuersale. Namque humanitas ex singulorum hominum collecta naturis in unam quodammodo
redigitur intellegentiam atque naturam, nomen uero hoc quod dicimus Plato multis secundum uocabulum fortasse
commune esse uideretur, nulli tamen illa Platonis proprietas conueniret, quae erat proprietatis aut naturae eius Platonis
qui fuit Socratis auditor, licet eodem uocabulo nuncuparetur. Hoc uero ideo quoniam humanitas naturalis est, nomen
uero proprium positionis. Nec hoc nunc dicitur quod nomen de pluribus non potest praedicari sed proprietas Platonis.
Illa enim proprietas naturaliter de pluribus non dicitur, sicut hominis, et ideo incommunicabilis (ut dictum est) qualitas
est ipsa Platonitas, communicabilis uero qualitas uniuersalis quae et in pluribus et in singulis est. Unde fit ut cum dico
"Omnis homo" in numerum propositionem tendam, cum uero dico Socrates aut Plato non in numerum emittam sed
qualitatem proprietatemque unius in suae indiuiduae singularisque substantiae unitatem constringam et praedicem.
Quare in hoc quoque maxime hae duae particularitates quidam homo et Plato distant, quod cum dico Plato quem

