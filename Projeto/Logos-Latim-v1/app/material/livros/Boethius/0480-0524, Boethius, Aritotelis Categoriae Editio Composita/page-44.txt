Hae propositiones huiusmodi sunt, ut una uera sit, una falsa, idcirco quoniam inter animal esse et non esse
nihil interest, ad eorum scilicet contrariorum similitudinem quae medietate carent. In illis /150/ enim necesse erat
alterum inesse subiecto.
Sic ergo uniuersalis affirmatio et uniuersalis negatio utraeque falsae esse possunt, ut uero una uera sit, altera
falsa, id quoque conceditur: ut utraeque sint uerae fieri non potest, sicut illud quoque uerum est contraria simul esse
non posse. Rectissime igitur uniuersalis affirmatio uniuersalisque negatio contrariae nominantur.
Particularis autem affirmatio quae est:
Quidam homo iustus est
et particularis negatio quae est:
Quidam homo iustus non est
uniuersalibus et contrariis contrarias proprietates habent. Illae enim simul uerae esse non poterant, ut uero
essent simul falsae saepe nulla ratione uetabatur. Particulares uero ut utraeque uerae sint euenire potest, ut utraeque
falsae sint fieri non potest: ut in eo quod est:
Quidam homo iustus est
uerum est,
Quidam homo iustus non est
id quoque uerum est; ut utraeque falsae sint inueniri non potest. Et hoc quidem sunt contrariis dissimiles.
Similes autem eisdem uidentur quod sicut contrariae aliquotiens uerum falsumque diuidunt, ut una uera sit,
altera falsa, ita quoque et particulares una uera potest esse, altera falsa, ut:
Quidam homo animal est
Quidam homo animal non est
Seruant autem stabilem incommutabilemque ordinem et similitudinis et contrarietatis.
Contrariae enim quoniam possunt esse utraeque falsae, in quibuscumque utraeque falsae contrariae
reperiuntur, in his subcontrariae utraeque uerae sunt. Sed quoniam utraeque contrariae uerae inueniri non possunt, ideo
utraeque subcontrariae falsse nequeunt reperiri, ut in eo quod est:
Omnis homo iustus est /151/
Nullus homo iustus est
Quoniam hae falsae sunt, hae quas sub se continent particulares uerae sunt, ut est:
Quidam homo iustus est
Quidam homo iustus non est
Sed si uniuersales inter se uerum falsumque diuidunt et una uera est, altera falsa, particulares quoque idem
facient, ut in eo quod est:
Omnis homo animal est
Nullus homo animal est
uniuersalis affirmatio uera est, falsa negatio. Sed cum dico:
Quidam homo animal est
Quidam homo animal non est
particularis affirmatio uera est, falsa negatio particularis. Hae igitur dicuntur subcontrariae, uel quod sunt sub
contrariis positae uel quod ipsae superioribus sub quibus sunt contrarias (ut dictum est)
proprietates habent.
In hac igitur recta oppositione contrariarum et subcontrariarum in superioribus utrisque falsitas esse potest,
numquam ueritas; in inferioribus uero utrisque quidem ueritas inesse potest, numquam falsitas. Sin uero quis respiciat
angulares et uniuersalem affirmationem particulari opponat negationi uniuersalemque negationem particulari comparet
affirmationi, una uera semper, falsa altera reperietur nec umquam fieri potest, ut affirmatione uniuersali uera
particularis negatio non falsa sit uel hac uera non illam falsitas continuo subsequatur. Rursus si negatio uniuersalis uera
est, falsa particularis affirmatio; si particularis affirmatio uera, falsa uniuersalis negatio. Licet autem hoc et in subiecta
descriptione metiri et in aliis quoque terminis quoscumque sibi mens considerantis affinxerit idem uidebit. Nam in eo
quod est:
Omnis homo iustus est
quoniam haec falsa est, uera est:
Quidam homo iustus non est
et rursus in eo quod est:
Nullus homo iustus /152/ est
falsa negatione uera est affirmatio:
Quidam homo iustus est
Hae autem uniuersalis affirmatio et particularis negatio quae sunt angulares et uniuersalis negatio et
particularis affirmatio quae ipsae quoque sunt angulares contradictoriae nominantur. Et haec illa est quam quaerit
contradictio, in qua una semper uera sit, altera semper falsa.
Superioris autem disputationis integrum descriptionis subdidimus exemplar quatenus quod animo
cogitationeque conceptum est oculis expositum memoriae tenacius infigatur.

