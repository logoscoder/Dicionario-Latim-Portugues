imaginationis perpensione consistit. Atque ideo quarundam actionum nos ipsi principia, non sequaces sumus. Hoc est
enim uti ratione uti iudicatione. Omne enim commune nobis est cum caeteris animantibus, sola ratione disiungimur.
Quod si sola etiam indicatione inter nos et /197/ caetera animalia distantia, cur dubitemus ratione uti hoc esse
quod est uti iudicatione? Quam si quis ex rebus tollat, rationem hominis sustulerit, hominis ratione sublata nec ipsa
quoque humanitas permanebit.
Melius igitur nostri Peripatetici et casum in rebus ipsis fortuitum dantes et praeter ullam necesaitatem et
liberum quoque arbitrium neque in necessitate neque in eo quod ex necessitate quidem non est, non tamen in nobis est
ut casus sed in electione iudicationis et in uoluntatis examinatione posuerunt.
Et in eo autem quod possibile esse dicitur est quaedam inter Peripateticos et Stoicos dissensio, quam hoc modo
paucis absoluimus.
Illi enim definiunt possibile esse quod possit fieri, et quod fieri prohibetur non sit, hoc ad nostram
possibilitatem scilicet referentes, ut quod nos possumus, id possibile dicerent, quod uero nobis impossibile esset, id
possibile negarent. Peripatetici autem non in nobis hoc sed in ipsa natura posuerunt, ut quaedam ita essent possibilia
fieri, ut essent possibilia non fieri, ut hunc calamum frangi quidem possibile est, <sed> etiam non frangi, et hoc non ad
nostram possibilitatem referunt sed ad ipsius rei naturam. Cui sententiae contraria est illa quae dicit fato omnia fieri,
cuius Stoici auctores sunt. Quod enim fato fit ex principalibus causis euenit sed si ita est, hoc quod non fiat non potest
permutari. Nos /198/ autem dicimus ita quaedam esse possibilia fieri, ut eadem sint etiam non fieri possibilia, hoc nec
ex necessitate nec ex possibilitate nostra metientes.
His igitur expeditis illud addere sufficiat, haec Aristoteli fixa in sententia et disciplina retinenti facile fuisse
contingentium propositionum modum de futuris ostendere: in utraque parte facere atque ideo determinatam euentus
constantiam non habere. Quod ni ita esset, omma ex necessitate fieri crederentur, quod melius liquebit, cum ad ipsa
Aristotelis uerba uenerimus. Non autem incommode neque incongrue Aristoteles de rebus altioribus et fortasse non
pertinentibus ad artem logicam disputationem transtulit, cum de propositionibus loqueretur. Neque enim esset
rectitudinem et significantiam propositionum constituere, nisi hanc ex rebus ita esse probauisset.
Praedicatiuae enim propositiones (ut dictum est) non in sermonibus neque in complexione praedicationum sed
in rerum significatione consistuut. Quare omnibus quae praedicenda erant explicitis ad ipsius Aristotelis sententias
aperiendas enodandasque perueniamus.
IN HIS ERGO QUAE SUNT ET FACTA SUNT NECESSE EST AFFIRMATIONEM VEL NEGATIONEM
VERAM VEL FALSAM ESSE, IN UNIVERSALIBUS QUIDEM UNIVERSALITER SEMPER HANC QUIDEM
VERAM, NAM VERO FALSAM, ET IN HIS QUAE SUNT SINGULARIA, QUEMADMODUM DICTUM EST. IN
HIS VERO QUAE IN UNIVERSALIBUS NON UNIVERSALITER DICUNTUR, NON EST NECESSE; DICTUM
AUTEM EST ET DE HIS.
/199/ Categoricas propositiones quae praedicatiuae Latine possint nominari (ut supra iam diximus) ex rebus
quas ipsae propositiones significant integra ratiocinandi norma diiudicat. Illae namque quas hypotheticas uel
conditionales uocamus ex ipsa conditione uim propriam trahunt, non ex his quae significant. Cum enim dico:
Si homo est, animal est
et:
Si lapis est, animal non est
illud est consequens, illud repugnans. Quare ex consequentia et repugnantia propositionum tota in propositione
uis uertitur. Unde fit ut non significatio sed conditio proposita hypotheticarum enuntiationum uim naturamque
constituat: praedicatiuae propositiones (ut dictum est) ex rebus principaliter substantiam sumunt.
Atque ideo quoniam quaedam res sunt praesentis temporis, quaedam praeteriti, sicut euentus ipse rerum
praesentis temporis uel praeteriti certus est, ita quoque praedicatiuarum propositionum de praeteritis et praesentibus
certa ueritas falsitasque est erat autem contradictionis modus duplex: aut enim uniuersalis particularibus angulariter
opponebatur aut singularis significatio affirmatiua singularem negationem contradictoria oppositione peremerat. Et in
his una uera semper, falsa altera reperiebatur. In his autem quae essent indefinitae non necesse erat unam ueram esse,
alteram falsam. Sed in his, in quibus ueritas et falsitas diuidebatur, in his non solum una uera est semper, altera semper
falsa, in praeterito scilicet et praesenti sed etiam una certam et definitam ueritatem retinet, certam et definitam altera
/200/ falsitatem. In his autem quae sunt in futuro, si necessariae quidem propositiones sunt, licet et secundum futurum
tempus dicantur, necesse est tamen non modo unam ueram esse, alteram falsam sed etiam unam definite ueram, definite
alteram falsam, ut cum dico:
Sol hoc anno uerno tempore in arietem uenturus est
si hoc alius neget, non solum una uera est, altera falsa sed etiam uera est in hoc affirmatio definite <definite>
falsa negatio.
Sed Aristoteles non solet illa futura dicere quae sunt necessaria sed potius quae sunt contingentia. Contingentia
autem sunt (ut supra iam diximus) quaecumque uel ad esse uel ad non esse aequaliter sese habent, et sicut ipsa
indefinitum habent esse et non esse, ita quoque de his affirmationes <et negationes> indefinitam habent ueritatem uel
falsitatem, cum una semper uera sit, semper altera falsa sed quae uera quaeue falsa sit, nondum in contingentibus
notum est. Nam sicut quae sunt necessaria esse, in his esse definitum est, quae autem sunt impossibilia esse, in his non
esse definitum est, ita quae et possunt esse et possunt non esse, in his neque esse neque non esse est definitum sed

