Quare nomen et uerbum affirmationis et negationis elementa esse manifestum est. His enim compositis
affirmatio et negatio coniunguntur.
Exsistit hic quaedam quaestio cur duo tantum nomen et uerbum se determinare promittat, cum plures partes
orationis esse uideantur.
Quibus hoc dicendum est tantum Aristotelem hoc libro definisse, quantum illi ad id quod instituerat tractare
suffecit. Tractat namque de simplici enuntiatiua oratione, quae scilicet huiusmodi est ut iunctis tantum uerbis et
nominibus componatur. Si quis enim nomen iungat et uerbum ut dicat:
Socrates ambulat
simplicem fecit enuntiatiuam orationem. Enuntiatiua namque oratio est (ut supra memoraui) quae habet in se
falsi uerique designationem. Sed in hoc quod dicimus "Socrates ambulat" aut ueritas necesse est contineatur aut falsitas.
Hoc enim si ambulante Socrate dicitur, uerum est, si non ambulante, falsum. Perficitur ergo enuntiatiua oratio simplex
ex solis uerbis atque nominibus. Quare superfluum est quaerere cur alias quoque quae uidentur orationis partes non
proposuerit, qui non totius simpliciter orationis sed tantum simplicis enuntiationis instituit elementa partiri. Quamquam
duae propriae partes orationis esse dicendae sint, nomen scilicet atque uerbum. Haec enim per sese utraque significant,
coniunctiones autem uel praepositiones nihil omnino nisi cum aliis iunctae designant; participia uerbo cognata sunt, uel
quod a gerundiuo modo /15/ ueniant uel quod tempus propria significatione contineant; interiectiones uero atque
pronomina necnon aduerbia in nominis loco ponenda sunt, idcirco quod aliquid significant definitum, ubi nulla est uel
passionis significatio uel actionis. Quod si casibus horum quaedam flecti non possunt, nihil impedit. Sunt enim
quaedam nomina quae "monoptota" nominantur. Quod si quis ista longius et non proxime petita esse arbitretur, illud
tamen concedit, quod supra iam diximus, non esse aequum calumniari ei, qui non de omni oratione sed de tantum
simplici enuntiatione proponat, quod tantum sibi ad definitionem sumpserit, quantum arbitratus sit operi instituto
sufficere.
Quare dicendum est Aristotelem non omnis orationis partes hoc opere uelle definire sed tantum solius
simplicis enuntiatiuae orationis, quae sunt scilicet nomen et uerbum. Argumentum autem huius rei hoc est. Postquam
enim proposuit dicens: PRIMUM OPORTET CONSTITUERE, QUID SIT NOMEN ET QUID VERBUM, non statim
inquit QUID SIT ORATIO sed mox addidit ET QUID SIT NEGATIO, QUID AFFIRMATIO, QUID ENUNTIATIO,
postremo uero QUID ORATIO. Quod si de omni oratione loqueretur, post nomen et uerbum non de affirmatione et
negatione et post hanc de enuntiatione sed mox de oratione dixisset. Nunc uero quoniam post nominis et uerbi
propositionem affirmationem, negationem et enuntiationem et post orationem proposuit, confitendum est, id quod ante
diximus, non orationis uniuersalis sed simplicis enuntiatiuae orationis, quae diuiditur in affirmationem atque
negationem, diuisionem partium facere uoluisse, quae sunt nomina et uerba.
Haec enim per se ipsa intellectum simplicem seruant, /16/ quae eadem dictiones uocantur sed non sola
dicuntur. Sunt namque dictiones et aliae quoque: orationes uel imperfectae uel perfectae, cuius plures esse partes supra
iam docui, inter quas perfectae orationis species est enuntiatio. Et haec quoque alia simplex, alia composita est.
De simplicis uero enuntiationis speciebus inter philosophos commentatoresque certatur. Aiunt enim quidam
affirmationem atque negationem enuntiationi ut species supponi oportere, in quibus et Porphyrius est; quidam uero
nulla ratione consentiunt sed contendunt affirmationem et negationem aequiuoca esse et uno quidem enuntiationis
uocabulo nuncupari, praedicari autem enuntiationem ad utrasque ut nomen aequiuocum, non ut genus uniuocum;
quorum princeps Alexander est. Quorum contentiones apponere non uidetur inutile. Ac prius quibus modis
affirmationem atque negationem non esse species enuntiationis Alexander putet dicendum est, post uero addam qua
Porphyrius haec argumentatione dissoluerit.
Alexander namque idcirco dicit non esse species enuntiationis affirmationem et negationem, quoniam
affirmatio prior sit. Priorem uero affirmationem idcirco conatur ostendere, quod omnis negatio affirmationem tollat ac
destruat. Quod si ita est, prior est affirmatio quae subruatur quam negatio quae subruat. In quibus autem prius aliquid et
posterius est, illa sub eodem genere poni non possum, ut in eo titulo praedicamentorum dictum est qui de his quae sunt
simul inscribitur. Amplius: negatio omnis, inquit, diuisio est, affirmatio compositio atque coniunctio. Cum enim dico:
Socrates uiuit
uitam cum Socrate coniunxi; cum dico:
Socrates non uiuit
uitam a Socrate disiunxi. Diuisio igitur quaedam negatio est, coniunctio affirmatio. Compositi autem est
coniunctique /17/ diuisio.
Prior est igitur coniunctio, quod est affirmatio; posterior uero diuisio, quod est negatio. Illud quoque adicit,
quod omnis per affirmationem facta enuntiatio simplicior sit per negationem facta enuntiatione. Ex negatione enim
particula negatiue si sublata sit, affirmatio sola relinquitur. De eo enim quod est:
Socrates non uiuit
si non particula quae est aduerbium auferatur, remanet Socrates uiuit.
Simplicior igitur affirmatio est quam negatio. Prius uero sit necesse est quod simplicius est. In quantitate etiam
quod ad quantitatem minus est prius est eo quod ad quantitatem plus est. Omnis uero oratio quantitas est. Sed cum dico:
Socrates ambulat
minor oratio est quam cum dico:

