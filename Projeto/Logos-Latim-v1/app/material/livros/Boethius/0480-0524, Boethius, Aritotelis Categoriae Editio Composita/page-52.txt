etiam si unus homo albus non fuerit, uera est. Quare non significant idem.
Dico autem, quoniam nec omnino, quotienscumque dictum fuerit:
Non est homo albus
mox significat quoniam nullus homo albus est. Nam cum dico:
Nullus homo albus est
haec eadem significat quoniam non est homo albus (uniuersalis enim intra se continet indefinitam): /172/ cum
autem dicimus:
Non est homo albus
non omnino significat nullus homo albus est, indefinita enim non intra se continet uniuersalem. Superius
namque monstrauimus, quod indefinitae uim particularium optinerent. Quare si, cum est uniuersalis negatio, est
indefinita negatio, cum uero est indefinita negatio, non omnino est uniuersalis negatio, non conuertitur secundum
subsistendi consequentiam. Quare non sunt simul. Quae enim non conuertuntur, simul non sunt, ut nos
Praedicamentorum liber edocuit.
Quare neque idem significant negationes:
Non est homo albus
Nullus homo albus est
neque simul sunt, quoniam non conuertuntur ad consequentiam subsistendi.
Syrianus tamen nititur indefinitam negationem uim definitae optinere negationis ostendere. Hoc multis probare
nititur argumentis Aristotele maxime reclamante. Nec hoc tantum suis sed Platonicis quoque Aristotelicisque rationibus
probare contendit: eam quae dicit:
Non est homo iustus
huiusmodi esse qualis est ea quae dicit:
Nullus homo iustus est
Sed nos auctoritati Aristotelicae seruientes id quod ab illo ueraciter dicitur approbamus. Nam quod Syrianus
dicit indefinitam quidem affirmationem particularis optinere uim, indefinitam uero negationem uniuersalis, quam
mendaciter diceretur quamque utraeque in particularibus rectissime proponerentur, et supra monstrauimus et in his
libris quos de categoricis syllogismis composuimus in primo libro diligenter expressimus.
Nunc nobis ipse quoque Aristoteles testis est et Syrianus facillima ratione conuincitur, quod in Analyticis
quoque ex duabus indefinitis dicit non posse colligi syllogismum /173/ cum ex affirmatiua particulari et negatiua
uniuersali particularis negatiua possit esse collectio. Quod si indefinitae affirmatio et negatio et negationis uniuersalis et
particularis affirmationis uim optinerent, numquam diceret Aristoteles has propositiones non colligere syllogismum.
Sed illud uerius est, quoniam ex duabus particularibus nihil in qualibet propositionum complexione colligitur, quod in
his propositionibus quae indefinitae sunt nihil colligi dixit, quia particularium uim propositiones indefinitas arbitratus
est optinere. Quare multis modis Syriani argumenta franguntur.
Sed nos expositionis cursum ad sequentia conuertamus.
MANIFESTUM EST AUTEM QUONIAM UNA NEGATIO UNIUS AFFIRMATIONIS EST; HOC ENIM
IDEM OPORTET NEGARE NEGATIONEM, QUOD AFFIRMAUIT AFFIRMATIO, ET DE EODEM, VEL DE
ALIQUO SINGULARIUM VEL DE ALIQUO UNIVERSALIUM, VEL UNIVERSALITER VEL NON
UNIVERSALITER. DICO AUTEM UT EST SOCRATES ALBUS, NON EST SOCRATES ALBUS. SI AUTEM
ALIUD ALIQUID VEL DE ALIO IDEM, NON OPPOSITA SED ERIT AB EA DIVERSA. HUIC VERO QUAE EST
OMNIS HOMO ALBUS EST ILLA QUAE EST NON OMNIS HOMO ALBUS EST, ILLI VERO QUAE EST
ALIQUI HOMO ALBUS EST ILLA QUAE EST NULLUS HOMO ALBUS EST, ILLI AUTEM QUAE EST EST
HOMO ALBUS ILLA QUAE EST NON EST HOMO ALBUS.
Hinc quoque apparet affirmationem indefinitam et /174/ indefinitam negationem non semper unam in ueritate
aliam in falsitate consistere.
Atque hinc docetur indefinitam negationem non idem ualere, quod uniuersalis negatio potest, et est alia
uniuersalis, alia indefinita negatio. Nam si unicuique affirmationi una negatio uidetur opponi cumque diuersae sint
affirmatio quae dicit:
Est homo albus
et ea quae dicit:
Est quidam homo albus
diuersas quoque habebunt in negationibus enuntiationes. Et illa quidem quae indefinita est affirmatio habebit
indefinitam negationem, ut ea quae dicit:
Est homo albus
huic opponitur:
Non est homo albus
ea uero quae dicit:
Est quidam homo albus
negationem habebit oppositam eam quae dicit:
Nullus homo albus est

