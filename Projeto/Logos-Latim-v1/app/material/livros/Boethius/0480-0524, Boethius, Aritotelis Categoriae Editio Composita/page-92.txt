potest simul uera esse cum ea quae dicit:
Non omnis est homo iniustus
Potest enim fieri ut quidam sint iusti, quidam autem non sint iusti et in eo utraeque uerae sunt, et ea quae dicit:
Non omnis est homo iustus
quia sunt quidam iniusti, et ea quae dicit:
Non omnis est homo iniustus
quia poterunt esse aliqui iusti. Sed haec consentit infinitae negationi particulari quae dicit:
Non omnis est homo non iustus
Idem est enim dicere "Non omnis est homo iniustus" quod "Non omnis est homo non iustus". Quocirca et hae
sibimet angulares simul uerae esse possunt. Nam si quidam sunt iusti, quidam iniusti, uerum est dicere quoniam non
omnis est homo iustus, quia sunt quidam iniusti, rursus uerum est dicere non omnis est homo non iustus, quia sunt
quidam iusti. Negationes igitur /307/ negationibus angulares definitae simul uerae esse possunt et hoc est simile
indefinitis, in quibus sicut affirmationes affirmationibus, ita quoque in ueritate angulares negationes negationibus
consentiunt.
Sensus ergo totus huiusmodi est: SIMILITER AUTEM, inquit, SE HABET, id est similis erit consequentia
propositionum, quemadmodum fuit in indefinitis, ETIAM SI UNIVERSALIS NOMINIS SIT AFFIRMATIO, id est
etiam si definitae affirmationes negationesque ponantur, ut per subiecta exempla monstrauit dicens affirmationi
simplici uniuersali OMNIS EST HOMO IUSTUS opponi NON OMNIS EST HOMO IUSTUS particularem scilicet
simplicem negationem. Et rursus uniuersalem affirmationem infinitam proponens eam scilicet quae est OMNIS EST
HOMO NON IUSTUS huic illam opposuit quae dicit NON OMNIS EST HOMO NON IUSTUS. Hae, inquit, similiter
se habent ad consequentiam quemadmodum ind efinitae. Quomo do autem se illae haberent ad c onsequentiam supra
monstratum est. SED NON, inquit, SIMILITER ANGULARES CONTINGIT VERAS ESSE. In his enim quae erant
indefinitae affirmationes affirmationibus angulares simul uerae esse poterant. In his autem quae definitae sunt simul
uerae esse non possunt. CONTINGIT AUTEM ALIQUANDO, ut similiter angulares uerae sint in his quae definitae
sunt, quemadmodum et in indefinitis.
Negationes enim negationibus angulares definitae simul in ueritate consentiunt, ut in his quoque inueniebatur
quas indefinitas supra descripsimus. Plenus est igitur huiusmodi intellectus.
Herminus autem hoc aliter sic exponit: similiter, inquit, /308/ duas facient oppositiones quatuor propositiones,
si fuerint duae simplices, duae infinitae, determinatione tamen adiecta. Hoc autem sic monstrat: proponit prius
simplicem affirmationem uniuersalem quae dicit:
Omnis est iustus homo
contra hanc particularem simplicem negationem:
Non omnis est iustus homo
sub affirmatione uniuersali simplici affirmationem uniuersalem infinitam quae dicit:
Omnis est non iustus homo
contra hanc sub negatione particulari simplici particularem negationem infinitam quae proponit:
Non omnis est non iustus homo.
Omnis est iustus homo
Omnis est non iustus homo
Non omnis est iustus homo
Non omnis est non iustus homo.
His ergo ita dispositis duae, inquit, fiunt oppositiones. Contra enim eam quae est omnis est iustus homo
opponitur illa quae proponit:
Non omnis est iustus homo
Hoc autem idcirco quoniam sibi contradictorie oppositae sunt uniuersalis affirmatio simplex et particularis
negatio simplex. Et est haec quidem una propositio. Rursus contra eandem affirmationem simplicem quae dicit:
Omnis est iustus homo
opponitur uniuersalis affirmatio infinita quae dicit:
Omnis est non iustus homo
et hoc contrario modo. Ea namque quae dicit:
Omnis est non iustus homo
idem significat eique consentit quae dicit:
Nullus homo iustus est
Sed haec quae proponit nullus homo iustus est contrario modo opposita est ei quae dicit:
Omnis est iustus homo
Quocirca etiam ea quae proponit:
Omnis est non iustus /309/ homo
contrarie erit opposita ei quae dicit:
Omnis est iustus homo
Est igitur haec quoque altera oppositio. Duae ergo sunt oppositiones, quemadmodum etiam in his quae sunt
indefinitae: licet alio modo essent oppositae, tamen duae erant oppositiones. Secundum diametrum autem non similiter
ueras contingit esse, ut ipse ait. Illae enim quoniam indefinitae erant, et secundum diametrum quae erant simul ueras

