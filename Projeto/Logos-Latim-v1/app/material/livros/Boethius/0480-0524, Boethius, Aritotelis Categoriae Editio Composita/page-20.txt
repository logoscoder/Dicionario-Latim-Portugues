IPSA QUIDEM SECUNDUM SE DICTA VERBA NOMINA SUNT ET SIGNIFICANT ALIQUID.
CONSTITUIT ENIM QUI DICIT INTELLECTUM ET QUI AUDIT QUIESCIT.
SED SI EST VEL NON EST, NONDUM SIGNIFICAT; NEQUE ENIM ESSE SIGNUM EST REI VEL
NON ESSE, NEC SI HOC IPSUM EST PURUM DIXERIS. IPSUM QUIDEM NIHIL EST, CONSIGNIFICAT
AUTEM QUANDAM COMPOSITIONEM, QUAM SINE COMPOSITIS NON EST INTELLEGERE.
Hoc loco Porphyrius de Stoicorum dialectica aliarumque scholarum multa permiscet et in aliis quoque huius
libri partibus idem in expositionibus fecit, quod interdum nobis est neglegendum. Saepe enim superflua explanatione
magis obscuritas comparatur.
Nunc autem Aristotelis huiusmodi sententia est: VERBA, inquit, IPSA SECUNDUM SE DICTA NOMINA
SUNT, non secundum id quod omnis pars orationis commune nomen uocatur, ut dicimus nomina rerum sed quod omne
uerbum per se dictum neque addito de quo illud praedicatur tale est, ut nomini sit affine. Nam si dicam:
Socrates ambulat
id quod dixi ambulat totum pertinet ad Socratem, nulla ipsius intellegentia propria est. At uero cum dico
solum:
Ambulat
ita quidem dixi, tamquam si alicui insit, id est tamquam si quilibet ambulet sed tamen per se est propriamque
retinens sententiam huius uerbi significatio est. Unde fit ut apud Graecos /72/ quoque articularibus praepositiuis sola
uerba dicta proferantur, ut est:
to perimatein tou perimatein toi perimatein
Quod si uerba cum nominibus coniungantur, in oratione Graeca articularia praepositiua addi non possunt, nisi
sola dicta sint.
Quoniam significant rem et ita ut, quamuis eam significent quae alicui insit, tamen secundum se et per suam
sententiam dicantur, idcirco sunt nomina. Et quod Aristoteles ait IPSA QUIDEM SECUNDUM SE DICTA VERBA
NOMINA SUNT, tale est ac si diceret: ipsa quidem sola neque cum aliis iuncta uerba nomina sunt. Cuius rei hoc
argumentum reddit: CONSTITUIT ENIM, inquit, QUI DICIT INTELLECTUM ET QUI AUDIT QUIESCIT. Hoc
autem tale est: omni nomine audito quoniam per syllabas progrediens uox aliquantulum temporis spatium decerpit, in
ipsa progressione temporis qua dicitur nomen audientis quoque animus progreditur: ut cum dico "imperterritus", sicut
per syllabas "in" et "per" et "ter" et caeteras progreditur nomen, ita quoque animus audientis per easdem syllabas uadit.
Sed ubi quis expleuerit nomen et dixerit "imperterritus", sicut nomen finitum a syllabarum progressione consistit, ita
quoque audientis animus conquiescit. Nam cum totum nomen audit, totam significationem capit et animus audientis,
qui dicentis syllabas sequebatur uolens quid ille diceret intellegere, cum significationem ceperit, consistit et ems
animus perfecto demum nomine constituitur.
Hoc est enim quod ait: CONSTITUIT ENIM QUI DICIT INTELLECTUM ET QUI AUDIT QUIESCIT.
Etenim is qui loquitur postquam totum sermonem dixerit, /73/ audientis animum constituit. Non est enim quo
progrediatur intellegentia ipsoque nomine terminato animus auditoris qui progrediebatur explicatione nominis
constituitur et quiescit et ultra ad intellegentiam, quippe expedita significatione nominis, non procedit. Sed hoc uerbo
nominique commune est sed si uerbum solum dicatur. Namque si cum nomine coniungatur, nondum audientis
constituitur intellectus. Est enim quo ultra progredi animus audientis possit, quod cum dico:
Socrates ambulat
hoc ambulat non per se intellegitur sed ad Socratem refertur et in tota oratione consistit intellectus, non in solo
sermone. At uero si solum dictum sit, ita in significatione consistit, quemadmodum in nomine. Recte igitur dictum est
IPSA SECUNDUM SE DICTA VERBA NOMINA
esse, quoniam CONSTITUIT IS QUI DICIT INTELLECTUM ET QUI AUDIT QUIESCIT.
Vel certe erit melior expositio, si ita dicamus: uerba ipsa secundum se dicta nomina esse, idcirco quoniam
cuiusdam rei habeant significationem. Neque enim si talis rei significationem retinet uerbum, quae semper aut in altero
sit aut de altero praedicetur, idcirco iam nihil omnino significat. Nec si significat aliquid quod praeter subiectum esse
non possit, idcirco iam etiam illud significat quod subiectum est. Ut cum dico sapit, non idcirco nihil significat,
quoniam hoc ipsum sapit sine eo qui sapere possit esse non potest. Nec rursus cum dico:
Sapit
illum ipsum qui sapit significo sed id quod dico ("sapit") nomen est cuiusdam rei, quae semper si in altero et
de altero praedicetur. Unde fit ut intellectus quoque sit. Nam qui audit "Sapit", licet per se constantem rem non audiat
(in altero namque /74/ semper est et in quo sit dictum non est), tamen intellegit quiddam et ipsius uerbi significatione
nititur et in ea constituit intellectum et quiescit, ut ad intellegentiam ultra nihil quaerat omnino, sicut fuit in nomine.
Quemadmodum enim nomen cuiusdam rei significatio propria est per se constantis, ita quoque uerbum
significatio rei est non per se subsistentis sed alterius subiecto et quodammodo fundamento nitentis.
Est hic quaestio. Non enim uerum uideri potest quod ait: CONSTITUIT ENIM QUI DICIT INTELLECTUM
ET QUI AUDIT QUIESCIT. Nam neque qui dicit constituit intellectum neque qui audit quieseit. Deest enim quiddam
sermoni uel nomini: ut si qui dicat:
Socrates

