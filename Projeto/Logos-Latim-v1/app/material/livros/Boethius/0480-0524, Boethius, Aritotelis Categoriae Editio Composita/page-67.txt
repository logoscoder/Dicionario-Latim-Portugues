necesse est, totum liberum arbitrium perit, totus casus absumitur, rerum possibilitas praeter necessitatem omnis
excluditur.
Simul autem Aristoteles praenuntiationem euentumque coniungens rerum necessitatem ex ipsa propositionum
ueritate confirmat dicens: si haec ita sunt, ut in omni tempore sic se haberet unumquodque quod factum est, ut hoc
ipsum uere praediceretur, NECESSE ESSET HOC FIERI, id est necesse esset quod praedictum uere est euenire.
Unumquodque enim eorum quae fiunt et uerepraedicuntur sic se habet, ut ex necessitate fiat.
Hoc autem cur fiat haec ratio est: quod enim uere quis dicit, fieri necesse est. Illa enim ueritas ex rerum /230/
necessitate procreatur.
Quod si etiam id quod factum est ueraciter praenuntiaretur futurum, nulla esset dubitatio omnia ex necessitate
prouenire. Quod si hoc, inquit, est impossibile (uidemus enim quasdam res ex principio liberi arbitrii et ex nostrorum
actuum fonte descendere), quid dubitamus friuolam rationem omnium necessitatis excludere nec dilectum humanae
uitae interpositione necessitatis absumere? Quae enim erit ulla discretio inter homines, si liberi arbitrii iudicium perit?
Cur postremum leges conditae, cur publice iura responsa sunt? Cur instituta moresque, publici et priuati actus
constitutionibus principum et iudiciorum nexibus continentur, si certum est nihil humanis licere propositis? Frustra
enim cuncta sunt, si liberum arbitrium non est. Leges enim et caetera ad continendos animos hominum conditas scimus.
Quod si se ipsi animi non regunt et eos aliqua quaedam uiolentia necessitatis impellit, dublum non est quin uacuae istae
leges sint, quae nihil sponte facientibus proponuntur. Sed haec quam sint impossibilia ipse Aristoteles probat, cuius
recta sententia neque casum neque necessitatem neque possibilitatem in utraque parte naturae neque liberum tollit
arbitrium sed cuncta permiscens rebus pluribus mundum compositum non arbitratur simplici uel casu uel necessitate
uel liberae uoluntatis iudicio contineri. /231/
QUOD SI HAEC NON SUNT POSSIBILIA: VIDEMUS ENIM ESSE PRINCIPIUM FUTURORUM ET AB
EO QUOD CONSILIAMUR ATQUE AGIMUS ALIQUID.
Impossibilia, inquit, ista sunt ut omnia ex necessitate proueniant.
Sumus enim quorundam nos ipsi quoque principia et animus noster ratione formatus actionesque nostrae ea
ratione directae quarundam rerum principium tenent. Sic enim id quod in nobis est habere uidemur: nullo extra
impediente uel cogente ad quod nobis uidetur ratione iudicante prosilimus. Nec omnia necessitatibus subripienda sunt.
Omnium namque animalium genus in eo quod animalia sunt subiectum est aliud naturae, aliud caelestibus
siderum cursibus, aliud rationi quoque mentis et animi cogitationi. Arbores namque et animalia irrationabilia illae
quidem tantum naturae subiectae sunt, pecudes uero etiam caelestium decretis. Homines autem et naturae et sideribus et
propriae uoluntati subiecti sunt. Multa enim natura dominante uel facimus uel patimur, ut mortem uel huiusmodi
habitudinem corporis.
Multa secum rerum ipsarum necessitas trahit, ut ea quae cum facere uelimus, non tamen facere ualeamus.
Multa autem dat liberum uoluntatis arbitrium, quae nobis uolentibus fiunt [ut fierent si uelimus]. Unde fit ut natura
quae motus /232/ est principium et liberi arbitrii facultate animi ratione participet. Anima uero uelut inligata corporibus,
quibus natura dominatur, imaginationibus et cupiditatibus et iracundiae ardoribus caeterisque, quae afferunt corpora, ex
ipsa cui inligata est natura participat. Cuncti autem diuinae prouidentiae subiecti ex illa quoque diuinorum uoluntate
pendemus. Itaque nec caelestium necessitas tota subruitur nec casum disputatio haec de rebus eliminat et liberum firmat
arbitrium.
Sed haec maiora sunt quam ut nunc digne pertractari queant. Sumus igitur nos quoque rerum principia et ex
nostris consiliis atque actibus in rebus plura consistunt. Quod si ea quae per hanc rationem auferuntur perspicua sunt,
quod uero ponitur id est affirmationem et negationem omnem in futuro ueram esse non aeque perspicuum est, cur
dubitamus mendacem subterfugere rationis uiam et tenere ea quae cum uera sunt tum manifesta sunt repudiatis his,
quae nec ueritate ulla firma sunt nec perspicuitate clarescunt? ET QUONIAM SUPRA IAM DIXERAT: QUARE NON
OPORTEBIT NEQUE CONSILIARI NEQUE NEGOTIARI, nunc hoc reddidit ad id quod ait CONSILIARI DICENS
ESSE PRINCIPIUM FUTURORUM ET AB EO QUOD CONSILIAMUR; ad id quod ait NEQUE NEGOTIARI
reddidit id quod subiecit ATQUE AGIMUS. Quare tanta breuitate oratio constricta est, ut in ea teneatur rationis
ordinisque necessitas.
ET QUONIAM EST OMNINO IN HIS QUAE NON SEMPER ACTU SUNT ESSE POSSIBILE ET NON,
IN /233/ QUIBUS UTRUMQUE CONTINGIT ET ESSE ET NON ESSE, QUARE ET FIERI ET NON FIERI. ET
MULTA NOBIS MANIFESTA SUNT SIC SE HABENTIA, UT QUONIAM HANC UESTEM POSSIBILE EST
INCIDI ET NON INCIDETUR SED PRIUS EXTERETUR. SIMILITER AUTEM ET NON INCIDI POSSIBILE EST.
NON ENIM ESSET EAM PRIUS EXTERI, NISI ESSET POSSIBILE NON INCIDI. QUARE ET IN ALIIS
FACTURIS, QUAECUMQUE SECUNDUM POTENTIAM DICUNTUR HUIUSMODI: MANIFESTUM EST,
QUONIAM NON OMNIA EX NECESSITATE VEL SUNT VEL FIUNT SED ALIA QUIDEM UTRUMLIBET ET
NON MAGIS VEL AFFIRMATIO VEL NEGATIO, ALIA VERO MAGIS QUIDEM <ET> IN PLURIBUS
ALTERUM SED CONTINGIT FIERI ET ALTERUM, ALTERUM VERO MINIME.
Continuus quidem sensus est ex superioribus hoc modo: supra enim ait quod si haec non sunt possibilia id est
ut omnia necessitas administret: uidemus enim a nobis quoddam esse principium futurorum et a nostris actibus atque
consiliis: his illud addidit: quoniamque sunt aliqua quae possibilia quidem sunt esse cum non sint et non esse cum sint.
Haec etiam simul auferuntur, si necessitas in omnibus dominetur.

