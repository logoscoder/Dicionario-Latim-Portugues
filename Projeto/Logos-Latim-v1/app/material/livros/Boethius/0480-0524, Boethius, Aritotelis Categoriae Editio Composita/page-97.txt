ita quoque in ea oppositione quae est ex infinito nomine subiecto idem seruandum est, ut quod in affirmatione
subiectum est idem seruetur etiam in negatione. Quod si hoc in his quae indefinitae sunt euenit, cur non etiam in illis
idem fieri oportere uideatur quae definitae sunt? Hoc solum enim definitae ab indefinitis differunt, quod cum
indefinitae uniuersalia praedicant praeter uniuersalitatis determinationem, determinatae et definitae idem illud
prasdicant uniuersale cum adiectione et significatione quoniam uniuersaliter praedicatur. Nihil igitur aliud omnis uel
nullus significat, nisi quoniam id quod uniuersale dicitur uniuersaliter praedicatur. Ergo omnia eadem quae in
affirmatione et negatione indefinitis ponebantur eadem quoque et in eisdem determinatis seruanda sunt. Omnis enim et
nullus non sunt termini sed uniuersalis termini determinationes.
His igitur ab Aristotele decursis nos quoque a Syriano, cui Philoxeno esse cognomen supra rettulimus,
propositionum omnium numerum, de quibus in hac libri disputatione perpendit, nimis ad rem pertinentem atque utilem
transferamus. Et prius perspiciendum est in categoricis propositionibus quot indefinitae sunt. Quantae enim fuerint
indefinitae, tot /322/ erunt uniuersales, tot particulares, tot singularium atque indiuiduorum propositiones. Et prius
quidem affirmationes perspiciamus hoc modo: quatuor modi sunt propositionum: aut enim indefinitae sunt aut
uniuersales aut particulares aut singularium atque indiuiduorum. Si ergo perspiciantur quantae sint indefinitae
affirmationes, has si per quaternarium numerum multiplicauero, colligitur mihi numerus affirmationum. Quem si
duplico, colligitur etiam negationum hoc modo. Praedicatur enim est aut ipsum solum aut certe tertium adiacens cum
alio. Et si solum praedicatur, aut ad nom en simplex atque finitum praedicandum est aut ad infinitum. Ex his duae sunt
affirmationes:
Est homo
Est non homo
Quotiens autem est tertium adiacens praedicatur, hae quatuor erunt affirmationes: aut cum subiectum infinitum
est solum, ut:
Est iustus non homo
aut cum praedicatum infinitum est solum, ut:
Est non iustus homo
aut cum utraque finita sunt, ut:
Est iustus homo
aut cum utraque infinita sunt, ut:
Est non iustus non homo
MAGIS PLURES AUTEM HIS, ut ipse ait, propositiones inueniri non possunt. Cum igitur sex sint
affirmationes, duae quibus est praedicatur, quatuor uero adiacente, has si per quaternarium ducam, uiginti et quatuor
fient. Quas rursus si binario multiplicem, quadraginta octo mihi summa subcrescunt. Tot igitur erunt affirmationes et
negationes quaecumque uel praedicato est uerbo uel tertio adiacenti et praedicato fiunt. Qua in re quoniam tres /323/
sunt aliae qualitates propositionum, quae sunt necessariae, contingentes et inesse tantum significantes,
secundum quas qualitates istae omnes propositiones proferuntur, has quadraginta octo propositiones si in ternarium
numerum duxerimus, scilicet propositionum qualitates, centum quadraginta quatuor omnis propositionum
praedicatiuarum, de quibus hoc libro tractat, numerositas crescet. Sed nunc praeter has tris qualitates quae sint
quadraginta octo propositiones cum negationibus suis (quas si per qualitates propositionum, necessariam scilicet et
contingentem et inesse significantem, multiplicauero, centum quadraginta quatuor fient) subter adscripsimus. /324/
EST SOLUM
Est homo
Est non homo
Est omnis homo
Est omnis non homo
Est quidam homo
Est quidam non homo
Est Socrates
Est non Socrates
ITEM EST TERTIUM
Est iustus homo
Est iustus omnis homo
Est iustus quidam homo
Est iustus Socrates
Est iustus non homo
Est iustus omnis non homo
Est iustus quidam non homo
Est iustus non Socrates
Est non iustus omnis homo

Non est homo
Non est non homo
Non est omnis homo
Non est omnis non homo
Non est quidam homo
Non est quidam non homo
Non est Socrates
Non est non Socrates
Non est iustus homo
Non est iustus omnis homo
Non est iustus quidam homo
Non est iustus Socrates
Non est iustus non homo
Non est iustus omnis non homo
Non est iustus quidam non homo
Non est iustus non Socrates
Non est non iustus omnis homo

