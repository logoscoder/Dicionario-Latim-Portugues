Homo iustus /268/ est
Homo iustus non est
Ex infinitis autem, in quibus nomen infinitum principaliter praedicatur, ut est:
Homo non iustus est
Homo non iustus non est
Siue autem est primo dicatur siue postea idem est nec hoc turbet quod Aristoteles 'est' primum dixit, nos uero
postremum sed idem est.
Fiunt igitur oppositiones duae, quatuor propositiones sunt. Hae quatuor propositiones ex senario
propositionum numero ad pauciora reductae sunt. Si enim simplices et ex duobus terminis fuissent, hoc modo essent:
Homo est
Homo non est
Iustus est
Iustus non est
Non iustus est
Non iustus non est
et essent hae sex propositiones. Posset quidem adici hoc quidem etiam, ut de infinito nomine subiecto fierent
propositiones, ut est:
Non homo est
Non homo non est
Sed de his posterius dicit. Nunc autem sex illae simplices in quatuor raptae sunt, idcirco quoniam res simplices
iunctae naturaliter redeunt pauciores. Coniunctio enim ipsa numerum minuit, ut si sint decem res et singulae singulis
iungantur, ut binae fiant, quinarius numerus coniunctionis redit. Ita etiam hic modo sex erant propositiones (ut supra
docui) quae [et] simpliciter dicerentur sed hae adstrictae sunt et coniunctione deminutae. Nam quod posuerunt istae
quatuor:
Homo est
Homo non est
Iustus est
Iustus non est
hae coniunctione in duas redactae sunt. Iunctus enim homo cum iusto duas propositiones fecerunt:
Homo iustus est
Homo iustus non est
Rursus /269/ ad eundem ipsum hominem infinitum cum praedicatur, aliae duae propositiones ex infinito
praedicato rationabiliter oriuntur:
Homo non iustus est
Homo non iustus non est
Quorum duae sunt oppositiones, quatuor uero propositiones. Ita igitur ex sex propositionibus, id est:
Est homo
Non est homo
Est iustus
Non est iustus
Est non iustus
Non est non iustus
(quae cum sex sint propositiones, tres tamen habent oppositiones) homo iusto et homo non iusto subiectus
quatuor solas propositiones fecit, duplicem uero oppositionem. Qui uero dixerunt numerosiores fieri propositiones ex
his, in quibus 'est' adiacens praedicaretur, quam ex his, quae duobus terminis constarent, illos non intellexisse rerum
naturam manifestum est, quae ita fert, ut semper ex pluribus simplicibus rariores redeant res paucioresque coniunctae.
Ait igitur: in his IN QUIBUS EST TERTIUM ADIACENS PRAEDICATUR: ut hoc quod ait TERTIUM non ad
praedicationem referatur potius quam ad ordinem, ipse distinxit dicens: DICO AUTEM UT EST IUSTUS HOMO; EST
TERTIUM DICO ADIACERE NOMEN VEL VERBUM IN AFFIRMATIONE. Non inquit tertium praedicari sed
tertium adiacere, ad ordinem scilicet, non ad praedicationem, ut tertium quidem adiaceret, adiacens autem praedicaretur
id est non simpliciter praedicaretur. Neque enim superius terminus in propositione est. Atque ideo si quis resoluere
propositionem uelit in suos terminos, ille non resoluit in 'est' sed in id quod est homo et iustus. Et erunt duo termini:
subiectus quidem homo, praedicatus uero /270/ iustus, 'est' autem quod adiacens praedicatur et tertium adiacens non in
termino sed in qualitate potius propositionis (ut dictum est) iustius accipietur.
NOMEN autem VEL VERBUM ait 'est' propter hanc causam. Tertium enim nomen adiacere est dixit, ut
doceret prima duo esse hominem scilicet et iustum, idcirco autem ait NOMEN VEL VERBUM, quoniam uerba quoque
nomina sunt. Hoc autem prius dixit dicens: IPSA QUIDEM PER SE DICTA VERBA NOMINA SUNT. Postquam
igitur dixit, quid uellet ostendere per id quod ait EST TERTIUM ADIACENS PRAEDICATUR, quoniam ad ordinem
non ad praedicationem, subter exposuit quot fierent propositiones dicens: QUARE IDCIRCO QUATUOR ISTAE
ERUNT. Dixit autem communem istis quatuor accidentiam, quam paulo post diligenter exponam. Quod autem accidit

