Sed praeter haec aut praeter idem ualentia propositio nulla est.
Recte igitur dictum est praeter uerba praedicatiuam propositionem non posse constitui. Iuste tamen aliquis
quaestionem uideatur opponere, cur cum iam dixerit praeter uerbum enuntiationes nulla ratione posse constitui nunc
idem repetit, quasi nil de his antea praedixisset. Sed superfiuum uideri non debet. QUONIAM enim finitum nomen cum
negatiua particula nomen est infinitum, idcirco putaretur fortasse negatio esse quod diceremus non homo. Quod si haec
negatio, homo affirmatio. Ne in hunc ergo quisquam laberetur errorem, hoc dixit et congrue repetiuit, quoniam praeter
uerbum esse enuntiatio non potest, tamquam si diceret:
/261/ nemo arbitretur infinitum nomen esse negationem nec nomen affirmationem, praeter enim uerbum
affirmatio et negatio nulla umquam potest ratione constitui. In hoc illud quoque nouerat quod uerbum infinitum et
negationem significaret et infinitum uerbum. Id enim quod dicimus 'non ambulat' et infinitum est uerbum et negatio sed
per se quidem si dicatur simplex sine aliquibus aliis adiectionibus infinitum uerbum est; sin uero cum nomine aut cum
infinito nomine proferatur, non iam uerbum infinitum sed negatio accipitur: ut 'non' negatiua particula cum 'ambulat'
iuncta infinitum uerbum efficiat non ambulat sed in propositione quae est "Homo non ambulat" hominem non ambulare
designet. Atque ideo ait subiecta quidem in propositionibus posse esse uel nomina uel infinita nomina, praedicata uero
praeter uerba esse non posse. Nam siue in affirmationibus quis coniungat quid, uerbum sine dubio praedicauit, siue in
negationibus, non infinitum uerbum sed tantum uerbum, cui addita non particula totem qualitatem propositionis ex
affirmatiua in negatiuam commutet.
Quare recte nullam differentiam propositionum de infinitis uerbis fecit. Infinita enim uerba tunc sunt infinita,
cum sola sunt. Si uero cum infinito nomine iungantur aut nomine, non infinita uerba iam sunt sed finita, cum negatione
tamen in tota propositione intelleguntur. Si ergo, quemadmodum Stoici uolunt, ad nomina negationes ponerentur, ut
esset "Non homo ambulat" negatio, ambiguum /262/ esse posset, cum dicimus 'non homo' an infinitum nomen esset, an
uero finitum cum negatione coniunctum.
Sed quoniam Aristoteli placet uerbis negationes oportere coniungi, infinita magis uerba ambigui intellectus
sunt, an infinita uideantur, an cum negatione finita. Atque ideo ita discernitur: sumptum cum nomine infinitum uerbum
negatio fit et negatiua propositio, ut est "Homo non ambulat", per se uero dictum infinitum uerbum est, ut 'non
ambulat'. Atque ideo hic solam differentiam nominum et infinitorum nominum in propositionibus dedit, non etiam
uerborum infinitorum, idcirco quod de coniunctis loquebatur, id est de nominibus uel infinitis nominibus atque uerbis.
In qua coniunctione id quod per se infinitum uerbum dicitur negatio est. Neque enim oportet sicut omnis propositio aut
ex finito nomine aut ex infinito constat, ita quoque aut ex uerbo constare aut ex infinito uerbo. Infinitum enim uerbum
in propositionibus non est sed quotiens aliquid (ut dictum est) tale ponitur, finitum quidem uerbum est sed illi iuncta
negatio totam propositionem priuat ac destruit. Et uerbum quidem infinitum iunctum nominibus negationem ut faciat
necesse est, nomen uero infinitum iunctum uerbis non necesse est ut faciat negationem. Quod enim dicimus "Non homo
ambulat" affirmatio est, non negatio. Ergo quoniam affirmationem oportet aliquid de aliquo significare, nomen autem
infinitum est aliquid, quotiens dicimus:
Non homo ambulat
ambulationem (id est ALIQUID) de 'non homine' (id est DE ALIQUO) praedicamus. Sed si dicamus 'non
ambulat' non potius de aliquo praedicauimus aliquid sed ab aliquo. Qui enim dicit homo non ambulat, ambulationem
/263/ ab homine tollit, non de homine praedicat. Quare negatio potius quam affirmatio est. Si enim affirmatio esset, id
est si uerbum esset infinitum, aliquid de aliquo praedicaret. Nunc autem aliquid ab aliquo tollit: non est igitur uerbum
infinitum sed potius negatio, quotiens in tota sumitur propositione.
Numerum uero propositionum, quarum nos supra quoque descripsimus, ipse subiecit: indefinitas quidem prius,
post uero contra iacentes. Quod si quis uel ad illa reuertitur uel hic intendit animum, in quo uel nostra uel Aristotelica
dispositio discrepet diligenter agnoscit. Nos enim et contrarias proposuimus et subcontrarias, Aristoteles uero solum
contradictorie sibimet contra iacentes oppositasque proposuit. Sed Aristoteles non solum in praesenti tempore easdem
propositionum dicit esse differentias quas proposuit sed etiam in aliis quoque temporibus quae sunt extrinsecus.
Extrinsecus autem tempora uocat quae praeter praesens sunt praeteritum scilicet et futurum.
QUANDO AUTEM EST TERTIUM ADIACENS PRAEDICATUR, DUPLICITER DICUNTUR
OPPOSITIONES. DICO AUTEM UT EST IUSTUS HOMO; EST TERTIUM DICO ADIACERE NOMEN VEL
VERBUM IN AFFIRMATIONE. QUARE IDCIRCO QUATUOR ISTAE ERUNT, QUARUM DUAE QUID EM AD
AFFIRMATIONEM ET NEGATIONEM SESE HABEBUNT SECUNDUM CONSEQUENTIAM UT
PRIVATIONES, DUAE VERO MINIME. DICO AUTEM QUONIAM EST AUT IUSTO ADIACEBIT AUT NON
IUSTO, QUARE ETIAM NEGATIO.
QUATUOR ERGO ERUNT. INTELLEGIMUS /264/ VERO QUOD DICITUR EX HIS QUAE
SUBSCRIPTA SUNT. EST IUSTUS HOMO, HUIUS NEGATIO NON EST IUSTUS HOMO; EST NON IUSTUS
HOMO, HUIUS NEGATIO NON EST NON IUSTUS HOMO. EST ENIM HOC LOCO ET NON EST IUSTO ET
NON IUSTO ADIACET. HAEC IGITUR, QUEMADMODUM IN RESOLUTORIIS DICTUM EST, SIC SUNT
DISPOSITA.
Fertur autem etiam alia inscriptio quae est hoc modo: DICO AUTEM QUONIAM EST AUT HOMINI
ADIACEBIT AUT NON HOMINI, QUARE ET NEGATIO. Et rursus paulo post: EST ENIM HOC LOCO ET NON

