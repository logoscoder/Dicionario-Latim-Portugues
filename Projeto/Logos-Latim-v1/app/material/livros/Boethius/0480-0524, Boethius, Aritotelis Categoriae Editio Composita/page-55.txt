Si quis ponat homini et equo nomen tunica, inquit, et in propositione nomen hoc ponitur, illa propositio non
est una sed multiplex. Nam si uerbi gratia tunica homo atque equus dicatur, ut, cum dicit aliquis tunicam, aut equum
designet aut hominem: si quis dicat in propositione sic:
Tunica alba est
non est una affirmatio. Quod enim dicit:
Tunica alba est
huiusmodi est quasi si dicam "Homo et equus albus est". Tunica enim equum atque hominem significatione
monstrauit. Quod uero dicit:
Homo atque equus albus est
nihil differt tamquam si dicat:
Equus albus est
Homo albus est
Sed hae duae sunt propositiones et non similes, in his enim subiecta diuersa sunt. Quocirca si hae affirmationes
duae sunt, duplex quoque illa est affirmatio, quae dicit homo atque equus albus est. Quod si haec rursus duplex est,
quoniam equum atque hominem tunicam significare propositum est, cum dicimus "Tunica alba est" non unum sed plura
significat. Quocirca si ea affirmatio quae multa designat non est una, haec quoque affirmatio una non erit, cuius aut
praedicatio aequiuoca fuerit aut subiectum. Atque hoc est quod ait:
SI ERGO HAE MULTA SIGNIFICANT ET SUNT PLURES, MANIFESTUM EST QUONIAM ET PRIMA
MULTA /182/ VEL NIHIL SIGNIFICAT; NEQUE ENIM EST ALIQUIS HOMO EQUUS.
Quod si, inquit, est equus albus et est homo albus multa significant, illa quoque prima propositio, quae est est
tunica alba, unde hae fluxerunt, multa designat: aut si quis dicat non eam multa significare, concedit profecto nihil
omnino propositionis ipsius significatione monstrari. Tunc enim nomen unum multa significans in unam
significationem poterat conuenire, quotiens ex his quae significat una posset coniungi constituique substantia, ut in eo
quod supra proposui, cum homo animal rationale et mortale significat, quae in unum possunt iuncta congruere. Nunc
autem si tunica hominem equumque significat, multa designat sed ea ipsa in unum corpus non ueniunt. Neque enim
fieri potest ut aliqui homo equus sit. Quare aut multa significat, quod uerum est, aut si quis contendat non eam multa
significare sed quiddam ex his quae significat iunctum, quoniam nihil est quod ex equo et homine coniungatur, nihil
omnino significat. Hoc est enim quod dixit NEQUE ENIM EST ALIQUIS HOMO EQUUS, et hoc sub uno legendum
est, non discrete pronuntiandum homo et rursus equus sed homo equus, ut ex his iunctis appareat nihil omnino posse
constitui. Cur autem hoc dixerit, sequens monstrat oratio. Si enim ita facienda est oppositio, ut contra affirmationem
huiusmodi opponatur /183/ negatio, quae in oppositione uerum falsumque diuidat, ut una uera, alia falsa sit, unam
oportet esse affirmationem et uuam negationem, quod contingit, si neque subiectum neque praedicatum multa
significet. Quod si plura designet et sit aequiuocum, non erit in huiusmodi propositionibus una semper uera, altera
falsa.
Herminus uero sic sentit quod ait Aristoteles: SIN VERO DUOBUS UNUM NOMEN EST POSITUM, EX
QUIBUS NON EST UNUM, NON EST UNA AFFIRMATIO: ut in eo, inquit, quod est homo gressibilis est, quoniam
quod dicimus gressibile potest et bipes esse et quadrupes et multipes animal demonstrari: ex his, inquit, omnibus unum
fit, quod est pedes habens: ista, inquit, huiusmodi affirmatio non multa significat.
Sed sententiam Aristotelis omnino non sequitur. Neque enim ex his omnibus unum fit nec quadrupes et bipes
et multipes pedem habere faciunt. Hic enim numerus pedum, non pedum constitutio est. Quare Herminus
praetermittendus est.
Huic autem expositioni quam supra disserui et Aspasius et Porphyrius et Alexander in his quos in hunc librum
ediderunt commentariis consenserunt. Sed ne diutius nobis Aristotelis exemplum caliginis obscuritatem ferat, hoc in
aliquo noto exemplo uocabuloque uidendum est. Cum enim dicimus: Aiax se peremit, et Telamonis Aiacem filium et
Oileum demonstrat, ex quibus duobus unum fieri aliquid non potest. Ex duobus enim indiuiduis nihil omnimodis
iungitur. Quare huiusmodi propositio multa significat. Sed haec hactenus.
[09]
Nunc autem determinat haec, quae de propositionibus supra iam dixerat, non de omni tempore sed de solis
tantum praeterito et praesenti, quemadmodum se in ueritate et in falsitate habeant, disseruisse. In futuris uero non idem
est quale in praeterito praesentique in propositione iudicium, idcirco quod iam uel cum contigit uel cum est definita
ueritas et falsitas in propositionibus inuenitur. Ut cum dico:
Brutus consulatum primus instituit sub rege Tarquinio
dicat alius:
Brutus consulatum non primus instituit sub rege Tarquinio
hic una uera est, una falsa, et iam affirmatio definite uera est, definite falsa negatio rursus in praesenti cum
dicimus:
Vernum tempus est
Vernum tempus non est

