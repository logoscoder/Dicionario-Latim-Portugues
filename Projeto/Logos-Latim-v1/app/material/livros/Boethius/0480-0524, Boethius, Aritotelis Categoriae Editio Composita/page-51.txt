Propositiones eas, quae in uniuersalibus non uniuersaliter proferuntur, non semper ueras esse uel falsas conatur
ostendere. Hoc autem per contraria monstrat. Ea enim propositio quae est:
Homo albus est
et huius negatio quae est:
Homo albus non est
hoc modo ostenduntur uerum et falsum inter se interdum non posse diuidere: nam si uerum est, ut hae duae
affirmationes:
Est homo albus
et
Est homo niger
utraeque uno tempore uerae sint, uerum est quoque affirmationem indefinitam et indefinitam negationem
utrasque ueras aliquotiens inueniri. Nam si uerum est quoniam est homo albus, uerum itidem quoniam est homo niger
(nam cum Gallus sit candidus, Aethiops nigerrimus inuenitur): simul ergo uerum est dicere quoniam est homo albus et
est homo niger. Sed qui niger est albus non est: simul ergo uerum est dicere quoniam est homo albus et non est homo
albus. Idem quoque et de probo et turpi. Nam si uerum est dicere quoniam est homo probus, si quis hoc de philosopho
dicat, et rursus uerum est quondam /170/ est homo turpis, si quis hoc de Sulla diceret, uerum est utrumque, et quoniam
est homo probus et quoniam est homo turpis. Sed qui turpis est, probus non est: simul igitur uerum est dicere quoniam
EST HOMO PROBUS ET NON EST HOMO PROBUS.
Sed uidebitur fortasse aliquid sibi dixisse contrarium et difficilior procedit ostensio, quae per huiusmodi
exempla proponitur, quae contraria esse uideantur. Albus enim et niger et probus et turpis contraria sunt et fortasse
dubitet quidam, utrum uno tempore contraria haec in aliquibus ualeant reperiri. Sed adiecit exemplum aliud, quod cum
contrarium non sit, tamen ex eo sicut in contrariis quoque negatio procreatur: ut si quis dicat:
Est homo probus
et alius dicat:
Fit homo probus
si quis uel alio docente uel se ipso corrigente aliqua disciplina rationis eniteat. Nihil ergo contrarium habet
esse probum et fieri probum; neque enim ita contrarium est, ut esse hominem probum et esse hominem turpem. Quare
si nihil habet contrarium, dubium non est quin simul esse possint. Sed quod fit nondum est adhuc cum fit: quare
nondum est probus qui fit probus. Sed uerum erat dicere cum eo quod est:
Est probus homo
quoniam fit probus homo. Sed qui fit probus homo, non est probus homo: uerum est igitur dicere simul,
quoniam est probus homo et non est probus homo, licet non inualida exempla sint posita de contrariis.
Nihil enim prohibet uno tempore contraria aliis atque aliis inesse subiectis. Quocirca constat indefinitas per id
quod in exemplis supra proposuit simul aliquotiens ueras uideri et non semper inter se uerum falsumque partiri. Quod
uero ait: VIDEBITUR AUTEM SUBITO INCONVENIENS ESSE, IDCIRCO /171/ QUONIAM VIDETUR
SIGNIFICARE NON EST HOMO ALBUS, SIMUL ETIAM QUONIAM NEMO HOMO ALBUS EST, huiusmodi
est: dixit enim propositionem affirmationis eam quae dicit:
Est homo albus
ueram posse esse cum ea quae dicit:
Non est homo albus
Nunc hoc notat: uidetur, inquit, aliquotiens inconueniens esse et incongruum dicere eam quae dicit:
Est homo albus
et eam quae est:
Non est homo albus
simul ueras esse posse, idcirco quod ea quae est:
Non est homo albus
emittit imaginationem quandam quod significet quoniam nullus homo albus est. Videtur enim negatio
huiusmodi, quae est:
Non est homo albus
illud quoque significare simul quoniam nullus homo albus est, ut si quis dixerit:
Non est homo albus
hoc eum dixisse putandum sit, quoniam nullus homo albus est. HOC AUTEM, inquit, id est "Non est homo
albus" et rursus "Nullus homo albus est", NEQUE IDEM SIGNIFICAT neque semper simul sunt. Nam qui dicit:
Nullus homo albus est
uniuersalitatem determinans negationem de uniuersalitate proponit, qui uero dicit:
Non est homo albus
non omnino de tota uniuersalitate negat sed ei tantum sufficit de particularitate negasse. Atque ea quae est:
Nullus homo albus est
si unus homo albus fuerit, falsa est, ea uero quae dicit:
Non est homo albus

