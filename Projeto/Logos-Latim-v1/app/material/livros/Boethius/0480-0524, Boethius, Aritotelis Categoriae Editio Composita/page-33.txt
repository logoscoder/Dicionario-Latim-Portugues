de aliquo Platone aliquid id est disputat praedicaui. Et haec simplex est enuntiatio, idcirco quoniam duobus
terminis partibusque coninugitur. Si qua uero plures habuerit terminos et eius partes duorum terminorum multitudinem
egrediantur, illae compositae orationes dicuntur et est enuntiatio composita huiusmodi:
Si dies est, lux est
Dies est enim et lux est duae sunt simplices enuntiationes, quae coniunctae unam compositam perfecerunt.
Atque hoc est quod ait: HAEC /116/ AUTEM ID EST ALIA ORATIO EX HIS CONIUNCTA id est ex simplicibus
enuntiationibus VELUT ORATIO QUAEDAM IAM COMPOSITA est. Haec enim non simplex est oratio. Simplex
enim oratio solas dictiones duas habet in partibus, composita uero etiam orationes, sicut haec quam supra proposui.
Est ergo hic ordo quem ipse confudit: prius enim de affirmatione et negatione, quae prima esset, quae
posterior, expediuit; dehinc de unis orationibus et pluribus dixit, postremo de simplicibus atque compositis. Sed
quoniam quaedam in medio permiscuit, ea paululum differentes directam sententiae seriem continuauimus longum
Aristotelis hyperbaton partium coniunctione recidentes.
Neque enim simile uideatur quod ait: EST AUTEM UNA PRIMA ORATIO ENUNTIATIVA AFFIRMATIO,
DEINDE NEGATIO; ALIAE VERO CONIUNCTIONE UNAE et rursus cum dicit: EST <AUTEM> UNA ORATIO
ENUNTIATIVA QUAE UNUM SIGNIFICAT VEL CONIUNCTIONE UNA, PLURES AUTEM QUAE PLURA ET
NON UNUM VEL INCONIUNCTAE VEL CUM RURSUS ADDIT: HARUM AUTEM HAEC QUIDEM SIMPLEX
EST ENUNTIATIO, UT ALIQUID DE ALIQUO VEL ALIQUID AB ALIQUO, HAEC AUTEM EX HIS
CONIUNCTA VELUT ORATIO <QUAEDAM> IAM COMPOSITA sed illud quidem prius quod dixit EST AUTEM
UNA PRIMA ORATIO ENUNTIATIVA AFFIRMATIO, DEINDE NEGATIO ad hoc rettulit, ut priorem
affirmationem esse monstraret, posteriorem uero negationem (ait enim DEINDE NEGATIO, unde quod ait PRIMA ad
affirmationem ponendum est), quod uero secutus est paulo post: EST AUTEM UNA ORATIO ENUNTIATIVA /117/
QUAE UNUM SIGNIFICAT VEL CONIUNCTIONE UNA, PLURES AUTEM QUAE PLURA ET NON UNUM
VEL INCONIUNCTAE ad hoc rettulit, ut doceret quas unas esse orationes putari oporteret (expediens aut quae unum
significarent aut quas coniunctio unas faceret) quas plures (aut quae multa in significatione retinerent aut quarum
corpus nulla esset coniunctione compositum); quod uero postremo addit: HARUM AUTEM HAEC QUIDEM
SIMPLEX EST ENUNTIATIO, UT ALIQUID DE ALIQUO VEL ALIQUID AB ALIQUO, HAEC AUTEM EX HIS
CONIUNCTA VELUT ORATIO QUAEDAM IAM COMPOSITA ad simplices rettulit orationes atque compositas,
simplices dicens duobus solis terminis iunctas, compositas, quae ex simplicibus orationibus enuntiatiuis
coniungerentur: ut sit totus ordo hoc modo: EST AUTEM UNA PRIMA ORATIO ENUNTIATIVA AFFIRMATIO,
DEINDE NEGATIO et rursus intermissis quae sequuntur hoc subiciatur: EST AUTEM UNA ORATIO
ENUNTIATIVA QUAE UNUM SIGNIFICAT VEL CONIUNCTIONE UNA, PLURES AUTEM QUAE PLURA ET
NON UNUM VEL INCONIUNCTAE et post hoc intermissis quoque sequentibus hoc sequatur: HARUM AUTEM
HAEC QUIDEM SIMPLEX EST ENUNTIATIO, UT ALIQUID DE ALIQUO VEL ALIQUID AB ALIQUO, HAEC
AUTEM EX HIS CONIUNCTA VELUT ORATIO QUAEDAM IAM COMPOSITA, tamquam si sic diceret: prima
quidem inter enuntiationes oratio affirmatiua est, secunda uero negatio.
Affirmationum autem et negationum una oratio est, quae unum significat uel quae coniunctione una est,
multiplex autem, quae multa significat /118/ uel quae coniunctione non iungitur. Harum quoque simplex est, quae
duobus terminis constat, UT ALIQUID DE ALIQUO VEL ALIQUID AB ALIQUO; alia uero composita, quae ex
simplicibus affirmationibus iungitur. Quod autem dicit ALIQUID DE ALIQUO VEL ALIQUID AB ALIQUO
tale est: aliquid enim de aliquo affirmationem sign!ficat, ut cum dico:
Socrates disputat
de aliquo Socrate aliquid id est disputat praedicaui et fit affirmatio. Si autem dicam:
Socrates non disputat
a Socrate disputationem seiunxi et ab eo abstuli et hoc est negatio.
Affirmatio enim de alia re aliam rem praedicat eique coniungit, negatio uero a qualibet re quamlibet rem
praedicando tollit. Ergo hoc quod ait ALIQUID DE ALIQUO, affirmationem simplicem significauit; quod dixit
ALIQUID AB ALIQUO, simplicem negationem.
EST AUTEM SIMPLEX ENUNTIATIO VOX SIGNIFICATIVA DE EO QUOD EST ALIQUID VEL NON
EST, QUEMADMODUM TEMPORA DIVISA SUNT.
[06]
AFFIRMATIO VERO EST ENUNTIATIO ALICUIUS DE ALIQUO, NEGATIO VERO ENUNTIATIO
ALICUIUS AB ALIQUO.
Postquam de multis atque unis necnon simplicibus compositisque enuntiationibus expediuit, enuntiationem
simplicem tractat et eam definitione concludit dicens uocem eam esse significantem aliquid esse uel non esse. Quod
ergo ait uocem eam esse, ad genus rettulit, quod significatiuam ad ipsius differentiam uocis, quod DE EO QUOD
ESSET AUT NON ESSET ALIQUID, ad significatarum rerum rursus differentiam /119/ rettulit. Habet enim secundum
ipsam uocem qua profertur, ut significet quiddam, quid autem significet aut circa quid designationem enuntiatio teneat,
ad differentiam significatiuarum pertinet uocum.

