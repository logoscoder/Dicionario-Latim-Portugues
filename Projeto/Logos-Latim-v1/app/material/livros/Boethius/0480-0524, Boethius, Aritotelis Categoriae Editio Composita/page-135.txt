irrationabilitatis excedit. Aliam uero partem significationis possibilitatis hanc dicit: ILLUD VERO QUOD FORSITAN
AGET, et dat huius exemplum, UT POSSIBILE EST AMBULARE, QUONIAM AMBULABIT. Non ergo quod iam
agit sed QUOD FORSITAN AGET, id est quod ut agat fortasse nihil prohibet. ET HAEC QUIDEM, inquit, IN
MOBILIBUS SOLIS EST POTESTAS, haec scilicet possibilitas quae potestate dicitur non secundum actum. Mobilia
uero, ut dictum est, sola corpora dicit. ILLA VERO, id est quae actu sunt, ET IN IMMOBILIBUS, id est diuinis. Atque
ideo addidit haec cum dicit et IN IMMOBILIBUS, ut non suspicemur in solis esse diuinis actus possibilitatem sed
etiam in mortalibus atque corporeis. IN UTRISQUE VERO VERUM EST DICERE NON IMPOSSIBILE ESSE
AMBULARE VEL ESSE, ET QUOD AMBULAT IAM ET QUOD AGIT ET AMBULABILE. In utrisque, inquit,
significationibus una praedicatio poterit conuenire, ut dicamus non esse impossibile /458/ uel ambulare quod iam
ambulat uel ambulare quod potest ambulare et non ambulat, quod per hoc ait quod dixit AMBULABILE. Ambulabile
enim est quod non quidem ambulet, possit tamen ambulare.
His addit: SIC IGITUR POSSIBILE NON EST VERUM DE NECESSARIO SIMPLICITER DICERE, id est
sic possibile, quemadmodum aequiuoce possibilitas praedicatur, non est uerum de necessario simpliciter et uniuersaliter
atque omnino praedicare, hoc est non omne possibile necessario consentit. ALTERUM AUTEM id est possibile
VERUM EST, hoc est de necessario praedicare, illud scilicet quod secundum actum dicitur immutabilem. QUARE
QUONIAM PARTEM suam, id est speciem, id quod est UNIVERSALE, id est genus, SEQUITUR, ILLUD QUOD EX
NECESSITATE EST, quod scilicet species est possibilitatis, SEQUITUR POSSE ESSE, id est possibilitas SED NON,
inquit, OMNINO. Nam illa possibilitas, quae in actu praedicatur et relinquere subiectum potest, non sequitur
necessitatem sed ea tantum, quae cum in actu sit neque ex potestate in actum uertit neque poterit subiectum relinquere.
Atque haec quidem quae Aristoteles dixit huiusmodi sunt, quae uero nos distulimus, ut doceremus immobilia
esse diuina, mobilia uero sola corpora uocari breuissime demonstrandum est. Sex motus species esse manifestum est,
sicut in praedicamentorum libro Aristoteles digessit, quamquam hoc in physicis permutauerit. /459/
Sed nunc ita ponamus tamquam si omnino sex sint. Si secundum nullam motus speciem moueri diuina atque
incorporalia ratio declarauit, ordine conuincitur non moueri diuina. Ergo neque generantur neque corrumpuntur neque
crescunt neque minuuntur neque de loco in locum transeunt, quippe quae plenitudine naturae suae ubique tota sunt nec
de deo aliquid intellegi fas est, nec rursus aliqrubus passionibus permutantur. Quod si secundum nullum horum
motuum diuinarum rerum permutabilis est natura, manifestum est ea omnino non esse mobilia atque sex motus hos
solis corporibus euenire. Atque hoc quidem de plurimis quae de ea re possunt dici rationibus atque argumentis limasse
sufficiat.
Nunc quoniam Aristoteles consentire necessario possibilitatem non omnem docuit et quae ei conueniret
expressit, rursus de ipsorum consequentia et quid primo, quid posterius poni debeat, memoriter subicit dicens:
ET EST QUIDEM FORTASSE PRINCIPIUM QUOD NECESSARIUM EST ET QUOD NON
NECESSARIUM OMNIUM VEL ESSE VEL NON ESSE, ET ALIA UT HORUM CONSEQUENTIA
CONSIDERARE OPORTET. MANIFESTUM EST AUTEM EX HIS QUAE DICTA SUNT, QUONIAM QUOD EX
NECESSITATE EST SECUNDUM ACTUM EST, QUARE SI PRIORA SEMPITERNA, ET QUAE ACTU SUNT
POTESTATE PRIORA SUNT. ET HAEC QUIDEM SINE POTESTATE ACTU SUNT, UT PRIMAE
SUBSTANTIAE, /460/ ALIA VERO CUM POTESTATE, QUAE NATURA PRIORA SUNT, TEMPORE VERO
POSTERIORA, ALIA VERO NUMQUAM SUNT ACTU SED POTESTATE SOLUM.
Postquam de possibilis et necessarii consequentia quid uideretur exposuit, haec ad emendationem
quodammodo superioris ordinis apponit, ut quoniam superius a possibili inchoans caeteras omnes propositiones ad
possibile et contingens et ad eorum consensum reduxit, nunc hoc rationabiliter mutet, ut non potius a possibilitate
inchoandum sit sed a necessitate. Nam si quis animaduertat diligentius superiorem descriptionem, primo positum est
possibile et contingens et ad eadem cunctorum consensus relatus est.
Nunc autem hoc permutatum uidetur. Dicit enim fortasse hoc esse rectius, ut magis propositionum
consequentia a necessariis inchoetur.
Est autem totus sensus huiusmodi: quoniam, inquit, necessaria sempiterna sunt, quae autem sempiterna sunt
omnium aliorum quae sempiterna non sunt principium sunt, necesse est ut id quod necessarium est caeteris omnibus
prius esse uideatur.
Ergo consequentiae quoque eodem modo faciendae sunt, ut primo quidem necessitas, post uero possibilitas et
caetera proponantur, sintque consequentiae hoc modo:
Necesse esse
Non necesse esse
Non possibile esse non esse
Possibile esse non esse
Necesse esse non esse
Non necesse esse non esse
Non possibile esse
Possibile esse
/461/ Videsne igitur ut primo quidem necesse esse et non necesse esse propositum sit, secundo uero loco ad
necessitatis caetera consensum consequentiamque relata sint? Hoc est ergo quod dixit fortasse principium quoddam
esse omnium uel esse uel non esse id quod esset necessarium, ut a necessario speculandarum propositionum principium
sumeretur, quod esse aliarum propositionum uel non esse secundum consequentiam consensum constitueret. Et
quoniam prius positum est necesse esse, huic consentit ea quae dicit non possibile esse non esse. Istius ergo
propositionis quae dicit non esse possibile ut non sit, quae scilicet non esse denuntiat (tollit enim possibile quod modus

