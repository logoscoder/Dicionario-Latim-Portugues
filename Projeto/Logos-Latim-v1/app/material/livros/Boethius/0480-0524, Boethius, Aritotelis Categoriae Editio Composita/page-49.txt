Nullus homo iustus est /165/
rem uniuersalem uniuersaliter negauit dicens 'nullus'; ea uero quae dicit:
Quidam homo iustus est
rem uniuersalem particulariter affirmauit et non uniuersaliter.
Hominem enim quendam iustum esse proposuit sed non hominem uniuersaliter enuntiauit rem uniuersalem.
Persequitur ergo proprietates omnes propositionum. Ait enim: CONTRARIE VERO UNIVERSALEM
AFFIRMATIONEM ET UNIVERSALEM NEGATIONEM. Sicut enim supra dixit eas quae uniuersaliter uniuersale
significarent uel in affirmatione uel in negatione esse contrarias, ita nunc quoque idem repetit contrarias esse dicens
uniuersalem affirmationem uniuersalemque negationem.
Earumque ponit exempla, quae utrasque uniuersales monstrarent, UT:
OMNIS HOMO IUSTUS EST
NULLUS HOMO IUSTUS EST
Harum autem quae proprietas esset proposuit dicens: huiusmodi propositiones impossibile esse utrasque sibi in
ueritate inuicem consentire, quae autem his essent oppositae contingere utrasque ueras esse. Sunt autem oppositae his
utraeque particulares: uniuersali enim affirmationi particularis negatio opponitur et uniuersali negationi particularis
affirmatio opposita est. Quocirca hae duae particularis affirmatio et particularis negatio, quae oppositae sunt
affirmationi et negationi uniuersalibus angulariter, hae possunt aliquando esse uerae. Et in eodem, ut in eo quod est:
Quidam homo iustus est
Quidam homo iustus non est
Sed:
Quidam homo iustus est
opposita est ei quae est:
Nullus homo iustus est
illa uero quae est:
Quidam homo iustus non est
opposita est ei quae est:
Omnis homo iustus est
Sed utraeque inter se, id est:
Quidam homo iustus est
et: /166/
Quidam homo iustus non est
in ueritate consentiunt. Hoc est ergo quod ait: HIS VERO OPPOSITAS CONTINGIT IN EODEM easque
designat exemplis, UT NON OMNIS HOMO ALBUS EST, EST QUIDAM HOMO ALBUS.
Positis ergo duabus propositionibus, affirmatione uniuersali et uniuersali negatione, ars danda est, quatenus
earum inueniantur opposita. Opposita autem dico contradictorie, non contrarie neque ullo alio modo. Sit enim haec
affirmatio:
Omnis homo iustus est
et haec negatio:
Nullus homo iustus est
Contra affirmationem quae est:
Omnis homo iustus est
uidentur ergo esse negationes hae -- una:
Nullus homo iustus est
altera:
Quidam homo iustus non est
altera:
Non omnis homo iustus est
et postrema indefinita:
Homo iustus non est
Quae harum igitur contra eam quae est:
Omnis homo iustus est
contradictorie constituitur? Contradictorie autem uoco oppositionem, in qua affirmatio et negatio neque uerae
utraeque sint neque falsae utraeque sed una semper uera, alia falsa. Si ergo opponatur contra eam quae est:
Omnis homo iustus est
ea quae est:
Nullus homo iustus est
uniuersalis scilicet negatio, non est oppositio; utraeque enim falsae sunt. Si uero opponatur ea quae est:
Homo iustus non est

