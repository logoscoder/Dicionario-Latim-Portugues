His ergo dispositis dico quoniam, quemadmodum se habent priuatoriae, id est affirmatio et negatio quae
dicunt:
Est iniustus homo
Non est iniustus homo
ad simplices quae proponunt:
Est iustus homo
Non est iustus homo
secundum consequentiam, sic se habebunt etiam infinitae propositiones affirmatio et negatio hae scilicet quae
sunt:
Est non iustus homo
Non est non iustus homo
ad easdem simplices quae sunt:
Est iustus homo
Non est iustus homo
Videamus quae sit simplicium et priuatoriarum consequentia, ut utrum se sic habeant infinitae ad simplices,
quemadmodum se habent priuatoriae ad easdem simplices, cognoscamus. Dispositae igitur sunt in primo quidem ordine
simplices propositiones, affirmatio simplex quae dicit:
Est iustus homo
et negatio simplex quae dicit:
Non est iustus homo
Sub his id est sub affirmatione simplici duae negationes, una priuatoria quae est:
Non est iniustus homo
et altera infinita quae est:
Non est non iustus homo
Sub negatione uero simplici quae dicit:
Non est iustus homo
duae affirmationes, una priuatoria quae dicit:
Est iniustus homo
altera infinita quae dicit:
Est non iustus homo
Illud quoque in descriptione uidendum est, quod angulariter se affirmationes negationesque respiciunt. Nam
affirmatio quae est simplex:
Est iustus homo
angulariter se contra utrasque respicit affirmationes infinitam scilicet et priuatoriam quae sunt:
Est non iustus homo
Est iniustus homo
Rursus negatio simplex quae est:
Non est iustus homo
angulariter /279/ respicit duas negationes infinitam scilicet et priuatoriam.
Et in ueritate simplicem affirmationem priuatoria negatio sequitur.
Nam si uerum est dicere quoniam est iustus homo, uerum est dicere quoniam non est iniustus homo. Nam qui
iustus est non est iniustus. Et possumus istam continuam propositionem coniunctamque proponere: si iustus est homo,
non est iniustus homo. Sequitur ergo affirmationem simplicem priuatoria negatio, ut si uera fuerit affirmatio simplex
uera quoque sit negatio priuatoria et affirmationis simplicis ueritatem negationis priuatoriae ueritas consequatur. At
uero non e conuerso est. Neque enim affirmatio simplex negationem sequitur priuatoriam. Nam si uerum est dicere
quoniam non est iniustus homo, non est omnino uerum dicere quoniam est homo iustus. Potest enim uere de equo dici
quoniam equus non est iniustus homo (neque enim omnino homo est et ideo nec iniustus homo est) sed non potest dici
de equo quoniam equus est homo iustus. Ita ergo, quoniam uerum non est de equo quoniam est iustus homo equus,
ueritatem negationis priuatoriae non sequitur ueritas simplicis affirmationis. Atque ideo nec continua propositio hinc et
coniuncta proferri proponique potest. Non est enim uera propositio, si quis dicat: "si non est iniustus homo, est iustus
homo". De equo enim (ut dictum est) uerum est quia non est iniustus homo, non tamen uerum est iustum esse hominem
equum. Quare negationem priuatoriam simplex affirmatio non sequitur.
Monstratum est igitur quoniam /280/ affirmationem simplicem negatio priuatoria sequeretur, negationem uero
priuatoriam simplex affirmatio non sequeretur. Rursus uideamus et in opposita parte qualis sit consequentia. In diuersa
enim parte affirmationem quidem priuatoriam sequitur negatio simplex, negationem uero simplicem affirmatio
priuatoria non sequitur. Nam si uerum est dicere quoniam est iniustus homo, uerum est dicere quoniam non est iustus
homo. Qui enim iniustus est, iustus non est. Et affirmatiuae priuatoriae eius scilicet quae dicit:
Est iniustus homo
ueritatem sequitur negatiua simplex quae est:
Non est iustus homo

