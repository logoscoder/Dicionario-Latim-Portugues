affirmationis et negationis enuntiationem definisse uideretur; cum autem dicit DE EO QUOD EST ALIQUID VEL
NON EST, de tota utrarumque ui determinat. In hac enim affirmatione quae est:
Dies est
aliquid alicui secundum /123/ terminos adesse monstraui (est enim diei applicui) sed tota huius propositionis
uis est aliquid esse declarare; rursus cum dico:
Dies non est
aliquid alicui non esse pronuntio sed tota eius uis est non esse dicere.
Quare manifestum est secundum Porphyrium ex tota ui affirmationis et negationis enuntiationem esse
descriptam, ex suis uero terminis ipsam affirmationem et negationem. Ait enim AFFIRMATIO VERO EST
ENUNTIATIO ALICUIUS DE ALIQUO in affirmationis definitione genus sumens.
Enuntiatio enim (ut dictum est) genus et affirmationis et negationis, quod ipse Aristoteles clarius demonstrat,
qui in utrarumque definitionem enuntiationis nomen adscripsit dicens: AFFIRMATIO VERO EST ENUNTIATIO. Hoc
enim rettulit ad genus, quod uero addidit alicuius de aliquo reduxit ad terminos. In simplici enim affirmatione aliquid
de aliquo enuntiando praedicatur, ut in eo quod est:
Dies est
esse diem. Negatio quoque ita definita est: ENUNTIATIO ALICUIUS AB ALIQUO, quantum ad
enuntiationem rursus a genere, quantum alicuius ab aliquo rursus ad terminos. In hac enim negatione quae est:
Dies non est
esse a die enuntiando tollimus.
Sed ut non solum praesentis temporis enuntiationem definisse uideretur, addidit enuntiationis definitionem de
aliis quoque temporibus intellegi. Ait enim: ENUNTIATIO EST VOX SIGNIFICATIVA DE EO QUOD EST
ALIQUID VEL NON EST adiecitque QUEMADMODUM TEMPORA DIVISA SUNT. Diuisa enim sunt tempora in
tribus. Omne enim tempus aut futurum est aut praesens aut praeteritum aut ex his mixtum.
Enuntiatio ergo est uox significatiua significans aut esse aliquid /124/ aut non esse sed quoniam hoc praesens
tempus designat, non solum de praesenti, inquit, loquimur sed etiam de his temporibus quae diuiduntur, ut hoc esse et
non esse et in futurum ueniat et in praeteritum, ut aliquotiens sio esse et non esse significet id est sic ponat atque auferat
enuntiatio, ut et praesens tempus ponat et auferat, ut est:
Socrates est
Non est Socrates
et praeteritum ponat et auferat, ut est:
Socrates fuit
Socrates non fuit
eodem modo futurum:
Socrates erit
Socrates non erit
Ergo in his omnibus temporibus secundum esse aliquid uel non esse id est secundum ponere et auterre tota
enuntiationis uis est. Hoc ergo est quod ait DE EO QUOD EST ALIQUID VEL NON EST, QUEMADMODUM
TEMPORA DIVISA SUNT, tamquam si diceret: de eo quod est aliquid uel non est uox enuntiatiua significat uel in
praesens uel in futurum uel in praeteritum quemadmodum ipsa tempora diuiduntur.
Cur autem talis ordo fuerit definitionis, paucis absoluam. Prius enim de nomine, post de uerbo, hinc de
oratione, rursus de enuntiatione, dehinc de affirmatione, postremo de negatione disseruit. Omne compositum suis
partibus posterius est, omne genus suis partibus prius: ergo in compositis partes toto priores sunt, in generibus et
speciebus partes toto posteriores. Rursus in compositis totum partibus posterius, in speciebus et generibus totum
partibus prius est. Ergo quoniam uerba et nomina neque affirmationis neque negationis neque enuntiationis neque
orationis species erant sed quaedam horum omnium partes, quibus haec omnia iungerentur, oratio autem genus
enuntiationis, enuntiatio /125/ affirmationis et negationis, affirmatio prior negatione, scilicet secundum prolationem,
sicut ipse testatus est: ergo quoniam haec omnia et oratio et enuntiatio et affirmatio et negatio uerbis et nominibus
coniunguntur, his omnibus nomina et uerba priora sunt. Nomine autem res aut per se subsistens aut tamquam per se
subsistens significatur, uerbo uero accidens designatur et uelut alii accidens, quod ex supra dictis plenum est.
Quod autem per se consistit prius est: <prius est> ergo id quod nomen significat: quam id quod uerbum: quare
uerbo prius est nomen. Ergo quoniam nomen et uerbum oratione, enuntiatione, affirmatione et negatione priora sunt
(partes enim priores sunt his quae componuntur), iure haec ante omnia definita sunt. Quoniam uero nomen prius est
uerbo, prius nomen, postea uero definitum est uerbum. Sed quia omne genus speciebus suis prius est, post haec id est
nomen et uerbum orationem definitione descripsit, quae et proximum enuntiationis genus esset et superius affirmationis
et negationis; post orationem uero enuntiationem, quae cum sit species orationis, affirmationis tamen et negationis esset
genus; post enuntiationem uero affirmationem, quae quamquam negation) aequaeua species esset secundum genus
proprium id est enuntiationem, in prolatione tamen prior esset, ut ipse supra iam docuit dicens: EST AUTEM UNA
PRIMA ORATIO ENUNTIATIVA AFFIRMATIO, DEINDE NEGATIO.
Sed quoniam superius nobis dictum /126/ est has eum quinque res definire uelle: quid sit dictio, quid
enuntiatio, quid affirmatio, quid negatio, quid contradictio, dictionem quid sit ostendit per id quod ait: NOMEN ERGO

