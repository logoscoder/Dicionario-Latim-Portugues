negatio, cum negamue "Socrates non est"), ita quoque in his quae modum subsistentiae dicunt ad eum modum ponenda
negatio est, qui ad illam subsistentiam uidetur adiectus, ut cum dicimus:
Socrates bene loquitur
modus ipsius rei est id quod praedicatum est bene: ad hunc igitur modum et qualitatem ponenda negatio est.
Possibiles autem propositiones uel contingentes eas esse dicimus, in quibus modus ipse monstratur et potius non esse
de modo dicitur sed modus de eo quod est esse. Cum enim dicimus possibile esse, esse quidem quiddam dicimus,
quemadmodum autem sit additum est, id est possibile, ut non necessarium neque aliquo alio modo nisi tantum
secundum potestatem dicatur. Fit ergo esse /395/ subiectum, praedicatio uero modus uel contingans uel possibilis uel
necessarius uel quilibet alius. Atque hae quidem propositiones secundum modum dicuntur, in quibus de substantia nihil
ambigitur, de modo autem et qualitate sola tractatur.
Sin uero subiciatur quidem modus, praedicetur uero esse, tunc de substantia rei quaeritur non de modo, ut si
quis dicat possibile est, ut ipsum possibile in rebus esse pronuntiet, huic propositioni nullus modus adiectus est. Cum
enim dicimus possibile esse modum habere, hoc per se ita non dicimus sed particulam propositionis ablatam. Ita enim
perspicimus quasi si cum propositione esset iuncta. Quam si cum propria propositione iunxerimus, et quali modo
praedicetur apparet.
Cum enim dicimus possibile est, ut modum significet, particula propositionis est. Quam si suo corpori
adgregemus facientes aliquam propositionem, quid modus ille profiteatur agnoscimus. Age enim id quod dixi possibile
est coniungamus aliis praedicamentis atque inde una enuntiatio conficiatur dicamusque Socratem ambulare possibile
est.
Videsne modum in propositione possibile, ut etiam siue Socrates ambulet siue non ambulet, posse eum tamen
ambulare ex ipso propositionis modo quilibet agnoscat? Ita igitur auferentes de toto partem possibilem enuntiationem
quasi si tota sit propositio speculamur, ut in his dictionibus fieri solet, quae pluralitatem determinant, ut si dubitemus
contra omnis an nullus ponatur an non omnis, ita eas speculemur, quasi si integras propositiones, quas determinationes
propositionum /396/ esse manifestum est.
Concludenti igitur dicendum est: in his quae modum praedicant omnes aliae res subiectae sunt uel esse uel
ambulare uel legere uel dicere uel quicquid aliud cum aliquo modo fieri dicetur, in his autem ubi modus ipse <subicitur,
esse uero> praedicatur, ut integra sit propositio, non enim propositionis, non est cum modo propositio sed ibi tantum de
subsistentia modi proponitur. Ut si qui dicat possibile est, quiddam in rebus dicit esse possibile, et rursus contingens
est, quiddam in rebus dicit esse quod contingat, et rursus necesse est, esse quiddam dicit in rebus quod sit necesse: hic
non de modo sed de solo esse tractatur. Quare quotiens esse quidem subicitur, modus autem praedicatur, ut cum
dicimus:
Socratem ambulare possibile est
ad modum iungenda negatio est, quotiens uero modus subicitur, esse autem praedicatur, ad esse ponenda
negatio est. Ut cum dicimus possibile est, quia ita dicimus tamquam si diceremus possibilitas est, et cum dicimus
contingere est, ita dicimus tamquam si diceremus contingentia est, ad esse ponenda negatio est dicendumque possibile
non est, quod idem ualet tamquam si diceretur possibilitas non est.
Eodem quoque modo et de contingentia. Non autem perfecte speculantibus idem semper uideri debet
subiectum, quod primo loco reperiri dicitur, idem praedicatum semper, quod secundo loco praedicatur. In quibusdam
enim uerum est, in /397/ aliis uero ex significatione potius propositionum colligimus, qui terminus subiectus sit, qui
uero praedicatus. Nam cum dico:
Homo animal est
prius mihi necesse est dicere hominem, post praedicare animal atque ideo subiectum dicitur homo, animal uero
praedicatur. In his autem in quibus modus additur sic est: cum dicimus:
Socrates bene loquitur
idem ualet tamquam si dicamus:
Socrates bene loquens est
et hic quidem bene prius dictum est, postea uero loquens est et uidetur subiectum quidem esse id quod dictum
est bene, praedicatum autem id quod dictum loquens est. Sed hoc falsum est. Et hinc facillime poterit inueniri, quod
loquentem quidem esse eum nullus ignorat, quisquis audit Socratem bene loquentem esse, uim autem totius
propositionis modus continet. In id enim intendendus est animus, non si loquatur. Hoc enim indubitatum est. Nam qui
eum bene dicit loqui, loqui quoque consentit. Quare ad modum intendendus est animus, ad id quod dictum est bene.
Socrates enim bene loquitur quod dixit, loqui quidem non sufficit dicere, nisi etiam dicat bene. Continet igitur totam
propositionem modus. Sed rursus propositionem continet praedicatio: modus igitur in his propositionibus potius
praedicatur.
Concludendum igitur uniuersaliter est omnem modorum contradictionem non secundum esse uerbum fieri nec
secundum id rursus uerbum quod in se esse contineat sed potius secundum modum. Continere autem in se uerba id
quod est esse dicuntur, ut cum dicimus loquitur. Tantundem enim ualet tamquam si dicamus loquens est. Quare
quaecumque propositiones quemlibet illum in se retineant modum, /398/ dubitandum non est quin non ad id quod ponit
esse negatio iuste applicetur sed potius ad eum modum quo aliquid esse fieriue pronuntietur. Omnis namque cum modo

