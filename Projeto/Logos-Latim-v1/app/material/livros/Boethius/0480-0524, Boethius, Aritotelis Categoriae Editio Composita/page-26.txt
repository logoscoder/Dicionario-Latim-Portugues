Audiendum ergo ita est tamquam si sic diceret: ORATIO AUTEM EST VOX SIGNIFICATIVA, CUIUS
PARTIUM ALIQUID SIGNIFICATIVUM EST SEPARATUM, UT DICTIO, NON UT AFFIRMATIO. DICO
AUTEM, UT HOMO SIGNIFICAT ALIQUID et est quaedam dictio et simplex. Nam neque oratio est, quoniam
simplex est, nec affirmatio neque negatio, quoniam non significat esse aut non esse sed erit tunc affirmatio, quando
aliquid additur, quod affirmationem negationemue constituit. Sed quod aio dictionem esse id quod dicimus homo,
idcirco dictio est, quoniam per se significat.
Syllaba uero eius nominis quod est /92/ homo, quoniam nihil designat, non est dictio (hoc est enim SED NON
UNA HOMINIS SYLLABA) uel si uideatur quidem significare, pars tamen sit nominis et consignificet in nomine, in
tota oratione nihil significat. Neque enim pars orationis est. Quod per hoc dixit quod ait: NEC IN EO QUOD EST
SOREX REX SIGNIFICAT SED VOX EST NUNC SOLA nihil significans.
Unde probatur huiusmodi particulas non esse dictiones. Vox enim sola non est dictio sed uox per se
significans. Si qua autem sunt, inquit, nomina, quae sint composita ex aliis, ut est equiferus, emittunt quidem quandam
imaginem significandi sed per se nihil significant, consignificant autem. In simplicibus uero nominibus nec imaginatio
ulla significandi est, ut in eo quod est Cicero: partes eius cum simplices sono, tum etiam intellectu praeter cuiuslibet
imaginationis similitudinem sunt.
In duplicibus uero uult quidem pars significare sed nullius separati significatio est, idcirco quoniam solum
consignificat id quod totum compositi nominis corpus designat, ipsum uero separatum (ut saepius dictum est) nihil
extra significat.
EST AUTEM ORATIO OMNIS QUIDEM SIGNIFICATIVA NON SICUT INSTRUMENTUM SED
(QUEMADMODUM DICTUM EST) SECUNDUM PLACITUM.
Secundum placitum esse orationes illa res approbat, quod earum partes secundum placitum sunt, id est uerba et
nomina. Quod si omne compositum ab his, ex quibus est compositum, sumit naturam, uox quae positione constitutis
uocibus iungitur ipsa quoque secundum placitum positionemque formatur. Quare manifestum est orationem secundum
placitum esse. /93/
Plato autem in eo libro, qui inscribitur "Cratylus", aliter esse constituit eamque dicit supellectilem quandam
atque instrumentum esse significandi res eas, quae naturaliter intellectibus concipiuntur, eorumque intellectuum
uocabulis dispertiendorum. Quod <si> omne instrumentum, quoniam naturalium rerum, secundum naturam est, ut
uidendi oculus, nomina quoque secundum naturam esse arbitratur. Sed hoc Aristoteles negat et Alexander multis in eo
nititur argumentis monstrans orationem non esse instrumentum naturale. Aristoteles uero ita utitur dicens: EST
AUTEM ORATIO OMNIS QUIDEM SIGNIFICATIVA NON SICUT INSTRUMENTUM, tamquam si diceret: est
quidem omnis oratio significatiua, non tamen naturaliter. Instrumentum enim hoc demonstrat, tamquam si diceret
naturaliter, quod qui instrumentum orationem esse negat, negat eam naturaliter significare sed ad placitum. Naturalium
enim rerum naturalia sunt instrumenta. Idcirco autem instrumentum pro natura posuit, quod (ut dictum est) Plato
omnium artium instrumenta secundum naturam ipsarum artium consistere proponebat. Et Alexander quidem non esse
instrumentum orationem sic ingreditur approbare: omnis, inquit, naturalium actuum supellex ipsa quoque naturalis est,
ut uisus quoniam natura datur, eius quoque supellex /94/ est naturalis, ut oculi. Eodem quoque modo auditus cum
naturalis sit, aures nobis, quae sunt audiendi instrumenta, naturaliter datas esse cognoscimus. Quare quoniam oratio ad
placitum, non naturaliter est (partes enim manifestum est orationis ad placitum positas, quae sunt scilicet uerba et
nomina, sicut monstrat apud omnes gentes diuersitas uocabulorum): quoniam ergo per haec secundum placitum omnis
oratio esse monstratur, quod autem secundum placitum est, non est secundum naturam: non est ergo oratio supellex.
Significandi enim ratio atque potestas naturaliter est. Quod si oratio naturaliter non est, non est supellex. His
aliisque similibus monstrat non esse supellectilem orationem. Quocirca dicendum nobis est naturaliter quidem nos esse
uocales potentesque naturaliter uocabula rebus imprimendi, non tamen naturaliter significatiuos sed positione: sicut
artium singularum naturaliter sumus susceptibiles sed eas non naturaliter habemus sed doctrina concipimus: ita ergo
uox quidem naturaliter est sed per uocem significatio non naturaliter. Neque enim uox sola est nomen aut uerbum sed
uox quadam addita significatione. Et sicut naturaliter est moueri, saltare uero cuiusdam iam artificii et positionis, et
quemadmodum aes quidem naturaliter est, statua uero positione aut arte: ita quoque possibilitas quidem ipsa
significandi et uox naturalis est, significatio uero per uocem positionis est, non naturae.
Hactenus quidem de communi oratione locutus est, nunc autem transit ad species eius. Ait enim: /95/
ENUNTIATIVA VERO NON OMNIS SED IN QUA VERUM VEL FALSUM INEST. NON AUTEM IN
OMNIBUS, UT DEPRECATIO ORATIO QUIDEM EST SED NEQUE VERA NEQUE FALSA. ET CAETERAE
QUIDEM RELINQUANTUR; RHETORICAE ENIM VEL POETICAE CONVENIENTIOR CONSIDERATIO EST;
ENUNTIATIVA VERO PRAESENTIS EST SPECULATIONIS.
Species quidem orationis multae sunt sed eas uarie partiuntur. At uero Peripatetici quinque partibus omnes
species orationis ac membra distribuunt. Orationis autem species dicimus perfectae, non eius quae imperfecta est.
Perfectas autem uoco eas quae complent expediuntque sententiam. Et sit nobis hoc modo diuisio: sit oratio genus:
orationis aliud est imperfectum, quod sententiam non expedit, ut si dicam:
Plato in lycio
aliud uero perfectum. Perfectae autem orationis alia est deprecatiua, ut:
Adsit laetitiae Bacchus dator

