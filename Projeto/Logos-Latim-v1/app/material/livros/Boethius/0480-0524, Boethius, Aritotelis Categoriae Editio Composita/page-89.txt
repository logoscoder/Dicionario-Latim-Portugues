particulari simplici affirmationi. Nam si non omnis homo iniustus est, quidam homo iustus est. Sed particularis
affirmatio simplex sequitur uniuersalem affirmationem simplicem. Quando enim uera est uniuersalis affirmatio quae
dicit:
Omnis est homo iustus
uera est et particularis affirmatio quae proponit:
Quidam homo iustus est
Sed est quae dicit:
Quidam homo iustus est
consentit particularis negatio priuatoria quae proponit:
Non omnis est homo iniustus
Quocirca etiam particularis negatio priuatoria uniuersali simplici affirmationi consentiet. Sequitur igitur eam
quae dicit:
Omnis est homo iustus
uniuersalem scilicet simplicem affirmationem ea quae proponit:
Non omnis est homo iniustus
particularis negatio priuatoria. Sed huic particulari negationi priuatoriae quae dicit:
Non omnis est homo iniustus
consentit infinita particularis negatio quae dicit:
Non omnis est homo non iustus
Nam si uerum est quoniam non omnis est homo iniustus, et uerum est quoniam non omnis est homo non
iustus. Idem est enim esse iniustum quod non iustum. Sed priuatoria particularis negatio sequitur simplicem
uniuersalem affirmationem: infinita igitur negatio particularis sequitur simplicem uniuersalem affirmationem eique
consentit, si prius affirmatio uniuersalis uera sit. Quocirca eam quae dicit:
Omnis est homo iustus
uniuersalem simplicem /300/ affirmationem sequuntur sine dubio particularis negatio priuatoria:
Non omnis est homo iniustus
et particularis negatio infinita:
Non omnis est homo non iustus
Quare hic quoque affirmationem negationes sequuntur. Sed hoc non conuertitur. Quoniam enim (ut dictum est)
negatio particularis priuatoria quae dicit:
Non omnis est homo iniustus
consentit particulari affirmationi simplici, ei scilicet quae dicit:
Quidam homo iustus est
hanc autem particularem affirmationem non sequitur uniuersalis affirmatio (neque enim, si uerum est quendam
esse hominem iustum, idcirco iam et omnem esse hominem iustum necesse est): quare non sequitur affirmatio
uniuersalis simplex:
Omnis est homo iustus
affirmationem particularem simplicem:
Quidam est homo iustus
(potest enim hac uera id est particulari uniuersalis esse falsa) sed particularis affirmatio simplex particulari
negationi priuatoriae consentit: quare nec priuatoriam particularem negationem simplex affirmatio sequitur uniuersalis.
Eam igitur quae dicit:
Non omnis est homo iniustus
non sequitur affirmatio uniuersalis simplex quae proponit:
Omnis homo iustus est
Sed particularis priuatoria negatio consentit particulari negationi infinitae: uniuersalis igitur affirmatio simplex
non sequitur particularem negationem infinitam. Ea igitur quae dicit:
Omnis est homo iustus
affirmatio uniuersalis simplex non sequitur eam quae dicit:
Non omnis est homo non iustus
particularem infinitam negationem. Duae igitur negationes infinita et priuatoria particulares sequuntur
uniuersalem affirmationem simplicem, sicut in his quoque erat quae sunt /301/ indefinitae. Duae enim negationes
infinita et priuatoria indefinitae simplicem affirmationem sequebantur indefinitam. Sed non e conuerso. Affirmatio
enim uniuersalis simplex non sequitur negationes particularem infinitam et priuatoriam, sicut nec indefinita qunque
affirmatio simplex indefinitas sequebatur negationes priuatoriam atque infinitam. Quare in hoc uno ordine similiter sese
habent definitae his quae sunt indefinitae. Aequaliter enim affirmationibus ueris uerae sunt negationes, ueras negationes
affirmationum ueritas non sequitur nec his consentit.
Rursus in altera parte perspiciamus, quemadmodum affirmationes uniuersales priuatoriam scilicet et infinitam
particularis negatio simplex sequatur. Namque affirmationem uniuersalem priuatoriam:
Omnis est homo iniustus

