indefinita, nec ipsa quoque facit oppositionem. Quoniam enim indefinita est, potest aliquotiens pro uniuersali
negatione pro exspectatione auditoris intellegi. Quocirca nec ipsa facit oppositionem. Si enim hoc modo audita sit, cum
ita accipitur ut contraria, simul eas falsas inueniri contingit.
Restat ergo, ut aut ea sit quae est:
Non omnis homo iustus est
aut ea quae est:
Quidam homo iustus non est
Sed hae sibi consentiunt. Idem enim dicit qui proponit
Quidam homo iustus non est
et idem qui dicit
Non omnis homo iustus est
Nam si quidam homo iustus non est, non omnis homo iustus est; et si non omnis homo iustus est, quidam
homo iustus non est. Quare utraeque particulares negationes contradictorie opponuntur contra uniuersalem
affirmationem. In his enim neque uerae utraeque sunt neque utraeque falsae sed una uera, altera falsa rursus sit negatio
uniuersalis ea quae est:
Nullus homo iustus est
Contra hanc uidentur oppositae affirmationes hae:
Omnis homo iustus est
Homo iustus est
Quidam homo iustus est
Sed contra eam quae est:
Nullus homo iustus est
si opponitur ea quae est:
Omnis homo iustus est
possunt esse utraeque falsae; quare non opponuntur contradictorie. At uero etiam ea quae dicit:
Homo iustus est
quoniam indefinita est, potest ita in aliquibus intellegi tamquam si dicat:
Omnis homo iustus est
Quod si sic est, poterit aliquando cum ea negatione quae est:
Nullus homo iustus est
simul esse falsa; quare non est opposita relinquitur ergo, ut ea quae est:
Quidam homo iustus est
contra eam quae est:
Nullus homo iustus est
contradictorie uideatur opposita. Angulariter igitur requirendae sunt, ut contra uniuersalem affirmationem illa
ponatur quae sub uniuersali negatione est, contra uniuersalem negationem illa contradictorie constituatur quae est sub
uniuersali affirmatione. Quod scilicet uolens Aristoteles ostendere sic ait: /168/
QUAECUMQUE IGITUR CONTRADICTIONES UNIVERSALIUM SUNT UNIVERSALITER, NECESSE
EST ALTERAM VERAM ESSE VEL FALSAM ET QUAECUMQUE IN SINGULARIBUS SUNT, UT EST
SOCRATES ALBUS, NON EST SOCRATES ALBUS.
In illis enim quae contradictoriae sunt uniuersalibus uniuersaliter praedicatis, in his uerum semper falsumque
diuiditur. Contradictoriae autem sunt uniuersalis affirmationis particularis negatio et uniuersalis negationis particularis
affirmatio. In his igitur una semper uera est, altera semper falsa. Atque hoc est quod ait: QUAECUMQUE IGITUR
CONTRADICTIONES UNIVERSALIUM SUNT UNIVERSALITER, et hic distinguendum est ut intellegatur sic:
quaecumque igitur contradictiones sunt uniuersalium propositionum uniuersaliter propositarum, necesse est alteram
ueram, alteram falsam esse. Et in his primum diuiditur ueritas falsitasque, quae sibi et qualitate et quantitate oppositae
sunt: qualitate quod illa negatio est, illa affirmatio, quantitate quod illa uniuersalis, illa particularis est.
Secundo autem modo in his quae sunt singularia, si nullae argumentatorum nebulae sint, ueritas falsitasque
diuiditur, ut in eo quod est:
Socrates albus est
Socrates albus non est
Una enim uera est altera falsa, si (ut dictum est) nulla ambiguitas aequiuocationis impediat.
QUAECUMQUE AUTEM IN UNIVERSALIBUS NON UNIVERSALITER, NON SEMPER HAEC VERA
EST, ILLA VERO FALSA. SIMUL ENIM VERUM EST DICERE QUONIAM /169/
EST HOMO ALBUS ET NON EST HOMO ALBUS, ET EST HOMO PROBUS ET NON EST HOMO
PROBUS. SI ENIM TURPIS, ET NON PROBUS; ET SI FIT ALIQUID, ET NON EST. VIDEBITUR AUTEM
SUBITO INCONVENIENS ESSE, IDCIRCO QUONIAM VIDETUR SIGNIFICARE NON EST HOMO ALBUS
SIMUL ETIAM QUONIAM NEMO HOMO ALBUS.
HOC AUTEM NEQUE IDEM SIGNIFICAT NEQUE SIMUL NECESSARIO.

