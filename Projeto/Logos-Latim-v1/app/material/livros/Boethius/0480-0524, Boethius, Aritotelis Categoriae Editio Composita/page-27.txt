alia imperatiua, ut:
Accipe daque fidem
alia interrogatiua, ut:
Quo te, Moeri, pedes? An quo uia ducit?
Alia uocatiua, ut:
O qui res hominumque deumque Aeternis regis imperiis
alia enuntiatiua, ut:
Dies est
et:
Dies non est
In hac sola, quae est enuntiatiua, ueri falsiue natura perspicitur. In caeteris enim neque ueritas neque falsitas
inuenitur. Et multi quidem plures species esse dicunt perfectae orationis, alii autem innumeras earum differentias
produnt sed nihil ad nos. Cunctae enim species orationis aut oratoribus accommodatae /96/ sunt aut poetis, sola
enuntiatiua philosophis. Ergo hoc dicit: non omnis oratio enuntiatiua est. Sunt enim plurimae quae enuntiatiuae non
sunt, ut hae quas supra proposui. Haec autem sola est, in qua uerum falsumque inueniri queat.
Quocirca quoniam de ista, in qua ueritas et falsitas inuenitur, dialecticis philosophisque est quaerendum,
caeterae autem aut poetis aut oratoribus accommodatae sunt, iure de hac sola tractabitur, id est de enuntiatiua oratione.
Hucusque ergo de partibus interpretationis et de communi oratione locutus est.
Nunc autem adstringit modum disputationis in speciem et de una specie orationis tractat deque una
interpretatione, quae est enuntiatiua.
Species namque est enuntiatio interpretationis, negatio uero et affirmatio enuntiationis. Quare de enuntiatiua
oratione considerandi hinc cum ipso Aristotele commodissimum sumamus initium.
[05]
EST AUTEM UNA PRIMA ORATIO ENUNTIATIVA AFFIRMATIO, DEINDE NEGATIO; ALIAE VERO
CONIUNCTIONE UNAE. NECESSE EST AUTEM OMNEM ORATIONEM ENUNTIATIVAM EX VERBO ESSE
VEL CASU. ETENIM HOMINIS RATIO, SI NON AUT EST AUT ERIT AUT FUIT AUT ALIQUID HUIUSMODI
ADDATUR, NONDUM EST ORATIO ENUNTIATIVA. QUARE AUTEM UNUM QUIDDAM EST ET NON
MULTA ANIMAL GRESSIBILE BIPES, NEQUE ENIM EO QUOD PROPINQUE DICUNTUR UNUM ERIT, EST
ALTERIUS HOC TRACTARE NEGOTII.
Una oratio duplici tractatur modo: uel cum per se una est uel cum per aliquam coniunctionem coniungitur. /97/
Vel certe ita dicendum est: aliae orationes naturaliter unae sunt, aliae positione. Et naturaliter quidem unae sunt
orationes, quae non dissoluuntur in alias orationes, ut est:
Sol oritur
Quae autem positione sunt unae in alias orationes dissoluuntur, ut est:
Si homo est, animal est
haec enim in orationes alias separatur. Et quemadmodum lignum uel lapis singillatim in propria natura
consistunt et una sunt, ex his autem facta nauis uel domus cum pluribus quidem constent, unae tamen arte sunt, non
natura: ita quoque in orationibus simplices et per se naturaliter unas orationes dicimus, quae uerbo tantum et nomine
iunguntur, compositas autem, quae in alias (ut dictum est) orationes diuiduntur. Multas enim orationes in huiusmodi
orationibus coniunctio iungit, ut si dicam:
Et Plato est et Socrates
haec coniunctio et utrasque coniunxit atque ideo una uidetur positione, quae naturaliter et per se una non
fuerat.
Naturaliter autem unius orationis duae partes sunt: affirmatio et negatio. Sed quoniam non ita dixit: EST
AUTEM UNA <PRIMA> ORATIO ENUNTIATIVA AFFIRMATIO VEL NEGATIO, DEINDE UNA
CONIUNCTIONE sed ait: EST AUTEM UNA PRIMA ORATIO ENUNTIATIVA AFFIRMATIO, DEINDE
NEGATIO, huiusmodi oritur quaestio, utrum id quod ait prima ad affirmationem referatur, ut sit posterior negatio, an
id quod ait prima ad simplicem rettulerit orationem, ut secunda sit, quae ex orationibus iungitur.
Quam dubietatem ipse dissoluit. Sic enim inquit: EST AUTEM <UNA> PRIMA ORATIO ENUNTIATIVA
AFFIRMATIO, et ut quam secundam diceret demonstraret ait DEINDE NEGATIO, ut primam affirmationem poneret,
/98/ secundam negationem. Quod si ita dixisset: EST AUTEM UNA PRIMA ENUNTIATIVA ORATIO
AFFIRMATIO VEL NEGATIO, DEINDE CONIUNCTIONE UNAE, ita oporteret intellegi tamquam si diceret illam
esse primam unam orationem, quae simplex esset, cuius partes affirmatio essent atque negatio, secundam uero illam,
quae coniunctione quadam una fieret, cum ex orationibus iungeretur. Sed quoniam id quod ait prima ad affirmationem
iunxit dicens EST AUTEM UNA PRIMA ORATIO ENUNTIATIVA AFFIRMATIO, ad negationem uero 'deinde'
subiunxit dicens DEINDE NEGATIO, dicendum est primam eum orationem esse arbitrari affirmationem, secundam
uero negationem, cui 'deinde' continenter apposuit.
Sed rursus incurrimus Alexandri quaestionem. Per hoc enim negationem affirmationemque negat sub uno
genere poni oportere, sub enuntiatione, quod in his, quae priora uel posteriora sunt, commune genus non potest inueniri.

