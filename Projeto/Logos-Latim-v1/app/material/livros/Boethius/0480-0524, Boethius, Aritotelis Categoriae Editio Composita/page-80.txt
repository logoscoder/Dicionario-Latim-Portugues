Nos autem Porphyrium sequentes eique doctissimo uiro consentientes haec dicimus: quatuor esse
propositiones, quarum duae quidem ex finitis nominibus sunt, duae uero ex infinitis nommibus praedicatis.
Sunt autem ex finitis nominibus hoc modo: affirmatio est iustus homo, negatio non est iustus homo. Ex
infinitis uero nominibus praedicatis affirmatio est quae dicit:
Est non iustus homo
negatio quae proponit:
Non est non iustus homo
Sed has ex infinitis nominibus praedicatis propositiones in reliquo sermone infinitas uocabimus, ut affirmatio
infinita sit extra expositionem ea quae dicit:
Est non iustus homo
negatio infinita ea quae dicit:
Non est non iustus homo
ut quod dicturi eramus propositionem ex nomine infinito praedicato hanc infinitam nominemus, illas autem
duas quae nullum nomen habent infinitum nec subiectum nec praedicatum simplices uocamus.
Sunt ergo simplices propositiones hae:
Est homo iustus
Non est homo iustus
Priuatorias autem propositiones uoco quaecumque habent priuationem.
Priuatoriae autem sunt hoc modo:
Est iniustus homo
haec enim iustitia subiectum priuabit, et rursus:
Non est iniustus homo
haec rursus iniustitia subiectum priuabit. Ergo cum sint duae propositiones simplices, una affirmatiua, /277/
altera negatiua, et sint duae priuatoriae, eae quoque una affirmatiua, una negatiua, necnon etiam sint aliae infinitae,
affirmatiua rursus et negatiua, dico quoniam, quemadmodum se priuatoriae propositiones affirmatio scilicet et negatio
ad affirmationes et negationes simplices habuerint, sic se habebunt etiam quae sunt infinitae ad easdem ipsas simplices
scilicet secundum consequentiam.
Quod autem dico tale est. Disponantur prius duae simplices id est affirmatio quae dicit:
Est iustus homo
et rursus negatio quae dicit:
Non est iustus homo
Sub his autem disponantur priuatoriae: sub affirmatione quidem simplici priuatoria negatiua, sub negatiua
simplici affirmatiua priuatoria, ut sub ea quae dicit:
Est homo iustus
ponatur ea quae dicit:
Non est homo iniustus
et sub ea quae dicit:
Non est homo iustus
ponatur ea quae proponit:
Est homo iniustus
Rursus sub priuatoriis disponantur infinitae: sub affirmatione affirmatio, sub negatione negatio. Sub
affirmatione quidem priuatoria quae dicit:
Est iniustus homo
disponatur affirmatiua infinita:
Est non iustus homo
sub negatiua uero priuatoria quae dicit:
Non est iniustus homo
ponatur negatiua infinita quae dicit:
Non est non iustus homo
Hoc autem subiecta descriptio docet: /278/
SIMPLICES
Affirmatio:
Negatio:
Est iustus homo Non est iustus homo
PRIVATORIAE
Negatio: Affirmatio:
Non est iniustus homo
Est iniustus homo
INFINITAE
Negatio: Affirmatio:
Non est non iustus homo Est non iustus homo

