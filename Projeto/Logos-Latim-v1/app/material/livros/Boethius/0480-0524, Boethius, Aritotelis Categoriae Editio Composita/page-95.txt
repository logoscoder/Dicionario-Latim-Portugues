soluat in participium atque uerbum, faciet omnis homo currens est et idem significat participium uerbo
coniunctum quod significat uerbum, quod utraque complectitur. Nam cum dico "Omnis homo currit", omni homini
actionem praesto esse pronuntio; quod si idem rursus dicam "Omnis homo currens est", eandem actionem homini
rursus adesse proponit. Idem igitur significat uerbum currit quod currens est. Et in ea propositione quae dicit:
Omnis homo currit
licet in prolatione est non dicatur, tamen tertium potestate praedicatur, quod hinc cognoscitur, si tota propositio
dissoluatur in participium scilicet atque uerbum. Quamobrem sicut ex nomine infinito subiecto fit affirmatio, non
eodem modo ex infinito uerbo affirmatio fieri potest sed mox uis in ea negationis agnoscitur. Quomodo enim facimus
affirmationem dicentes:
Omnis non homo currit
'non homo' scilicet subiectum infinitum ponentes, non ita possumus dicere fieri affirmationem cum
proponimus:
Omnis homo non currit
Haec enim iam negatio est. Quare ubicumque fuerit 'non currit' uel 'non laborat' uel 'non ambulat' uel 'non
legit', in omnibus negatio fit, in quibuscumque infinitum uerbum praedicatur.
Dubitabit autem aliquis an sicut ex infinito uerbo fieri affirmatio non potest sed semper negatio /316/ ex hoc
praedicamento fit, ita quoque si eadem propositio soluatur in participium atque uerbum, an ex infinito participio possit
affirmatio fieri. Quaeritur enim an sicut in hac propositione quae dicit:
Omnis homo currit
qui ita proponit dicens :
Omnis homo non currit
facere affirmationem non potest sed sine dubio negationem facit, ita quoque si eadem soluatur in participium
et uerbum, ut dicat quis:
Omnis homo currens est
si fiat infinitum non currens et dicatur:
Omnis homo non currens est
an haec affirmatio sit an certe negatio tantundem ualens tamquam si aliquis dicat:
Omnis homo non est currens
Sed fuerunt qui hoc cum ex multis aliis tum ex aliquo Platonis syllogismo colligerent et quid ex ea re
definirent doctissimorum uirorum auctoritate cognoscerent. Ex duabus enim negatiuis syllogismus fieri non potest. In
quodam enim dialogo Plato huiusmodi interrogat syllogismum: sensus, inquit, non contingunt substantiae rationem;
<substantiae rationem> quod non contingit, nec ipsius ueritatis contingit notionem: sensus igitur ueritatis notionem non
contingit.
Videtur enim ex omnibus negatiuis fecisse syllogismum, quod fieri non potest, atque ideo aiunt infinitum
uerbum quod est non contingit pro participio infinito posuisse id est non contingens est. Est enim in pluribus aliis
inueniendi facultas frequenter uerbum infinitum positum pro nomine infinito. /317/ Quare uerbum quidem dixere
quidam semper facere negationem' si infinitum proponatur, participia autem uel nomina si sint infinita posse facere
affirmationem. Et ideo quotienscumque a magnis uiris infinitum uerbum et duae negationes in syllogismo proponuntur,
hac ratione defenditur, quod dicatur uerbum infinitum pro participio esse propositum, quod participium nominis loco in
propositione praedicatur.
Et hoc quidem Alexander Aphrodisius arbitratur caeterique complures.
Idcirco enim aiunt non posse fieri ex infinito uerbo affirmationem, quoniam sicut uerbum est infinitum uerbum
mox totem perficiet negationem, sic etiam uerba quae in sese complectuntur uerbum est non facient infinitam
affirmationem sed potius negationem. Si quis enim sic dicat:
Homo currens non est
nullus hanc dixerit affirmationem. Si quis uero sic:
Homo non currit
idcirco nec haec propositio affirmatio est quoniam currit est uerbum intra se continet et sicut ad est uerbum
iuncta particula negatiua non facit affirmationem sed potius negationem, ita quoque ad illud uerbum iuncta negatio
quod intra se continet est uerbum plenam perficit negationem.
Aristoteles autem non uidetur ista discernere sed similiter arbitrari, siue cum participio ponatur est uerbum
/318/ siue sine participio uerbum illud quod uerbum est intra se claudit atque complectitur.
Dicit enim hoc modo: IN HIS VERO IN QUIBUS EST NON CONVENIT UT IN EO QUOD EST
CURRERE VEL AMBULARE, IDEM FACIUNT SIC POSITA AC SI EST ADDERETUR. Et huius subiecit
exemplum, UT EST CURRIT OMNIS HOMO. In hac enim propositione quae dicit:
Currit omnis homo
non quidem conuenit poni est uerbum; eodem modo uel si quis dicat:
Omnis homo ambulat
hic quoque est uerbum poni non conuenit sed haec talia sunt, tamquam si est adderetur. Quod exemplo docuit.
Nam sicut "Est currens omnis homo" affirmatio est cursus praesentiam monstrans, ita quoque "Currit omnis homo"

