dicit id quod contingenter euenit fortasse mentitur; uel si contigerit res illa quam praedicit, ille tamen mentitus est: non
enim euentus falsus est sed modus praedictionis. Namque ita oportuit dicere:
Cras bellum nauale contingenter eueniet
hoc est dicere: ita euenit, si euenerit, ut potuerit non euenire. Qui ita dicit uerum dicit, euentum enim
contingenter praedixit. Qui autem ita infit:
Cras bellum erit nauale
quasi necesse sit, ita pronuntiat. Quod si euenerit, non iam idcirco quia praedixit uerum dixerit, quoniam id
quod contingenter euenturum erat necessarie futurum praedixit. Non ergo in euentu est falsitas sed in praedictionis
modo. Quemadmodum enim si quis ambulante Socrate dicat:
Socrates ex necessitate ambulat
ille mentitus est non in eo quod Socrates ambulat sed in eo quod non ex necessitate ambulat, quod ille eum ex
necessitate ambulare praedicauit, ita quoque in hoc qui dicit quoniam erit aliquid , etiam hoc si fiat, ille tamen /213/
falsus est, non in eo quod factum est sed in eo quod non ita factum est, ut ille praedixit esse futurum.
Quod si uerum esset definite, ex necessitate esset futurum. Igitur ex necessitate futurum esse praedixit,
quodcumque sine ullo alio modo euenturum pronuntiauit. Quare non in euentu rei sed in praedicationis enuntiatione
falsitas inuenitur. Oportet enim in contingentibus ita aliquid praedicere, si uera erit enuntiatio, ut dicat quidem futurum
esse aliquid sed ita, ut rursus relinquat esse possibile, ut futurum non sit. Haec autem est contingentis natura
contingenter in enuntiatione praedicare. Quod si quis simpliciter id quod fortasse contingenter eueniet futurum esse
praedixerit, ille rem contingentem necessarie futuram praedicit. Atque ideo etiam si euenerit id quod dicitur, tamen ille
mentitus est in eo quod hoc quidem contingenter euenit, ille autem ex necessitate futurum esse praedixerit.
Cum ergo sint quatuor enuntiationum ueritatis et falsitatis modi, de his scilicet propositionibus quae in futuro
praedicuntur (aut quoniam et erit et non erit id quod dicitur, id est ut et affirmatio et negatio uera sit, aut quoniam nec
erit necnon erit, id est ut et affirmatio et negatio falsae sint, aut quoniam erit aut non erit, una tamen definite uera, altera
falsa, aut rursus quoniam erit aut non erit utrisque secundum ueritatem et falsitatem indefinitis et aequaliter ad
ueritatem mendaciumque uergentibus) docuit quidem supra et esse et non esse fieri nou posse, cum dicit: UTRAQUE
ENIM NON ERUNT SIMUL IN TALIBUS. Docuit etiam aliquantisper aut /214/ esse aut non esse definite in
contingentibus et futuris propositionibus esse non posse. Nunc illud addit, quod neque esse neque non esse, id est quod
nec illud dici uere possit, posse utrasque inueniri falsas, quae dicuntur in futuro propositiones. Quod si neque utraeque
uerae sunt neque utraeque falsae neque una definite uera, falsa altera definite, restat ut una quidem uera sit, altera falsa,
non tamen definite sed utrumlibet et instabili modo, ut hoc quidem aut hoc euenire necesse sit, ut tamen una res
quaelibet quasi necessarie et definite proueniat aut non proueniat fieri non possit. Quemadmodum autem utrasque falsas
non esse demonstraret, hic inchoat:
AT VERO NEC QUONIAM NEUTRUM VERUM EST CONTINGIT DICERE, UT QUONIAM NEQUE
ERIT NEQUE NON ERIT. PRIMUM ENIM CUM SIT AFFIRMATIO FALSA, ERIT NEGATIO NON VERA ET
HAEC CUM SIT FALSA, CONTINGIT AFFIRMATIONEM ESSE NON VERAM. AD HAEC SI VERUM EST
DICERE, QUONIAM ALBUM EST ET MAGNUM, OPORTET UTRAQUE ESSE; SIN VERO ERIT CRAS, ESSE
CRAS; SI AUTEM NEQUE ERIT NEQUE NON ERIT CRAS, NON ERIT UTRUMLIBET, UT NAVALE BELLUM;
OPORTEBIT ENIM NEQUE FIERI NAVALE BELLUM NEQUE NON FIERI NAUALE BELLUM.
Sensus argumentationis huiusmodi est: nec illud, inquit, dici poterit, quod contingentium propositionum neutra
uera sit in futuro. Hoc autem nihil differt dicere quam si quis dicat utrasque esse falsas. Hoc enim impossibile est. In
contradictionibus namque utraeque falsae inueniri non possunt. Hoc enim proprium /215/ contradictoriarum est: ut
proprietatem subcontrariarum refugiunt in eo quod simul uerae esse non possunt, ita quoque et contrariarum
proprietatem uitant in eo quod simul falsae non reperiuntur. Habent ergo propriam naturam, ut neque falsae simul sint
neque uerae. Quare una ipsarum semper erit uera, semper altera falsa. Impossibile est igitur, cum sit falsa negatio, non
ueram esse affirmationem, et rursus cum sit falsa affirmatio, negationem esse non ueram. Igitur nec hoc est dicere,
quod utraeque non uerae sint. Quod per hoc dixit quod ait: AT VERO NEC QUONIAM NEUTRUM VERUM EST
CONTINGIT DICERE, id est non nobis contingit dicere, hoc est impossibile est dicere, quoniam neutrum uerum est,
scilicet quod affirmationibus negationibusue prop onit ur contingentibus scilicet et futuris.
Qui autem Aristotelen arbitrati sunt utrasque propositiones in futuro falsas arbitrari, si haec quae nunc dicit
diligentissime perlegissent, numquam tantis raptarentur erroribus. Neque enim idem est dicere neutra uera est quod
dicere neutra uera est definite. Futurum esse enim cras bellum nauale et non futurum non dicitur quoniam utraeque
omnino falsae sunt sed quoniam neutra est <definite> uera aut quaelibet ipsarum definite falsa sed haec quidem uera,
illa falsa, non tamen una ipsarum definite sed quaelibet illa contingenter. His autem /216/ adicit aliud quiddam dicens:
si propositionum ueritas ex rerum substantia pendet, ut quidquid uerum est in propositionibus dicere hoc esse necesse
sit, si uerum est dicere, quoniam erit aliquid album, ueritatem sequitur rei necessarius euentus. Quod si dicat quis
quamlibet illam rem cras albam futuram, si hoc uere dixerit, cras ex necessitate alba futura est. Sic igitur, si quis uerum
dicit neutram esse ueram propositionum earum quae in futuro dicuntur, necesse est id quod dicitur et significatur ab
illis propositionibus nec esse necnon esse. Fal sa enim et affirmatione et negatione nec quod affirmatio dicit fieri potest
nec quod negatio. Ergo ex necessitate neutrum fit, quod uel affirmatio dicit uel negatio. Ergo si dicat affirmatio cras

