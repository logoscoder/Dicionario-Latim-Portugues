QUONIAM IGITUR TRANSPOSITO NOMINE VEL VERBO EADEM FIT AFFIRMATIO VEL NEGATIO
MANIFESTUM EST.
Docet nunc quoniam si uerba uel nomina transferantur et aliud prius, aliud uero posterius praedicetur, unam
sine dubio significantiam retinere. Siue enim quis dicat:
Est homo albus
siue:
Est albus homo
siue:
Homo albus est
siue:
Albus homo est
siue quomodolibet aliter ordinem praedicationis permutet, eadem sine dubio significatio permanebit. Et hoc
quidem fortasse oratoribus uel poetis non eodem modo perspiciendum est quo dialecticis. Etenim qui ad
compositionem orationis spectant, maximum differt quo uerba et nomina praedicationis suse ordine proferantur.
Multum enim interest in eo quod ait Cicero:
Ad hanc te amentiam natura peptrit, uoluntas exercuit, fortuna seruauit
ita dixisse ut dictum est an ita: ad hanc te amentiam peperit natura, exercuit uoluntas, seruauit fortuna. Sic
enim minor est sententiae magnitudo minusque in ea lucet id quod si componatur eminet et sese uel nolentibus
hominum auribus animisque patefacit. Rursus cum dicit Vergilius:
Pacisque imponere morem, potuisset seruare metrum
si ita dixisset: moremque imponere paci sed esset debilior sonus nec eo ictu uersus tam praeclare nunc
compositus diceretur. Ergo non idem ualet oratoribus uel poetis uerborum nominumque ordo mutatus. /345/
Qui enim ad compositionem spectant, multum in ordine sermonum ornamenti reperient. Dialecticis uero,
quibus nulla ad orationis leporem cura dicendi congruit quibusque sola ueritas perscrutatur, nihil differt quolibet ordine
uerba et nomina si permutentur, cum tamen eandem uim quam prius in significatione retineant. Sed nec apud ipsos
modis omnibus permutato ordine dictionis eadem semper uis significatioque seruatur. Haec enim particula quae
negatiua est, id est 'non', multum ualet multamque differentiam perficit uariis adiecta locis. Si quis enim dicat:
Homo albus non est
faciet indefinitam simplicem negationem. Si quis uero dicat:
Homo non albus est
faciet indefinitam ex infinito praedicato affirmationem. Si quis autem praedicet:
Non homo albus est
idem quoque constituit ex infinito subiecto indefinitam affirmationem.
Rursus si quis dicat hoc modo:
Omnis homo non iustus est
haec consentit ei quae dicit:
Nullus homo iustus est
Quod si idem non ad uniuersalitatis determinationem ponatur, ut dicatur:
Non omnis homo iustus est
non iam uniuersalis affirmatio infinitae praedicationis consentiens uniuersali simplici negationi fit sed potius
particularis negatio simplex.
Videsne igitur quam multas faciat differentias negatiua particula diuersae nominum praedicationi coniuncta?
Sed quamquam haec ita sint, potest tamen eadem alio modo diuersis in locis posita eandem uim significationemque
seruare. /346/
Si enim posita non particula cum uniuersalitate sua cum eadem ipsa saepius permutetur, idem sine dubio in
significatione consistit. Si quis enim dicat:
Non omnis homo albus est
particularis est negatio simplex. Si quis uero sic dicat:
Homo non omnis albus est
eadem significatio est, uel si hoc modo:
Homo albus non omnis est
nec haec a superiori significatione discedit, uel si quis amplius quoque permutet dicens:
Homo albus est non omnis
a priori significatione nil discrepat. Eodem modo uel si quomodolibet aliter permutetur cum propria tamen
uniuersalitatis determinatione, diuerso permutata modo idem semper necesse est in significatione seruetur. Eodem
modo si eadem non particula cum alio nomine uel uerbo iuncta saepius transferatur, ut cum dicimus homo iustus non
est, rursus homo non est iustus, rursus non est homo iustus, eadem significatio retinetur. Quocirca si sola negatiua
parcula permutata sit et non eodem semper ordine praedicetur, multas differentias faciet propositionum. Sin uero iuncta
cum alio nomine saepius (ut dictum est) transferatur, eadem in translationibus omnibus significatio permanebit. His
igitur ita dispositis uidendum est quae sit Aristotelis demonstratio uerba et nomina transposita eandem semper uim

