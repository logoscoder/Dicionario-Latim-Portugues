quod manifesto fieri non potest. Nam cum duo unam rem perimant, quis esset qui dubitaret aut unam rem duabus
opponi aut duabus unam rem perimentibus quaeri oportere, quae magis earum uideretur contraria? Contrarias autem
nunc dicimus non secundum eum modum, quem Aristoteles in praedicamentis explicuit sed tantum ad id quod res rem
uel propositio perimit propositionem, ut quasi hoc modo /466/ quaeratur: affirmatio uniuersalis secundum quam magis
perimitur, utrumne secundum eam quae uniuersalis est negatio an secundum eam quae uel prirationem praedicat uel
quodlibet aliud quod ex ipsa oppositione uim contrarii repraesentet? Unde etiam illud latere non oportet, nulli esse
dubium inter uniuersalem affirmationem priuatoriam et uniuersalem negationem quae esset opposita contrarie.
Supra enim iam dictum est affirmationi uniuersali negationem uniuersalem esse contrariam sed hic, ut dictum
est, non hoc dicitur sed illud potius quae magis perimat rem. Nam quae magis perimit ea propemodum magis uidebitur
esse contraria. Atque ideo non solum de uniuersalibus proposuit sed ne suspicaretur quis quod illam contrarietatem
diceret quam uel in praedicamentis locutus est uel rursus supra cum de uniuersali affirmatione et negatione loqueretur,
de particularibus adiecit, quibus non erat contrariae oppositionis affirmatio atque negatio. Nam si recte superius
comprehensa meminimus, affirmatio uniuersalis et negatio uniuersalis contrariae esse dicebantur. Nec solum hoc sed
etiam secundum iustum et iniustum constituit quaestionem, quod habitus et priuatio potius est quam ulla contrarietas.
Quare, ut diximus, intellegendum est esse nunc in quaestione, quae propositio quam propositionem proxime
efficaciusque destruat ac perimat. Huius inquirendae rei uia exsistet hoc modo:
NAM SI EA QUAE SUNT IN VOCE SEQUUNTUR EA /467/ QUAE SUNT IN ANIMA, ILLIC AUTEM
CONTRARIA EST OPINIO CONTRARII, UT OMNIS HOMO IUSTUS EI QUAE EST OMNIS HOMO INIUSTUS,
ETIAM IN HIS QUAE SUNT IN VOCE AFFIRMATIONIBUS NECESSE EST SIMILITER SESE HABERE. QUOD
SI NEQUE ILLIC CONTRARII OPINATIO CONTRARIA EST, NEC AFFIRMATIO AFFIRMATIONI ERIT
CONTRARIA SED EA QUAE DICTA EST NEGATIO. QUARE CONSIDERANDUM EST, QUAE OPINATIO
VERA FALSAE OPINIONI CONTRARIA EST, UTRUM NEGATIONIS AN CERTE EA QUAE CONTRARIUM
ESSE OPINATUR. DICO AUTEM HOC MODO. EST QUAEDAM OPINATIO VERA BONI QUONIAM BONUM
EST, ALIA VERO QUONIAM NON BONUM FALSA, ALIA VERO QUONIAM MALUM. QUAENAM ERGO
HARUM CONTRARIA EST VERAE? ET SI EST UNA, SECUNDUM QUAM CONTRARIA?
Haec inuestigatio, quae magis sit uniuersali affirmationi contraria, utrumne priuatoria uniuersalis affirmatio an
uniuersalis negatio, hinc sumitur quod omnis fere proprietas, quam in uocibus uenire necesse est, ex opinionibus uenit
quas uoces ipsae significant. Quod igitur quaerendum in uocibus est, hoc prius est in opinionibus perspiciendum.
Neque enim fieri potest ut, cum uocum significatio ex opinionibus ueniat, quas scilicet uoces ipsae significant,
non prius proprietates uocum in opinionibus reperiantur. Requirendum igitur /468/ est quemadmodum se ista in
opinionibus posita habeant, ut quod in his fuerit repertum ad uoces rationabiliter transferatur.
Quaeratur igitur prius in opinionibus hoc modo: si opinio priuatoriae uniuersalis affirmationis magis est
contraria opinioni simplicis uniuersalis affirmationis quam opinio uniuersalis negationis, manifestum quoniam
priuatoria uniuersalis affirmatio magis perimit uniuersalem simplicem affirmationem quam uniuersalis negatio. Quod si
illud magis ratio reppererit, quod opinio negationis uniuersalis opinionem affirmationis uniuersalis magis perimat
potius quam opinio priuatoriae affirmationis opinionem uniuersalis affirmationis, constat quod uniuersalis negatio
magis contraria est uniuersali affirmationi potius quam priuatoria affirmatio. Hoc autem ut inueniatur, ita faciendum
est: ponatur opinio quaedam uera, contra eam duae falsae, quarum una affirmatio sit priuatoria, altera uniuersalis
negatio. De duabus igitur falsis quam mendaciorem ratio inuenerit, eam dicimus uerae opinioni magis esse contrariam.
Sint igitur tres opiniones, una uera, duae falsae, et sit quidem uera haec quae id quod bonum est bonum esse arbitratur,
ea scilicet quam dicit Aristoteles opinionem esse BONI QUONIAM BONUM EST; sit autem ex falsis una quae id
quod bonum est non bonum esse arbitratur, quam Aristoteles dicit falsam opinionem /469/ boni quoniam NON
BONUM EST; reliqua quae id quod bonum est malum esse arbitratur ea est quae ab Aristotele dicta est opinio boni
quoniam malum est.
Ex his igitur tribus, una uera, duabus falsis, quaerendum est quae magis sit contraria uerae. Sed quia contingit
saepe et negationem et priuationem unum significare, in his praesertim contrariis in quibus nulla medietas inuenitur,
addit: ET SI EST UNA, SECUNDUM QUAM CONTRARIA? Hoc autem huiusmodi est: in his contrariis in quibus
nulla medietas est idem negatio ualet quod etiam priuatio, in his uero in quibus est quaedam medietas affirmatio
priuatoria et negatio non eiusdem significationis sunt. Age enim sint huiusmodi contraria quae sint immediata genitum
esse et ingenitum esse. In contrariis igitur immediatis idem priuatoria affirmatio quod negatio ualet, in his autem quae
medietatem habent non idem. Neque enim aequum est dicere quemlibet illum esse malum et rursus non esse bonum.
nam cum bonum negatur, potest aliquid medium audientis animus suspicari; cum uero malum ponitur, tota audientis
suspicio in contrarium reiecta est, atque ideo non idem significant. Sed quia saepe (ut dictum est) priuatio uel
contrarietas negationi consentit, quotiens tales quaedam propositiones reperiuntur, in quibus nihil negatione diserepet
priuatoria affirmatio, quaerendum est, ut Aristoteli uidetur, secundum quam potius prolationem /470/ uel opinionem
uerae affirmationi uel opinioni contraria propositio uel opinio fiat. Quamquam enim interdum idem eignificent, alio
tamen modo ipsis propositionibus utuntur. Nam qui negationem ponit id quod est dicit non esse, qui uero priuationem
id quod non est dicit esse.
Cum igitur diuersum initium et diuersa intentio quodammodo sit propositionum sub eadem significatione, et
quae earum magis uerae propositioni contraria sit et secundum quem motum animi magis uera propositio perimatur

