quae nullam habent differentiam, an ad modum an ad uerbum negatio ponatur, custodienda est talis oppositio quae huic
speciei propositionum quae cum modo proferuntur conueniat. In hac <enim> propositione quae dicit:
Socrates uelociter ambulat
siue quis ita neget:
Socrates uelociter non ambulat
ad uerbum ponens negationem siue sic:
Socrates non uelociter ambulat
modo negatiuam particulam iungens, prope simile esse ridebitur.
Diuidit enim cum affirmatione ueritatem falsitatemque utroque modo apta negatio. Sed quoniam sunt plurimi
modi, in quibus si ad uerbum inugatur particula negatiua, non est negatio superius enuntiatae affirmationis, idcirco
seruanda est in omnibus secundum modum propositionibus ista oppositio, ut uno eodemque modo cunctarum /380/
fieri oppositiones dicantur, ut in illis quidem negatio quae simplices sunt rem neget, in his autem quae cum
modo sunt modum neget, ut in eo quod est:
Socrates ambulat
rem ipsam id est ambulat neget adimatque propositio dicens:
Socrates non ambulat
in illis autem quae cum modo sunt rem quidem esse consentiat, modum neget, ut in ea propositione quae dicit:
Socrates uelociter ambulat
negatio dicat:
Socrates non uelociter ambulat
ut siue ambulet siue non ambulet nulla sit differentia, modum autem id est uelociter ambulandi perimat ex
aduerso constitute negatio.
Quamquam in quibusdam hoc non sit: simul enim cum modo ipso etiam rem perimi necesse est, ut in eo quod
est:
Socrates potest ambulare
Socrates non potest ambulare
et modum et rem modo ipsi iuncta particula negationis intercipit. Sed hoc in his fere euenit, in quibus non fieri
quidem aliquid dicitur et actus ipsius additur modus sed potius faciendi in futuro modus, ut si quis dicat Socratem
ambulare posse, non quod iam ambulet sed quod eum sit ambulare possibile. Hic si possibili negatio coniungatur, etiam
rem illam tulisse uidebitur de qua illa possibilitas praedicatur. Si quis autem dicat quoniam Socrates uelociter ambulat,
facere eum aliquid dicit modumque illi actui iungit, ut quemadmodum illud faciat quod facere dicitur quilibet agnoscat.
In his res quidem permanet, modus autem subruitur, ut superius dictum. An certe illud magis uerius est dicendum, quod
semper huiusmodi /381/ propositiones modum quidem auferant, rem uero de qua modus ille praedicatur non perimant?
Et in quibus ponitur res, ut in eo quod est:
Socrates uelociter ambulat
et in quibus praedicatur actus ipse et praesens, quia fiat atque agatur, manifestum est modum quidem subrui,
rem uero quae fieri dicitur permanere, ut cum dicimus:
Socrates non uelociter ambulat
ambulare eum quidem non subtractum est sed tantum haec negatio uelocitatem ab ambulatione disiunxit. In his
autem quae possibilitatem aliquid in futuro faciendi per modum ponunt nullus omnino actus ponitur sed tantum modus.
Ad quem modum iuncta negatio modum quidem perimit sed res illa de qua modus praedicabatur non permanet, idcirco
quoniam nec tunc cum praedicabatur cum modo aliquid fieri agiue propositum est, ut si quis dicat:
Socratem possibile est ambulare
positus quidem modus est, res uero actu constitute non est. Non enim dictum est quoniam ambulat sed
quoniam eum possibile est ambulare.
Hanc ergo possibilitatem tollit negatio in propositione quae dicit:
Socratem non possibile est ambulare
sed in eadem propositione res de qua dicebatur modus ille non permanet. Hoc autem idcirco euenit, quia ne in
affirmatione quidem posita est res de qua praedicatus est modus. Atque ideo non a negatione perempta res, quippe
quam negatio positam non inuenit sed tantum modus, qui etiam ab affirmatione constitutus est. Magna autem distantia
est, an ad modum negatio ponatur an ad uerbum. Nam si ad uerbum ponam, praedicaho a subiecto disiungitur, ut est:
Socrates non ambulat
Nam ambulat quod praedicatio /382/ est a subiecto quod est Socrates diuisum est. Sin uero ad modum ponatur,
non praedicatio a subiecto diuiditur sed a praedicatione potius disiungitur modus, ut in eo quod est:
Socrates non uelociter ambulat
non ambulationem a Socrate propositio ista disiunxit sed uelocitatem ab ambulatione id est modum a
praedicato. Et hoc in his facilius euidentiusque apparet, quaecumque ita praedicantur...
***
...ac fieri.

