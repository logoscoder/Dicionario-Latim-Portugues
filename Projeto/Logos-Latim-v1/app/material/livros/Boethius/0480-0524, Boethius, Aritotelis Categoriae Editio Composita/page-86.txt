non sequitur simplicem negationem quae proponit:
Non est iustus homo
Quod si priuatoria affirmatio sequeretur simplicem negationem, sequeretur sine dubio infinita quoque
affirmatio eandem simplicem negationem.
Nunc autem quoniam priuatoria affirmatio simplicem negationem non sequitur, nec infinita affirmatio
simplicem sequitur negationem.
Affirmatio enim priuatoria et affirmatio infinita sibimet consentiunt.
Illi uero qui discrepantiam ostendere uoluerunt infinitarum et priuatoriarum consequentiae ad simplicem, quod
cum negatio simplex sequeretur affirmationem priuatoriam non eodem modo infinita affirmatio sequeretur simplicem
negationem, non ita oportuit colligi discrepantiam sed potius si, quemadmodum affirmatiua priuatoria quae dicit:
Est iniustus homo
<non sequitur simplicem negationem quae:
Est non est iustus homo>
ita infinita affirmatio quae enuntiat:
Est non iustus homo
sequeretur simplicem negationem quae est:
Non est iustus homo
tunc oportuerat dicere aliquid discrepare consequentiam priuatoriarum et infinitarum ad simplices.
Nunc autem cum eodem modo priuatoria affirmatio non sequatur, simplicem negationem, eodem quoque
modo infinita affirmatio non sequatur simplicem negationem, manifestum est nullam esse in his discrepantiam, immo
in omnibus simillimum, et illos nihil per hanc rationem /291/ quam uolunt addere recte disserere, immo potius
maioribus obscuram sententiam obscuritatibus implicare. Sed potius ita intellegendum est, ut id quod ait: QUARUM
DUAE QUIDEM AD AFFIRMATIONEM ET NEGATIONEM SESE HABEBUNT SECUNDUM
CONSEQUENTIANU UT PRIVATIONES, DUAE VERO MINIME ita accipiamus tamquam si ita dixisset: quatuor
propositionum, duarum simplicmm, duarum uero infinitarum, duas id est affirmationes simplicem et infinitam
sequuntur duae negationes, simplex et infinita scilicet, sicut priuationes quoque (in priuationibus enim affirmatiuam
simplicem sequebatur negatio priuatoria et simplex negatio priuatoriam affirmationem), reliquae uero duae, id est
simplex affirmatio et infinita affirmatio nullam habent consequentiam ad negationes, id est simplicem et infinitam,
sicut nec priuationes quoque (nam affirmatio priuatoria non sequebatur negationem simplicem nec simplex affirmatio
priuatoriam negationem), ut dicamus hoc modo: QUARE QUATUOR ISTAE ERUNT, duae simplices, duae infinitae,
QUARUM id est duarum simplicium et duarum infinitarum DUAE QUIDEM id est negationes simplex et infinita
habent se ad affirmationes simplicem et infinitam SECUNDUM CONSEQUENTIAM UT PRIVATIONES, DUAE
VERO MINIME id est affirmationes simplex et infinita ad duas negationes, id est simplicem et infinitam. Hoc est enim
quod ait: AD AFFIRMATIONEM ET NEGATIONEM SIC SE HABEBUNT SECUNDUM CONSEQUENTIAM id
est consequentur negationes eas quae sunt affirmationes, UT PRIVATIONES /292/ sicut in priuationibus quoque
dicebatur, DUAE VERO id est affirmationes simplex et infinita non habebunt se secundum consequentiam ad duas
negationes, id est simplicem et infinitam, sicut priuationes quoque se secundum sequentiam non habebant. Nam
priuatoria affirmatio non sequebatur negationem simplicem nec simplex affirmatio priuatoriam negationem.
Est alia quoque simplicior expositio, quam Alexander post multas alias expositiones in quibus animum uertit
edidit hoc modo: cum sint, inquit, quatuor propositiones, quarum duae sunt infinitae, duae uero simplices, duae, inquit,
infinitae aequaliter se habent secundum affirmationem et negationem ad priuatorias, duae uero simplices ad easdem
priuatorias se similiter non habent hoc modo: affirmatiua enim infinita consentit affirmatiuae priuatoriae. Ea enim quae
dicit infinita affirmatio est non iustus homo ei consentit priuatoriae affirmationi quae dicit:
Est iniustus homo
Ea uero infinita negatio quae dicit non est non iustus homo priuatoriae negationi consentit quae dicit non est
iniustus homo.
Atque hae quidem duae, id est infinita affirmatio et infinita negatio, ita sese habent AD AFFIRMATIONEM
ET NEGATIONEM, UT PRIVATIONES, id est eadem affirmant uel negant, quae etiam priuationes affirmant uel
negant, duae uero minime, id est duae simplices minime se ita habent ad affirmationem /293/ et negationem, sicut
priuationes. Nam omnino non contingit simplex affirmatio priuatoriam affirmationem. Ea enim quae dicit:
Est iustus homo
non consentit ei quae dicit:
Est iniustus homo
Nec rursus negatio simplex priuatoriae negationi consentit. Ea enim quae dicit:
Non est iustus homo
quae simplex negatio est plurimum dissidet ab ea quae dicit:
Non est iniustus homo
quae est priuatoria negatio. Ergo cum sint quatuor, affirmatio simplex et negatio simplex, affirmatio infinita et
negatio infinita, harum duae, id est affirmatio infinita et negatio infinita, ita aliquid affirmant uel negant ut priuationes
(hoc est enim quod ait: ITA SESE HABENT AD AFFIRMATIONEM ET NEGATIONEM, UT PRIVATIONES),

