ordinatione constant. Res enim semper comitantur eum qui ab ipsis concipitur intellectum, ipsum uero intellectum uox
sequitur sed uoces elementa id est /21/ litterae.
Rebus enim ante propositis et in propria substantia constitutis intellectus oriuntur. Rerum enim semper
intellectus sunt, quibus iterum constitutis mox significatio uocis exoritur. Praeter intellectum namque uox penitus nihil
designat. Sed quoniam uoces sunt, idcirco litterae, quas uocamus elementa, repertae sunt quibus uocum qualitas
designetur.
Ad cognitionem uero conuersim sese res habet. Namque apud quos eaedem sunt litterae et qui eisdem
elementis utuntur, eisdem quoque nominibus eos ac uerbis (id est uocibus) uti necesse est; et qui uocibus eisdem
utuntur idem quoque apud eos intellectus in animi conceptione uersantur. Sed apud quos idem intellectus sunt, easdem
res eorum intellectibus subiectas esse manifestum est. Sed hoc nulla ratione conuertitur. Namque apud quos eaedem res
sunt idemque intellectus, non statim eaedem uoces eaedemque sunt litterae. Nam cum Romanus, Graecus ac barbarus
simul uideant equum, habent quoque de eo eundem intellectum quod equus sit et apud eos eadem res subiecta est, idem
a re ipsa concipitur intellectus sed Graecus aliter equum uocat, alia quoque uox in equi significatione Romana est et
barbarus ab utroque in equi designatione dissentit. Quocirca diuersis quoque uoces proprias elementis inscribunt.
Recte igitur dictum est apud quos eaedem res idemque intellectus sunt, non statim apud eos uel easdem uoces
uel eadem elementa consistere.
Praecedit autem res intellectum, intellectus uero uocem, uox litteras -- sed hoc conuerti non potest. Neque
enim si litterae sint, mox aliqua ex his significatio uocis exsistit. Hominibus namque qui litteras ignorant nullum nomen
quaelibet elementa significant, quippe quae nesciunt. Nec si uoces /22/ sint, mox intellectus esse necesse est. Plures
enim uoces inuenies quae nihil omnino significent. Nec intellectui quoque subiecta res semper est. Sunt enim
intellectus sine re ulla subiecta, ut quos centauros uel chimaeras poetae finxerunt.
Horum enim sunt intellectus quibus subiecta nulla substantia est. Sed si quis ad naturam redeat eamque
consideret diligenter, agnoscet cum res est, eius quoque esse intellectum quod si non apud homines, certe apud eum,
qui propriae diuinitate substantiae in propria natura ipsius rei nihil ignorat. Et si est intellectus, et uox est quod si uox
fuerit, eius quoque sunt litterae, quae si ignorantur, nihil ad ipsam uocis naturam. Neque enim, quasi causa quaedam
uocum est intellectus aut uox causa litterarum, ut cum eaedem sint apud aliquos litterae, necesse sit eadem quoque esse
nomina: ita quoque cum eaedem sint uel res uel intellectus apud aliquos, mox necesse est intellectuum ipsorum uel
rerum eadem esse uocabula. Nam cum eadem sit et res et intellectus hominis, apud diuersos tamen homines huiusmodi
substantia aliter et diuerso nomine nuncupatur. Quare uoces quoque cum eaedem sint, possunt litterae esse diuersae, ut
in hoc nomine quod est 'homo': cum unum sit nomen diuersis litteris scribi potest. Namque Latinis litteris scribi potest,
potest etiam Graecis, potest aliis nunc primum inuentis litterarum figuris.
Quare quoniam apud quos eaedem res sunt, eosdem intellectus esse necesse est, apud quos idem intellectus
sunt, uoces eaedem non sunt; et apud quos eaedem uoces sunt, non necesse /23/ est eadem elementa constitui -dicendum est res et intellectus, quoniam apud omnes idem sunt, esse naturaliter constitutos, uoces uero atque litteras,
quoniam diuersis hominum positionibus permutantur non esse naturaliter sed positione.
Concludendum est igitur quoniam apud quos eadem sunt elementa, apud eos eaedem quoque uoces sunt et
apud quos eaedem uoces sunt, idem sunt intellectus; apud quos autem idem sunt intellectus, apud eosdem res quoque
eaedem subiectae sunt: rursus apud quos eaedem res sunt, idem quoque sunt intellectus; apud quos idem intellectus,
non eaedem uoces; nec apud quos eaedem uoces sunt, eisdem semper litteris uerba ipsa uel nomina designantur.
Sed nos in supra dictis sententiis elemento atque littera promiscue usi sumus, quae autem sit horum distantia
paucis absoluam. Littera est inscriptio atque figura partis minimae uocis articulatae, elementum uero sonus ipsius
inscriptionis: ut cum scribo litteram quae est 'a', formula ipsa quae atramento uel graphio scribitur littera nominatur,
ipse uero sonus quo ipsam litteram uoce proferimus dicitur elementum.
Quocirca hoc cognito illud dicendum est, quod is qui docet uel qui continua oratione loquitur uel qui
interrogat, contrarie se habet his qui uel discunt uel audiunt uel respondent in his tribus, uoce scilicet, intellectu et re
(praetermittantur enim litterae propter eos qui earum sunt expertes). Nam qui docet et qui dicit et qui interrogat a rebus
ad intellectum profecti per nomina et uerba uim propriae actionis exercent atque officium (rebus enim subiectis ab his
capiunt intellectus et per nomina uerbaque /24/ pronuntiant), qui uero discit uel qui audit uel etiam qui respondet a
nominibus ad intellectus progressi ad res usque perueniunt. Accipiens enim is qui discit uel qui audit uel qui respondet
docentis uel dicentis uel interrogantis sermonem, quid unusquisque illorum dicat intellegit et intellegens rerum quoque
scientiam capit et in ea consistit. Recte igitur dictum est in uoce, intellectu atque re contrarie sese habere eos qui
docent, dicunt, interrogant atque eos qui discunt, audiunt et respondent.
Cum igitur haec sint quatuor -- litterae, uoces, intellectus, res -- proxime quidem et principaliter litterae uerba
nominaque significant.
Haec uero principaliter quidem intellectus, secundo uero loco res quoque designant. Intellectus uero ipsi nihil
aliud nisi rerum significatiui sunt. Antiquiores uero quorum est Plato, Aristoteles, Speusippus, Xenocrates hi inter res et
significationes intellectuum medios sensus ponunt in sensibilibus rebus uel imaginationes quasdam, in quibus
intellectus ipsius origo consistat. Et nunc quidem quid de hac re Stoici dicant praetermittendum est.
Hoc autem ex his omnibus solum cognosci oportet, quod ea quae sunt in litteris eam significent orationem
quae in uoce consistit et ea quae est uocis oratio quod animi atque intellectus orationem designet quae tacita cogitatione

