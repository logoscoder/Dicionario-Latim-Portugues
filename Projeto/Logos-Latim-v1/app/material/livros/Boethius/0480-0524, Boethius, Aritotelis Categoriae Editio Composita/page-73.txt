homines ambularent, uerum erat "Quidam homo ambulat", non etiam "Socrates ambulat", nisi ipse Socrates ambularet:
ita quoque in eo quod est "Homo ambulat" et "Non homo ambulat" dici potest. Nam si plura quae sunt non homines
ambulent, uerum est dicere quoniam non homo ambulat, non autem uerum est dicere quoniam homo ambulat, nisi ipse
homo ambulet. Secundum definitionem <ergo> potius et proprietstem uidentur discrepare quam aliquam totam
quantitatem uel partem uel rursus aliquam qualitatem. Nam, sicut posterius demonstrabitur, ea quae dicit non homo
ambulat affirmatio potius quam negatio est. Atque haec hactenus praedixisse sufficiat.
[10]
QUONIAM AUTEM EST DE ALIQUO AFFIRMATIO SIGNIFICANS ALIQUID, HOC AUTEM EST VEL
NOMEN VEL INNOMINE, UNUM AUTEM OPORTET ESSE ET DE UNO HOC QUOD EST IN AFFIRMATIONE
(NOMEN AUTEM DICTUM EST ET INNOMINE PRIUS; NON HOMO ENIM NOMEN QUIDEM NON DICO
SED INFINITUM NOMEN; UNUM ENIM QUODAMMODO SIGNIFICAT INFINITUM, QUEMADMODUM ET
NON CURRIT NON VERBUM SED INFINITUM VERBUM), ERIT OMNIS AFFIRMATIO VEL EX NOMINE ET
VERBO VEL EX INFINITO NOMINE ET VERBO. PRAETER VERBUM AUTEM NULLA AFFIRMATIO VEL
NEGATIO. EST ENIM VEL ERIT VEL FUIT VEL FIT, VEL QUAECUMQUE ALIA /255/ HUIUSMODI, VERBA
EX HIS SUNT QUAE SUNT POSITA; CONSIGNIFICANT ENIM TEMPUS. QUARE PRIMA AFFIRMATIO ET
NEGATIO EST HOMO, NON EST HOMO, DEINDE EST NON HOMO, NON EST NON HOMO; RURSUS EST
OMNIS HOMO, NON EST OMNIS HOMO, EST OMNIS NON HOMO, NON EST OMNIS NON HOMO.
In secundo (ut arbitror) libro praediximus omnem enuntiationem simplicem id est praedicatiuam ex subiecto et
praedicato consistere, quorum semper praedicatio aut uerbum esset aut quod idem posset, tamquam si uerbi dictio
poneretur: ut cum dicimus:
Homo ambulat
uerbum ponitur; cum uero dicimus:
Homo rationalis
subaudiatur hic uerbum 'est', ut totus intellectus sit "Homo rationabilis est". Quocirca necesse est aut uerbum
semper esse praedicatum aut quod sit uerbo consimile idemque in enuntiationibus possit. Quod uero subiectum esset,
aut omnino nomen esse aut quod uice nominis fungeretur.
Quocirca illud maxime colligendum est omne in categorica propositione subiectum nomen esse, omne uero
praedicatum uerbum. Sed quoniam, cum de nomine loqueretur, aliud quoddam nomen introduxit, quod simpliciter
quidem et per se nomen non esset, infinitum tamen nomen uocaretur, id quod cum negatiua particula profertur, omnis
autem propositio ex nominis subiectione consistit, est autem categorica propositio, quae aliquid de aliquo praedicat uel
negat, et de quo praedicat quidem nomen est quoniamque in nomine infinitum etiam /256/ nomen dicitur, necesse est
semper categoricam propositionem aut nomen habere subiectum aut illud quod dicitur infinitum.
Infinitum uero nomen est quod ipse nunc INNOMINE uocat. Omnis ergo propositio praedicatiua in duas
diuiditur species: aut ex infinito nomine subiectum est aut ex simplici nomine. Ex infinito quidem, cum dico:
Non homo ambulat
ex finito autem et simplici, ut:
Homo ambulat
Huius autem quae ex finito et simplici est species sunt duae: quae aut uniuersale nomen subicit, ut "Homo
ambulat", aut singulare, ut "Socrates ambulat".
Quare ita fit diuisio: omnium enuntiationum simplicium, quae ex duobus terminis constant, aliae sunt ex
infinito nomine subiecto, aliae uero ex finito et simplici.
Earum quae simplex habent subiectum aliae sunt quae uniuersale simplex subiciunt, aliae quae singulare.
Supra uero perdocuit quod sint differentiae propositionum simplex nomen in subiecto ponentium: quod aliae
sint uniuersales, aliae particulares, aliae indefinitae. Et secundum quantitatem quidem hoc modo differunt, secundum
qualitatem uero, quod aliae affirmatiuae sint, aliae negatiuae.
Idem quoque in his propositionibus quae ex infinito nomine subiecto enuntiantur. Aliae namque harum
indefinitae sunt, aliae definitae.
Definitarum aliae sunt uniuersales, aliae particulares. Hic quoque secundum quantitatem nec minus secundum
qualitatem eaedem infinitorum quoque nominum propositionibus differentiae sunt. Dicimus enim alias esse
affirmatiuas, alias negatiuas. Subiecta uero descriptio docet, quae sint affirmatiuae simplices, /257/ quae sint negatiuae,
et rursus quae sint affirmatiuae ex infinito nomine et quae negatiuae easque omnes in propriis determinationibus
adiunximus nec minus etiam indefinitas in utraque specie propositionum posuimus singulare habentibus subiectum
simplicibus propositionibus reiectis.
Sint enim indefinitae simplices hae:
Homo ambulat
Homo non ambulat
contra has uero diuisae secundum infinitum nomen hae:
Non homo ambulat
Non homo non ambulat
Uniuersales ex simplici subiecto nomine sint hae:

