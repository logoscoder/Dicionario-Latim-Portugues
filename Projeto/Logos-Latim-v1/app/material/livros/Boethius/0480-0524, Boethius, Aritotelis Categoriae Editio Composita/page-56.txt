si hoc uerno tempore dictum sit, affirmatio uera est et definite uera, negatio falsa est et definite falsa. Quod si
hoc autumno dictum sit, definite falsa affirmatio et definite uera negatio, idcirco quod siue in praeterito siue in
praesenti ueritas affirmationis negationisue iam contigit. In futuro uero non eodem modo sese habet. Ut cum dicimus:
Gothos Franci superabunt
si quis negat:
Gothos Franci non superabunt
una quidem uera est, una falsa sed quae uera quae falsa ante exitum nullus agnoscit. Atque hoc est quod ait:
IN HIS ERGO QUAE SUNT ET FACTA SUNT NECESSE EST AFFIRMATIONEM VEL NEGATIONEM
VERAM /185/ VEL FALSAM ESSE, IN UNIVERSALIBUS QUIDEM UNIVERSALITER SEMPER HANC
QUIDEM VERAM, ILLAM VERO FALSAM, ET IN HIS QUAE SUNT SINGULARIA, QUEMADMODUM
DICTUM EST
ut non modo una semper uera sit, altera falsa in tota contradictione sed illud quoque habeat, ut in una qualibet
definite ueritas aut falsitas reperiatur: ita ut in his singularibus ueritas et falsitas in propositionibus diuidatur, in
uniuersalibus autem, si his particularitates opponantur (quemadmodum dictum est) unam necesse est ueram esse,
alteram falsam sed definita propositionum ueritate uel falsitate, sicut supra disserui. Quare in sequentibus quaedam de
futuris tractanda sunt et quoniam maius opus est (quam hoc breuiter dici possit uiderimus) et nos secundi uoluminis
seriem longius extraximus, hoc loco fastidiosam longitudinem terminemus.
LIBER TERTIUS
[INTRODUCTIO]
Ea quae huius libri series continebit altioris paene tractatus sunt quam ut in logica disciplina conueniat
disputari sed quoniam (ut saepe dictum est) orationibus sensa proferuntur, quibus subiectas res esse /186/ manifestum
est, non est dubium quin quod in rebus sit idem saepe transferatur ad uoces. Quare recte mihi consilium fuit
subtilissimas Aristotelis sententias gemino ordine commentationis aperire. Nam quod prior tenet editio, ingredientibus
ad haec altiora et subtiliora quandam quodammodo faciliorem semitam parat; quod autem secunda editio in
patefaciendis subtilibus sententiis elaborat, hoc studio doctrinaque prouectis legendum discendumque proponitur.
Quare prius quaedam pauca dicenda sunt, quatenus ea de quibus postea tractaturi sumus haec ipsa legentibus non
uideantur ignota.
Categoricas propositiones Graeci uocant, quae sine aliqua conditione positionis promuntur, ut est dies est, sol
est, homo est, homo iustus est, sol calet et caetera quae sine alicuius conditionis nodo atque ligamine proponuntur. Sunt
autem conditionales propositiones huiusmodi:
Si dies est, lux est
quas Graeci hypotheticas uocant. Conditionales autem dicuntur, quod talis quaedam conditio proponitur ut
dicatur, si hoc est, illud est.
Et illas quidem quas categoricas Graeci nominant, Latini praedicatiuas dicere possumus. Nam si categoria
praedicamentum est, cur non quoque categoricae propositiones praedicatiuae dicuntur? Harum autem quaedam sunt
quae cum sempiterna significent, sicut hae res quas significant semper sunt et numquam a propria natura discedunt, ita
quoque ipsae propositiones immutabili significatione sunt: ut si quis dicat:
Deus est
Deus immortalis est
hae namque propositiones sicut de immortalibus dicuntur, ita /187/ quoque sempiternam habent et necessariam
significationem. Nec hoc in unius temporis natura perspicitur sed in omnium. Nam cum dicimus:
Deus immortalis est
uel:
Immortalis fuit
uel:
Immortalis erit
a propria significationis necessitate nil discrepat. Necessarias autem propositiones uocamus, in quibus id quod
dicitur aut fuisse aut esse aut certe futurum esse necesse est euenire. Et hae quidem quae sempiterna significant
sempiternae necessitatis sunt. Nam etiam si in his non sit manifesta ueritatis natura, nil tamen prohibet fixam esse
necessitatis in natura constantiam, ut si nobis ignotum est, utrum paria sint astra an imparia, non tamen idcirco poterit
euenire ut nec paria nec imparia uideantur sed sine ulla dubitatione aut paria sunt aut imparia. Omnis enim multitudo
horum alterum retinet in natura.
Quocirca etiam in his, si quis dicat:
Astra paria sunt
aliusque respondeat:
Astra paria non sunt
uel si quis dicat:
Astra imparia sunt
aliusque respondeat:

