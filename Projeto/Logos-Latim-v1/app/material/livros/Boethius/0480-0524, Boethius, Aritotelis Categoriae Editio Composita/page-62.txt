dicit, quod utraeque nec uerae nec falsae sunt sed quod una quidem ipsarum quaelibet aut uera aut falsa est, non tamen
quemadmodum in praeteritis definite nec quemadmodum in praesentibus sed enuntiatiuarum uocum duplicem
quodammodo esse naturam, quarum quaedam essent non modo in quibus uerum et falsum inueniretur sed in quibus una
etiam esset definite uera, falsa altera definite, in aliis uero una quidem uera, altera falsa sed indefinite et commutabiliter
et hoc per suam naturam, non ad nostram ignorantiam atque notitiam.
Quocirca recte dictum est, si omnis affirmatio uel negatio uera definite esset, nihil fieri neque esse uel a casu
uel a communi nomine utrumlibet nec esse aut non esse contingenter sed aut esse definite aut non esse definite...
***
...sed magis ex necessitate omnia. Hoc enim consequitur eum qui dicit aut eum qui affirmat uerum esse aut
eum qui negat. Quod si hoc uerum esset, itidem cum ueritate uel fieret uel cum falsitate non fieret quod a uere falseue
enuntiantibus dicebatur. Quod si hoc impossibile
/209/ est et sunt quaedam res quae necessitate non sint (uidemus autem quasdam esse casu, quasdam ex
uoluntate, quasdam ex propriae possibilitate naturae), frustra putatur sicut in praeteritis, ita quoque in futuris
enuntiationibus unam esse ueram, alteram falsam definite.
Quare haec una fuit eius argumentatio. Aliam uero quasi ipse sibi opponens aliquam quaestionem ingreditur
ualidiore tractatu:
AMPLIUS SI EST ALBUM NUNC, VERUM ERAT DICERE PRIMO QUONIAM ERIT ALBUM, QUARE
SEMPER VERUM FUIT DICERE QUODLIBET EORUM QUAE FACTA SUNT, QUONIAM ERIT. QUOD SI
SEMPER VERUM EST DICERE QUONIAM EST VEL ERIT, NON POTEST HOC NON ESSE NECNON
FUTURUM ESSE. QUOD AUTEM NON POTEST NON FIERI, IMPOSSIBILE EST NON FIERI; QUOD AUTEM
IMPOSSIBILE EST NON FIERI, NECESSE EST FIERI. OMNIA ERGO QUAE FUTURA SUNT NECESSE EST
FIERI. NIHIL IGITUR UTRUMLIBET NEQUE A CASU ERIT; NAM SI A CASU, NON EX NECESSITATE.
Ad adstruendum non esse omnes enuntiationes ueras definite in futuro uel falsas ex eadem quidem
argumentationis uirtute et ex eodem possibilitatis euentu, diuersam tamen ingreditur actionis uiam. Dudum enim ex his
quae nondum erant facta, si uere futura esse praedicerentur, in rebus necessitatem solam esse posse collegit. Nunc
autem ex his rebus quae facta sunt argumentationem capit, si uere antequam fierent praedicerentur, necessitatis nexu
euentus rerum omnium contineri. Arbitrantur enim hi qui dicunt contingentium quoque propositionum stabilem esse
enuntiationis modum secundum ueritatem scilicet atque /210/ mendacium, quod omnia quaecumque facta sunt,
inquiunt, potuerunt praedici, quoniam fient. Hoc enim in natura quidem fuit antea sed nobis hoc rei ipsius patefecit
euentus. Quare si omnia quaecumque euenerunt sunt et ea quae sunt futura esse praedici potuerunt, necesse est omnia
quae dicuntur aut definite uera esse aut definite falsa, quoniam definitus eorum euentus secundum praesens tempus est.
Quare in omnibus in quibus aliquid euenit uerum est dicere, quoniam euenturum est, et si nondum adhuc factum est.
Hoc autem illa res probat uerum fuisse tunc dici, quoniam euenit id quod praedici potuerat; quod si praedictum esset,
res euentura definita ueritate praediceretur.
Hoc Aristoteles sumens ad idem impossibile ualidissima ratione perducit et praesentis temporis naturam cum
futuri enuntiatione coniungit. Ait enim simile esse de praesentibus enuntiare secundum ueritatis necessitatem et de
futuris: nam si uerum est dicere, quoniam est aliquid, esse necesse est, et si uerum est dicere, quoniam erit, futurum
sine dubio esse necesse est: omnia igitur ex necessitate futura sunt: ad idem scilicet impossibile argumentationem
trahens.
Sumit autem huius impossibilitatis ordinem ex his propositionibus quae faciliores quidem ad intellectum sunt,
idem tamen ualent hoc modo: SI SEMPER, inquit, VERUM EST DICERE, QUONIAM EST VEL ERIT, quidquid
tunc uerum fuit praedicere, illud NON POTEST NON ESSE NECNON FUTURUM ESSE.
Quemadmodum enim id quod in praesenti uere dicitur esse, hoc non potest non esse, si uera de eo propositio
/211/ fuit, quae dicebat esse, ita quoque in futuro quae dicit aliquid futurum esse, illa si uera est, non potest non
futurum esse quod praedicit. Quod si non potest non fieri quod a uera propositione praedicitur, impossibile est non fieri.
Idem est enim dicere non potest non fieri, quod dicere impossibile est non fieri. Quod autem impossibile est non fieri,
necesse est fieri. Impossibile enim idem necessitati ualet contrarie praedicatum, ut ipse post docuit. Nam quod
impossibile est esse necesse est non esse. Quod enim ut sit possibile non est, illud non esse necesse est. Quod si hoc est,
et contraria se eodem modo habebunt. Quod est impossibile non esse, hoc esse necesse est. Sed dictum est ea quae uera
praedicuntur impossibile esse non esse, hoc autem est ex necessitate esse. Ea igitur quae praedicuntur ex necessitate
futura sunt. Nihil igitur utrumlibet neque casu nec omnino secundum liberum arbitrium, quod utrumlibet significatio
totum clausit. Nam quod dicit utrumlibet et possibilitatem et casum et liberum in significatione tenet arbitrium. Ergo
nihil fit a casu. Nam si <quis> quaedam casu fieri dicat, ille rursus in ea re perimit necessitatem. Quod enim casu est
non ex necessitate est. Nihil autem fit a casu, quoniam omnia ex necessitate proueniunt, quaecumque enuntiatio uera
praedixerit. Euenit autem huiusmodi impossibilitas ex eo quod concessum est prius, omnia quaecumque facta sunt
definite uere potuisse praedici. Nam si ex necessitate contingit id quod euenit, uerum /212/ fuit dicere quoniam erit.
Quod si ex necessitate non contingit sed contingenter, non potius uerum fuit dicere quoniam erit sed magis quoniam
contingit esse. Nam qui dicit erit, ille quandam necessitatem in ipsa praedicatione ponit.
Hoc inde intellegitur, quod si uere dicat futurum esse id quod praedicitur non possibile sit non fieri, hoc autem
ex necessitate sit fieri. Ergo qui dicit, quoniam erit aliquid eorum quae contingenter eueniunt, in eo quod futurum esse

