Ita enim dictum est, tamquam si diceret: non omnia enuntiatio significat sed esse aliquid aut non esse. Est ergo
enuntiatio simplex uox significatiua de eo quod est esse aliquid uel non esse, id est omnis enuntiatio aut affirmatio est
aut negatio. Esse enim ponit affirmatio non esse negatio.
Sed quanta definitionem breuitate constrinxit, quidam non uidentes in errorem stolidum falsitatis abducti sunt.
Contendunt igitur affirmationis et negationis non esse enuntiationem genus. Nam si haec, inquiunt, definitio est
enuntiationis, omnis autem generis definitio propriis speciebus accommodari potest (omne enim genus uniuoce de
speciebus propriis praedicatur), dubium non est quin haec quoque definitio enuntiationis, si enuntiatio genus est,
affirmationi negationique conueniat, si tamen eius species hae sunt. Sed quis umquam dixerit affirmationi conuenire
hanc definitionem, quae dicit uox significatiua de eo quod est aliquid esse uel non esse? Neque enim fieri potest, ut
affirmatio uox significatiua sit de eo quod est esse et non esse sed tantum de eo quod est esse. Negatio rursus non de eo
quod est esse et de eo quod est non esse sed tantum de non esse, numquam etiam de esse. Interimit enim semper
negatio, iungit affirmatio atque constituit. Quare si haec definitio enuntiationis ad affirmationem negationemque non
potest praedicari, affirmatio et negatio enuntiationis species non sunt.
Qui mihi nimium uidentur errare: quasi uero quidquam uetet utrasque /120/ affirmationem et negationem
simul eadem definitione concludere.
Possum enim dicere: affirmatio et negatio est uox significatiua de eo quod est esse aliquid uel non esse, ut uox
significatiua utrisque communis sit, de eo quod eat esse affirmationis solius, de eo quod est non esse solius sit
negationis. Sed nihil potuit fieri breuius, nisi ut in eadem definitione et enuntiationis naturam constitueret et ipsius
faceret diuisionem. Tamquam enim si ita dixisset: enuntiatio est uox significatiua in qua uerum falsumque signatur,
huius autem una species affirmatiua est, alia negatiua, ita ait: ENUNTIATIO EST VOX SIGNIFICATIVA DE EO
QUOD EST ALIQUID VEL NON EST. Nam quod dixit: DE EO QUOD EST ALIQUID VEL NON EST tale est ac si
diceret: quae uerum falsumque demonstrat. Omne enim quod esse ponit aliquid, ut si dicam:
Dies est
uel non esse, ut si dicam:
Dies non est
uerum falsumque demonstrat. Si ergo aliquid ponatur esse aut non esse, in eo ueritas et falsitas inuenitur. Est
igitur ita hoc quod ait uocem esse significatiuam DE EO QUOD EST ALIQUID VEL NON EST, tamquam si diceret:
est enuntiatio uox significatiua uerum falsumque significans.
Significatio namque de eo quod est esse uel non esse aliquid ueri falsique demonstratio est.
Sed in eadem definitione species admirabili breuitate partitus est.
Tamquam enim si diceret: uox significatiua est enuntiatio, in qua uerum falsumue demonstratur sed una eius
pars affirmatiua est, alia negatiua, ita ait DE EO QUOD EST ALIQUID VEL NON EST. Significatio enim de eo quod
est aliquid affirmatio est, de eo uero quod non est negatio. Ita id quod ait designatiuam /121/ esse uocem enuntiationem
DE EO QUOD EST ALIQUID AUT NON EST utrumque una colligit intellegentia. Hoc enim quod dixit DE EO
QUOD EST ALIQUID AUT NON EST utrumque significat et ueri falsique demonstrationem et affirmationis
negationisque diuisionem.
Sed Alexander a propria sententia non desistit nec alio quam caeteri tenetur errore. Ait enim hic quoque
apparere non esse genus enuntiationem affirmationis et negationis, quoniam ita in definitione enuntiationis affirmatione
et negatione ut partibus usus est. Omne autem compositum atque omne aequiuocum uel suis partibus uel suis
significatis definiri potest, ut si quis ternarium numerum definire uolens dicat: ternarius numerus est qui ex uno
duobusque coniunctus est, uel si quis hominem definire uolens dicat: homo est aut animal rationale mortale aut huius
coloribus uel metallo facta simulatio: ita nomen aequiuocum ex his, quae ipsum nomen aequiuocum designabat,
ostensum est. Hic ergo eodem modo: ENUNTIATIO, inquit, EST VOX SIGNIFICATIVA DE EO QUOD EST
ALIQUID VEL NON EST, tamquam si diceret: enuntiatio est uox aut affirmatiua aut negatiua: in eundem scilicet
errorem labens nec uidens quemadmodum una definitione et diuisionem fecerit et naturam enuntiationis ostenderit.
Sed hanc expositionem (quod adhuc sciam) neque Porphyrius nec ullus alius commentatorum uidit.
Aspasius etiam consentit Alexandro. Dicit enim Alexander eodem modo hic definisse Aristotelem
enuntiationem, sicut alibi quoque id est in resolutoriis. Illic enim ita propositionem, quod est enuntiatio, definitione
/122/ conclusit dicens: PROPOSITIO ERGO EST ORATIO AFFIRMATIVA VEL NEGATIVA ALICUIUS DE
ALIQUO. Idem quoque Aspasius sequitur.
Porphyrius autem sic dicit: admirabilem esse subtilitatem definitionis. Ex sua enim ui affirmationis et
negationis enuntiatio definita est, ex terminis uero ipsa affirmatio atque negatio.
Affirmatio namque in duobus terminis constans aliquid alicui inesse significat, totam autem uim ipsius esse
aliquid adnuere. Negatio quoque aliquid alicui non inesse significat sed tota uis ipsius est abnuere atque disiungere. Vel
rursus affirmatio aliquid alicui inesse designat sed uis ipsius tota ponere aliquid est (cum enim aliquid alicui inesse
demonstrat ponit aliquid), rursus negatio quidem aliquid alicui non inesse declarat sed tota uis eius auferre est ergo
nunc, inquit, enuntiationem ex tota ui affirma tionis negationisque definiuit dicens: ENUNTIATIO EST VOX
SIGNIFICATIVA DE EO QUOD EST ALIQUID VEL NON EST. Hoc autem ad negationis pertinet affirmationisque
uim, tamquam si diceret: enuntiatio est uox significatiua quae ponit aliquid aut tollit, quae propriae uirtutes sunt
affirmationis et negationis. Si enim ita dixisset: enuntiatio est de eo quod est aliquid alicui uel non est; tunc ex terminis

