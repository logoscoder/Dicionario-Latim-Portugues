affirmatio talis est, ut non intendere debeat animum auditor ad id quod esse dicitur sed ad id potius quomodo illud esse
dicatur. Ut cum dicimus:
Socrates bene loquitur
non perspiciendum est an loquatur sed illuc potius animi dirigenda intentio est quemadmodum loquatur. Hoc
enim uidetur totam continere propositionem. Ergo contra possibile esse non est ea negatio quae dicit possibile non esse
sed non possibile esse. Eodem modo et contra eam quae dicit contingere esse non ea quae enuntiat contingere non esse
sed potius ea negatio est quae dicit non contingere esse.
Idem quoque et in necessariis impossibilibusque modis caeterisque, quae nunc Aristoteles pro solita breuitate
transgressus est, faciendum uidetur. Sed quoniam commentationis uirtus est non solum uniuersaliter uim sensus
expromere, uerum etiam textus ipsius sermonibus ordinique conectere, ea quae superius confuse dicta sunt nunc per
sermonum ipsorum ab Aristotele dictorum ordinem diuidamus.
HIS VERO DETERMINATIS PERSPICIENDUM QUEMADMODUM SE HABENT NEGATIONES ET
AFFIRMATIONES AD <SE> INVICEM HAE SCILICET QUAE SUNT DE POSSIBILE ESSE ET NON
POSSIBILE ET CONTINGERE ET NON CONTINGERE ET <DE> IMPOSSIBILI ET DE NECESSARIO; HABET
ENIM ALIQUAS DUBITATIONES.
PERSPICIENDUM, inquit, est de affirmationibus negationibusque, qua
/399/ ratione uideantur opponi in his propositionibus, quas quidam modus continet, ut in his quae sunt
possibiles uel contingentes uel necessariae uel impossibiles uel uerae uel falsae uel bene uel male uel quicquid aliqua
qualitate praedicatur. HABET ENIM, inquit, ALIQUAS DUBITATIONES et quas dubitationes habeat continuo eas
subicit.
NAM SI EORUM QUAE COMPLECTUNTUR ILLAE SIBI INUICEM OPPOSITAE SUNT
CONTRADICTIONES, QUAECUMQUE SECUNDUM ESSE ET NON ESSE DISPONUNTUR.
Sensus totus huiusmodi est: in omnibus complexionibus propositionum illa in his oppositio ualet, quaecumque
secundum esse et non esse fit.
Ut cum dicimus:
Homo est
huius negatio:
Homo non est
sed non ea quae dicit:
Non homo est
Et rursus eius quae proponit:
Est albus homo
illa negatio est quae dicit:
Non est albus homo
non ea quae proponit:
Est non albus homo
Hoc ipsum autem, quoniam eius quae dicit:
Est albus homo
non est negatio ea quae dicit:
Est non albus homo
sed potius ea quae dicit:
Non est albus homo
sic demonstrat:
SI ENIM DE OMNIBUS AUT DICTIO AUT NEGATIO, LIGNUM ERIT VERUM DICERE ESSE NON
ALBUM HOMINEM.
Breuiter dictum est sed ita posse uidetur exponi: propositum, inquit, sit lignum, de quo duae enuntiationes
dicantur. Illud tamen nobis manifestum sit de omnibus, si affirmatio uera est, falsam esse negationem, eam scilicet quae
contradictorie opponitur, et si uera negatio, falsam affirmationem. Pronuntietur igitur de proposito ligno, quoniam
lignum hoc est albus homo. Hoc falsum est. /400/ Si igitur haec affirmatio falsa est, uera debet eius esse negatio. Si
igitur ea est negatio affirmationis quae dicit:
Est albus homo
ea quae negat dicens:
Est non albus homo
haec negatio uere praedicabitur de ligno dicente quolibet quod lignum hoc est non albus homo. Sed hoc fieri
non potest. Perspicue enim falsum est lignum esse non album hominem. Quod enim omnino homo non est nec non
albus homo esse potest. Falsae igitur utraeque, et affirmatio quae dicit de ligno quoniam est albus homo et negatio de
eo quae dicit quoniam est non albus homo. Quod si sunt falsae utraeque, haec negatio illius affirmationis non est.
Quaerenda igitur est alia quae cum ea uerum diuidat atque falsum. Qua in re nulla alia reperietur contra eam quae dicit:
Est albus homo
praeter eam quae dicit:

