orationes rebus et cognatas quodammodo esse in ipsa significatione, <ut> si sint res impermutabiles et ratione stabili
permanentes oratio quoque de his uera esset et necessaria, sin uero esset res quae uarietate naturae numquam perpetuo
permaneret in orationibus quoque fixa ueritas non esset et nulla per huiusmodi orationes demonstratio proueniret. /247/
Hoc igitur sumens Aristoteles ut optime dictum sic ait: quoniam, inquit, orationes similiter sese habent
quemadmodum res, manifestum est quoniam quaecumque res ita sunt, ut utrumlibet sint et contraria ipsorum
contingere possint, necesse est ita contradictionem se habere, quae de illis natura instabilibus atque indefinitis rebus est,
ut si res sint dubitabiles et indefinito uariabilique prouentu contradictio quoque quae de his rebus fit uariabili
indefinitoque prouentu sit.
Quae autem essent huiusmodi res, quarum euentus uarius indefinitusque constaret, planissime demonstrauit
dicens: QUOD CONTINGIT IN HIS, QUAE NON SEMPER SUNT ET NON SEMPER NON SUNT. Ea enim sunt, in
quibus contingit utrumlibet, quae neque semper sunt (possunt enim corrumpi) neque semper non sunt (possunt enim
generari et fieri). Haec enim sunt quae habent ad opposita cognationem, sicut in ipsa propria substantia rerum ipsarum
euentus docet. Nam esse et non esse oppositum est. Quod autem non fuit et generatur et fit ex eo quod non fuit est.
Habuit igitur in hoc ad esse et non esse id est ad opposita cognationem. Sin uero idem ipsum quod est corrumpatur, ex
eo quod fuit non erit.
Habebit igitur rursus ad opposita cognationem. Quare et sicut harum quae sunt in generatione et corruptione
rerum prouentus indefinitus est, ita quoque et contradictionum partes, quamquam in tota contradictione una uera sit,
altera falsa. Indefinitum /248/ enim et indiscretum est, quae una harum uera sit, quae altera falsa.
HORUM ENIM NECESSE EST QUIDEM ALTERAM PARTEM CONTRADICTIONIS VERAM ESSE
VEL FALSAM, NON TAMEN HOC AUT ILLUD SED UTRUMLIBET ET MAGIS QUIDEM VERAM ALTERAM,
NON TAMEN IAM VERAM VEL FALSAM. QUARE MANIFESTUM EST, QUONIAM NON EST NECESSE
OMNIS AFFIRMATIONIS VEL NEGATIONIS OPPOSITARUM HANC QUIDEM VERAM, ILLAM VERO
FALSAM ESSE.
Docuit supra nos in his quae utrumlibet sunt rebus contradictionis unam partem non esse definite ueram,
falsam uero alteram definite: nunc a frequentiori et a rariori argumentum trahit. Supra namque monstrauit esse quasdam
res quae frequentius quidem contingent, non tamen interclusum sit, ut et opposita aliquando contingent. Contingit enim
ut rarius infrequentiusque contingat. Ergo si in his quaecumque in pluribus eueniunt non necesse est unam ueram esse,
alteram falsam (idcirco quod quicumque dixerit hominem in senecta canescere et hoc ex necessitate esse protulerit
mentietur, potest enim et non canescere): si in his ergo non est definite una uera, altera falsa, in quibus una res
frequentius euenit, rarius altera, multo minus in his in quibus oppositorum euentus aequalis est. Et uerum est quidem
dicere, quoniam hoc contingit frequentius, non tamen omnino quoniam /249/ contingit, idcirco quod, licet rarius, tamen
contingit oppositum. Quod si neque in his quae in pluribus praedicantur una definite uera est, altera falsa et multo
minus in his quorum aequaliter indiscretus euentus est, manifestum est in futuris et contingentibus propositionibus non
esse unam ueram, alteram falsam. Hoc enim in principio ut monstraret ualidissima argumentatione contendit.
NEQUE ENIM QUEMADMODUM IN HIS QUAE SUNT, SIC SE HABET ETIAM IN HIS QUAE NON
SUNT, POSSIBILIBUS TAMEN ESSE AUT NON ESSE SED QUEMADMODUM DICTUM EST.
Ad diuisionem temporum in principio factam totam reuocat quaestionem.
Ait enim prius propositiones eas quae fierent aut in praesenti aut in praeterito aut in futuro praedicari. Et eas
quidem quae de praeterito uel praesenti dicerentur definitam ueritatem uel falsitatem habere, siue in sempiternis et
diuinis dicerentur rebus siue in nascentibus atque morientibus, in quibus utrumlibet contingeret, ut haberent ad opposita
cognationem. In futuris uero, si de diuinis quidem rebus aliquis et in mutabilibus loqueretur, eodem modo unam ueram
definite, alteram falsam esse definite. Non enim habere huiusmodi naturas ad opposita cognationem. In his autem quae
in generatione et corruptione essent de futuro praedicatis uel affirmatiue uel negatiue non eundem esse modum ueritatis
definitae sed totius quidem contradictionis unam partem ueram esse, alteram falsam, definite autem unam ueram,
definite alteram falsam minime. /250/ Nunc autem non utraque tempora posuit, praesens scilicet et praeteritum sed
tantum praesens. Dixit enim: NEQUE ENIM QUEMADMODUM IN HIS QUAE SUNT, id est in his quae praesentia
sunt. Quod uero ait IN HIS QUAE NON SUNT, POSSIBILIBUS TAMEN ESSE, de futuris loquitur, quae cum non
sint tamen esse possunt. Non enim sic se habet in praesenti prasdicata propositio, quemadmodum in futuro, in his
scilicet quae utrumlibet sunt et in generatione et in corruptione consistunt. In illis enim id est praeteritis et praesentibus
definite una uera est, altera falsa: in his id est futuris et contingentibus ueritas et falsitas propositionum nulla definitione
constringitur.
Sed quoniam de futuris propositionibus Aristotelicam sententiam quantum facultas fuit diligenter expressimus,
prolixitatem uoluminis terminemus.
LIBER QUARTUS
[INTRODUCTIO]
Est quidem libri huius -- "De interpretatione" apud Latinos, apud Graecos uero *Peri hermeneias* inscribitur - obscura orationis series obscurissimis adiecta sententiis atque ideo non hunc magnis expedissem/251/ uoluminibus,
nisi etiam nihil labori concedens quam pote planissime quod in prima editione altitudinis et subtilitatis omiseram
secunda commentatione complorem. Sed danda est prolixitati uenia et operis longitudo libri obscuritate pensanda est.
Sunt tamen gradus apud nos satisfacientes lectorum et diligentiae et fastidio cupientium facillime magna cognoscere.

