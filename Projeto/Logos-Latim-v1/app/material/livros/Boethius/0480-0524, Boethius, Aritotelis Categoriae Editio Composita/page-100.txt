negatio uniuersalis simplex simul falsae sunt et sibimet in falsitate consentiunt: simul igitur erunt uerae simplex
particularis affirmatio et infinita negatio particularis. Rursus si uera est affirmatio uniuersalis infinita, falsa erit negatio
particularis infinita: ei enim contradictorie opposita est. Si rursus uera est uniuersalis simplex negatio, falsa est
particularis simplex affirmatio. Sed uniuersalis affirmatio infinita et uniuersalis negatio simplex simul uerae sunt: simul
igitur erunt falsae particularis affirmatio simplex et particularis infinita negatio. Quare hae quoque, id est particularis
affirmatio simplex et particularis infinita negatio, sibimet in ueritate et falsitate consentiunt et ueritatem suam et
mendacium inuicem consequuntur. Quare affirmatio quidem et negatio utraque uniuersalis, haec simplex, illa infinita,
sequuntur sese sibique consentiunt. Particulares autem id est uniuersalibus oppositae simplex affirmatiua et negatiue
infinita, ipsae quoque sibimet consentiunt. Quare rectus est ordo, ut sicut affirmationi uniuersali infinitae consentit
simplex uniuersalis negatio, ita particulari /331/ affirmationi simplici particularis negatio infinita consantiat.
MANIFESTUM EST AUTEM, QUONIAM ETIAM IN SINGULARIBUS, SI EST VERUM
INTERROGATEM NEGARE, QUONIAM ET AFFIRMARE VERUM EST, UT PUTASNE SOCRATES SAPIENS
EST? NON; QUONIAM SOCRATES IGITUR NON SAPIENS EST. IN UNIVERSALIBUS VERO NON EST VERA
QUAE SIMILITER DICITUR, VERA AUTEM NEGATIO, UT PUTASNE OMNIS HOMO SAPIENS? NON.
OMNIS IGITUR HOMO NON SAPIENS. HOC ENIM FALSUM EST. SED NON OMNIS IGITUR HOMO
SAPIENS VERA EST; HAEC AUTEM EST OPPOSITA, ILLA VERO CONTRARIA.
De consequentia propositionum disputans et sibi quemadmodum consentirent ilium tractatum parumper
egressus docere proposuit, quae ueniant in responsionem de singularibus, si ad praedicationem ipsorum sit particula
negationis apposita, quae rursus in his quae de uniuersalibus sunt propositionibus ad praedicationem addita particula
negatiue concurrent. Neque enim oportet similiter facere enuntiationes. Non enim simile est quod ex utraque
praedicatione contingit. Hoc autem ita manifestum est: si quis de singulari aliquo interrogatus neget, ille qui
interrogauerit potest facere ex infinito nomine praedicato <affirmationem, praedicato> illam scilicet negationem
iungens quam respondens ante negauerit, et hoc ueraciter praedicabit. De uniuersalibus autem apparebit non eandem
/332/ ueritatem posse contingere, si ex his affirmatio componatur. Si quis enim interroget alium PUTASNE
SOCRATES SAPIENS EST? Si ille responderit NON, uere ille concludit dicens: SOCRATES IGITUR NON
SAPIENS EST. Sit autem hoc in alio quoque clariori exemplo manifestum atque interrogemus aliquem hoc modo:
Socratesne Romanus est? Ille respondeat: non, nos uere concludere possumus: Socrates igitur non Romanus est,
facientes ex negatione quam ille respondebat et ex nomine quod nos in propositione praedicauimus affirmationem ex
nomine infinito quae dicit: Socrates non sapiens est uel Socrates non Romanus est. Has enim affirmationes esse ex
infinito nomine supra monstratum est. Si igitur eodem modo aliquis in uniuersalibus subiectis interroget dicens:
OMNISNE HOMO SAPIENS EST? Nos utique respondebimus: NON. Tum ille eadem similitudine concludit. Dicit
enim: OMNIS IGITUR HOMO NON SAPIENS EST. Quocirca nullus homo sapiens est. Ea enim quae dicit:
Omnis homo non sapiens est
consentire monstrata est ei quae dicit:
Nullus homo sapiens est
Videbitur ergo quodammodo ex uera responsione falsa inlata esse conclusio. Cui nos dicimus negationem
quidem nos respondisse, non ut ea negatio ad praedicatum iungeretur sed ad determinationem. Neque enim nos uoluisse
ab omni homine sapientiam tollere, cum interrogante an omnis homo sapiens esset /333/ nos negaremus sed ab omni
potius id est determinatione uoluisse nos abstrahere sapientiam, illud scilicet significantes, quod alicui esset et alicui
non esset sapientia, ut quod diximus non tantum ualeret tamquam si diceremus non omnis. Ergo si illa negatio ad
nomen, id est ad sapientem iongatur, uniuersalis fit affirmatio quae dicit:
Omnis homo non sapiens est
consentiens uniuersali negationi quae proponit:
Nullus homo sapiens est
Sed haec contraria est interrogationi. Fuit enim interrogatio:
Omnisne homo sapiens est?
Haec habet uniuersalem affirmationem, cui contraria est uniuersalis negatio, cui rursus negationi consentit
affirmatio uniuersalis infinita. Quocirca affirmationi quoque uniuersali simplici, quae in interrogatione posita est, id est
omnisne homo sapiens est? Contraria est ea quae dicit conclusio quoniam omnis homo non sapiens est. Quod si dicat:
Non omnis homo sapiens est
et uerum est et ei est opposita. Contra enim eam quae dicit interrogationem:
Omnisne homo sapiens est?
Cum responsum fuerit non et iuncta negatio fuerit ad omnis, particularis negatio fit dicens:
Non omnis homo sapiens est
quae est opposita uniuersali affirmationi ei quae in interrogatione proposita est [uniuersali]. Hoc est enim quod
ait: HAEC AUTEM EST OPPOSITA, ILLA VERO CONTRARIA. Per uerba autem sensus iste sic constat: /334/
MANIFESTUM EST AUTEM, inquit, QUONIAM IN SINGULARIBUS, ut est Socrates et quidquid indiuiduum est,
SI EST VERUM INTERROGATUM NEGARE, id est si quando quis aliquid interrogatus uere negauerit, <ut> cum
aliquis interrogatur, an Romanus sit Socrates, ille neget, QUONIAM ET AFFIRMARE VERUM EST? ut ille qui

