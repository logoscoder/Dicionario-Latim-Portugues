Non Socrates iustus est
sed:
Socrates iustus non est
Et nisi aliquotiens ambiguitas impediret, ad praedicatum semper negatio poneretur. Sed omnia quaecumque in
determinatione ponuntur talia sunt, quae aut totum colligant in affirmatiuo, ut est 'omnis', aut totum perimant in
negatiuo, ut est 'nullus', aut colligant in affirmatiuo partem, ut est 'quidam', aut interimant in negatiuo partem, ut
'quidam non', aut in negatiuo perimant totum particulariter, ut est 'non omnis'.
Sed 'quidam non' et 'non omnis' particulares negationes sunt. Siue /145/ enim quis partem ex toto subripiat,
particulare est quod relinquit, quia a totius perfectione discessit, siue quis totum esse neget, partem relinquat, rursus
particulare est quod fit reliquum. Nam cum dico:
Quidam homo iustus non est
abstuli partem, et rursus cum dico:
Non omnis homo iustus est
cum negaui omnem, aliquem qui iustus non esset ostendi.
Haec igitur, 'omnis' et 'quidam', determinationes planissimae sunt et communi intellegentiae subiectae. Has
duae particulares respiciunt negationes, ut ea quae est quidam non determinationem particularem negat, ea uero quae
est non omnis uniuersalem negat determinationem sed utraque negationem (ut dictum est) in particularitatem
constringunt. Quod autem dicimus 'nullus' proprium quoddam uidetur esse uocabulum. 'Non omnis' enim quod dicitur
omnem per aduerbium negatiuum quod est 'non' adimit. Rursus cum dicimus 'quidam non', ei quod est 'quidam'
aduerbium quod est 'non' additum a subiecto termino particulare separat.
'Nullus' uero quid separet in uocabulo ipso non monstrat et uidetur quodammodo non potius esse negatio quam
affirmatio. Neque enim aduerbium est nec coniunctio. Aduerbium namque atque coniunctio declinationibus carent,
nullus uero quod dicimus et generibus subiacet et inflectitur casibus. Quid igitur est? An erit nomen? Sed nulla negatio
nomen esse monstratur. Quid sit ergo tali inuestigatione quaerendum est.
Videtur enim quod dicitur 'nullus' tale esse tamquam si dicamus nec /146/ unus. Nam qui dicit:
Nullus homo animal est
tantundem ualet quantum nec unus homo animal est. Quod uero dicimus 'ullus' hoc ab eo deriuatum est quod
est unus. Diminutio namque unius ullus est tamquam si diceremus unulus. Ergo plus negat quisquis etiam
diminutionem negat, ut si quis dicat non modo non habet gemmam, quod maius est, uerum etiam nec gemmulam, quod
est minus. Sic ergo qui negare uult etiam unum plus negat si dicat nec ipsum unius diminutiuum illud esse quod dicitur:
ut si quis uelit dicere nec unum esse hominem in theatro, ita dicat: non modo illic unus homo non est, uerum nec ullus.
Cum ergo dicimus 'nullus' ita proponimus tamquam si dicamus 'nec ullus'. Tenet igitur haec in se determinatio, quae est
'nullus', uicem negationis et nominis. Negationis quidem in eo quod est nec, nominis uero in eo quod est ullus, quod est
diminutiuum unius. Ita igitur maxima fit negatio rei paruissimae quod est unus, si ipsius diminutiuum quoque subtrahat,
quod est ullus. Quare et omnem et quendam statim tollit negatio, quae unius quoque ipsius diminutiuum praedicatione
subducit, ut ea quae est:
Nullus homo iustus est
Hoc enim tantum est, tamquam si dicat "Non ullus homo iustus est", hoc idem ualet tamquam si dicatur "Nec
unus homo iustus est". Quare quoniam de his sufficienter est dictum, ad Aristotelis uerba consequenti ordine ueniamus.
SI ERGO UNIVERSALITER ENUNTIET IN UNIVERSALI QUONIAM EST AUT NON, ERUNT
CONTRARIAE ENUNTIATIONES. DICO AUTEM IN UNIVERSALI ENUNTIATIONEM /147/ UNIVERSALEM,
UT OMNIS HOMO ALBUS EST, NULLUS HOMO ALBUS EST.
Demonstrare oppositionem contradictionis intendit. Sed quoniam uiam reperiendae ordinemque permiscuit,
idcirco nos pauca quaedam prius ordinata expositione praedicimus, ne lector confusionis caligine atque obscuritate
turbetur. Omnium propositionum quae sunt simplices, quas categoricas Graeci uocant, nos praedicatiuas dicere
possumus, quatuor sunt diuersitates: aut enim est affirmatio et negatio uniuersalis, ut est:
Omnis homo iustus est
Nullus homo iustus est
aut affirmatio et negatio particularis, ut est:
Quidam homo iustus est
Quidam homo iustus non est
aut affirmatio et negatio indefinita, ut:
Homo iustus est
Homo iustus non est
aut de singulari subiecto affirmatio et negatio, ut:
Cato iustus est
Cato iustus non est
Harum uero inter se ueritas falsitasque non se habet similiter sed diuerse. Et prius de uniuersalibus atque
particularibus id est de his quae determinatae sunt dicendum est, post de reliquis disputabitur.
Disponantur igitur affirmatio uniuersalis quae est:

