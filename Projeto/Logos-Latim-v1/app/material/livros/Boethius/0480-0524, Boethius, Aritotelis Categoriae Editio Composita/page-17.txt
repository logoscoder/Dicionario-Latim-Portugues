NON HOMO VERO NON EST NOMEN. AT VERO NEC POSITUM EST UOMEN, QUO ILLUD
OPORTEAT APPELLARI. NEQUE ENIM ORATIO AUT NEGATIO EST SED SIT NOMEN INFINITUM.
Superius omnia quaecumque extra nomen essent praedictis adiectionibus a nomine separauit. Nunc uero
quoniam sunt quaedam quae sub definitionem quidem nominis cadant, uideantur tamen a nomine discrepare, de his
disserit, ut quid esse nomen integre uideatur expediat. Quod enim dicimus non homo uel non equus oratio quidem non
est. Omnis enim oratio aut nominibus constat et uerbis aut solis duobus uel pluribus uerbis uel solis nominibus. In eo
autem quod est non homo unum tantum nomen est, quod dicitur homo, id autem quod est non neque nomen est neque
uerbum. Quare neque ex duobus uerbis aut ex uerbo et nomine. Verbum enim in eo nullum est.
Quare id quod dicimus non homo oratio non est. Iam uero nec uerbum esse monstrare superfluum est, cum in
uerbis semper tempora reperiantur, in hoc uero nullum omnino quisquam tempus inueniat. Sed nec negatio est. Omnis
enim negatio oratio est, non homo uero cum oratio non sit nec negatio esse potest. Illud quoque, quod omnis negatio
aut uera est aut falsa, non homo uero neque uerum est neque falsum. Sensus enim plenus non est: quare negatio esse
propter hoc quoque non dicitur. Nomen uero esse quis dicat, cum omne nomen siue proprium siue sit appellatiuum
definite significet? Cum enim dico:
/62/
Cicero
unam personam unamque substantiam nominaui, et cum dico:
Homo
quod est nomen appellatiuum, definitam significaui substantiam. Cum uero dico:
Non homo
significo quidem quiddam, id quod homo non est sed hoc infinitum.
Potest enim et canis significari et equus et lapis et quicumque homo non fuerit. Et aequaliter dicitur uel in eo
quod est uel in eo quod non est. Si quis enim de Scylla quod non est dicat non homo, significat quiddam quod in
substantia atque in rerum natura non permanet. Si quis autem uel de lapide uel de ligno uel de aliis quae sunt rebus
dicat non homo, idem tamen aliquid significabit et semper praeter id quod nominal huiusmodi uocabuli significatio est.
Sublato enim homine quidquid praeter hominem est hoc significat non homo, quod a nomine plurimum differt. Omne
enim nomen (ut dictum est) definite id significat quod nominatur nec similiter et de eo quod est et quod non est dicitur.
Sed haec huiusmodi uox et designatiua est et ad placitum et sine tempore et (ut dictum est) partes eius extra nihil
designant.
Quare dubia apud antiquos sententia fuit, utrum nomen hoc non dicerent, an hoc aliqua adiectione nominis
definitioni subicerent. Et qui hoc a nomine separabant, ita nomen definitione claudebant dicentes: nomen esse uocem
designatiuam secundum placitum sine tempore circumscriptae significationis, cuius partes extra nihil designarent, ut
quoniam non homo rem circumscriptam non significaret a nomine separaretur.
Alii uero non eodem modo sed dicebant quidem esse nomen sed non simpliciter. Quadam namque adiectione
sub nomine poni posse putabant hoc modo, ut sicut homo mortuus non /63/ dicitur simpliciter homo sed homo mortuus,
ita quoque et nomen hoc, quod nihil definitum designaret, non diceretur simpliciter nomen sed nomen infinitum.
Cuius sententiae Aristoteles auctor est, qui se hoc ei uocabulum autumat inuenisse. Ait enim: AT VERO NEC
POSITUM EST NOMEN, QUO ILLUD OPORTEAT APPELLARI, dicens: id quod dicimus non homo quo uocabulo
debeat appellari non uocauit antiquitas. Et usque ad Aristotelem nullus nouerat quid esset id quod non homo diceretur
sed hic huic sermoni uocabulum posuit dicens: SED SIT NOMEN INFINITUM, non simpliciter nomen, quoniam nulla
circumscriptione designat sed infinitum nomen, quoniam plura et ea infinita significat.
Sed hoc non solis huiusmodi uocibus contingit, ut simpliciter sub nomine poni non possint sed sunt quaedam
aliae quae omnia quidem nominis habeant et definite significent sed quadam alia discrepantia nomina simpliciter dici
non possint, ut sunt obliqui casus cum dicimus:
Catonis
Catoni
Catonem
et caeteros. Horum enim discrepantia est a nomine, quod nomen rectum iunctum cum est uel non est
affirmationem <uel negationem> facit: ut si quis dicat:
Socrates est
hoc uerum est uel falsum. Si enim uiuente Socrate diceretur, uerum esset, mortuo uero falsum est: quare
affirmatio est. Si quis autem dicat:
Socrates non est
rursus faciet negationem et in ea quoque ueritas et falsitas inuenitur. Ergo omne rectum nomen iunctum cum
est uel non est enuntiationem conficit. Hi uero obliqui easus iuncti cum est uel non est enuntiationem nulla ratione
perficiunt. Enuntiatio namque est perfectus orationis intellectus in quem ueritas /64/ aut falsitas cadit. Si quis ergo
dicat:
Catonis est
nondum plena sententia est. Quid enim sit Catonis non dicitur. Atque eodem modo Catoni est uel Catonem est.

