hoc dico:
Socrates aliquid eorum est quae sunt
et in rebus his quae sunt Socratem iungo; sin uero dicam:
Socrates philosophus est
hoc inquam:
Socrates philosophia participat.
Rursus hic quoque Socratem philosophiamque coniungo. Ergo hoc est quod dico uim coniunctionis cuiusdam
obtinet, non rei. Quod si compositionem aliquam copulationemque promittit, solum dictum nihil omnino significat.
Atque hoc est quod ait: NEC SI IPSUM EST PURUM DIXERIS, id est solum: non modo neque ueritatem neque
falsitatem designat sed omnino NIHIL est. Et quod secutus est planum fecit: CONSIGNIFICAT, inquit, AUTEM
QUANDAM /78/ COMPOSITIONEM, QUAM SINE COMPOSITIS NON EST INTELLEGERE. Nam si est uerbum
compositionis.
Coniunctionisque cuiusdam uim et proprium optinet locum, purum et sine coniunctione praedicatum nihil
significat sed eam ipsam compositionem quam designat, cum fuerint coniuncta ea quae componuntur, significare
potest, sine compositis uero quid significet non est intellegere.
Vel certe ita intellegendum est quod ait IPSUM QUIDEM NIHIL EST, non quoniam nihil significet sed
quoniam nihil uerum falsumue demonstret, si purum dictum sit. Cum enim coniungitur tunc fit enuntiatio, simpliciter
uero dicto uerbo nulla ueri uel falsi significatio fit.
Et sensus quidem totus huiusmodi est: ipsa quidem uerba per se dicta nomina sunt (nam et qui dicit intellectum
constituit et qui audit quiescit) sed quamquam significent aliquid uerba, nondum affirmationem negationemue
significant. Nam quamuis rem designent, nondum tamen subsistendi eius rei signum est, nec si hoc ipsum est uel ens
dixerimus, aliquid ex eo uerum uel falsum poterit inueniri. Ipsum enim quamquam significet aliquid, nondum tamen
uerum uel falsum est sed in compositione fit enuntiatio et in ea ueritas et falsitas nascitur, quam ueritatem falsitatemque
sine his quae componuntur coniungunturque intellegere impossibile est. Et de uerbo quidem et de nomine sufficienter
dictum est, secundo uero uolumine de oratione est considerandum.
LIBER SECUNDUS
[INTRODUCTIO]
/79/ In quantum labor humanum genus excolit et beatissimis ingenii fructibus complet, si tantum cura
exercendae mentis insisteret, non tam raris hominum uirtutibus uteremur: sed ubi desidia demittit animos, continuo
feralibus seminariis animi uber horrescit. Nec hoc cognitione laboris euenire concesserim sed potius ignorantia. Quis
enim laborandi peritus umquam labore discessit? Quare intendenda uis mentis est uerumque est amitti animum, si
remittitur. Mihi autem si potentior diuinitatis annuerit fauor, haec fixa sententia est, ut quamquam fuerint praeclara
ingenia, quorum labor ac studium multa de his quae nunc quoque tractamus Latinae linguae contulerit, non tamen
quendam quodammodo ordinem filumque et dispositione disciplinarum gradus ediderunt, ego omne Aristotelis opus,
quodcumque in manus uenerit in Romanum stilum uertens eorum omnium commenta Latina oratione perscribam, ut si
quid ex logicae artis subtilitate, ex moralis grauitate peritiae, ex naturalis acumine ueritatis ab Aristotele conscriptum
sit, id omne ordinatum transferam atque etiam quodam lumine commentationis illustrem omnesque Platonis dialogos
uertendo uel etiam commentando /80/ in Latinam redigam formam. His peractis non equidem contempserim Aristotelis
Platonisque sententias in unam quodammodo reuocare concordiam eosque non ut plerique dissentire in omnibus sed in
plerisque et his in philosophia maximis consentire demonstrem. Haec, si uita otiumque suppetit cum multa operis huius
utilitate necnon etiam labore contenderim, qua in re faueant oportet, quos nulla coquit inuidia.
Sed nunc ad proposita reuertamur. Aristoteles namque inchoans librum prius nomen definiendum esse
proposuit, post uerbum, hinc negationem, post hanc affirmationem, consequenter enuntiationem, orationem uero
postremam.
Sed nunc cum de nomine et uerbo dixit, conuerso ordine, quod ultimum proposuit, nunc exsequitur primum.
[04]
De oratione namque disputat quam postremam in operis dispositione proposuit. Ait enim:
ORATIO AUTEM EST VOX SIGNIFICATIVA, CUIUS PARTIUM ALIQUID SIGNIFICATIVUM EST
SEPARATUM, UT DICTIO, NON UT AFFIRMATIO. DICO AUTEM, UT HOMO SIGNIFICAT ALIQUID SED
NON QUONIAM EST AUT NON EST SED ERIT AFFIRMATIO VEL NEGATIO, SI QUID ADDATUR. SED NON
UNA HOMINIS SYLLABA. NEC IN EO QUOD EST SOREX REX SIGNIFICAT SED VOX EST NUNC SOLA. IN
DUPLICIBUS VERO SIGNIFICAT QUIDEM SED NON SECUNDUM SE, QUEMADMODUM DICTUM EST.
Videtur Aristoteles illas quoque uoces orationes putare, quaecumque uel ex nominibus uel ex uerbis constent,
non tamen integrum colligant intellectum, /81/ ut sunt:
Et Socrates et Plato
Et ambulare et dicere
Haec enim quamquam pleni intellectus non sint, uerbis tamen et nominibus componuntur. Ait enim orationem
esse uocem significatiuam, cuius partes significarent aliquid separatim, significarent, inquit, non consignificarent, ut in
nomine atque uerbo.

