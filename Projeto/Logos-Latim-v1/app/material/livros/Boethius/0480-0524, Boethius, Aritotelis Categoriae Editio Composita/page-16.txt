Restat autem sola una differentia, quae si superioribus adiungatur, plenissima fere nomen definitione
formabitur. Haec autem est qua nomen ab oratione separetur. Inueniuntur enim quaedam sine dubio orationes, quae
cum uoces sint et significatiuae et secundum placitum, quippe quae sunt nominibus colligatae, tamen sint sine tempore,
ut cum dico:
Socrates et Plato
haec namque oratio, cum ex nominibus iuncta sit, nomen quidem non est, uox uero est significatiua secundum
placitum et tempore uacat. Ut igitur nomen ab huiusmodi oratione diuideret, addidit hanc differentiam, quae est CUIUS
NULLA PARS EST SIGNIFICATIVA SEPARATA.
Oratio enim quoniam uerbis nominibusque coniungitur, uerba uero uel nomina significatiua esse palam est,
partes quoque orationis significare aliquid dubium non est. Nominis uero pars, quoniam simplex est, nihil omnino
significat. Sed cum omnis oratio omneque nomen et uerbum ex subiectis intellectibus uim significandi sumat, est
aliquotiens, ut unum nomen multos significet intellectus.
Quocirca erit quoque, ut non simplex nomen /58/ unam tantum animi passionem intellectumque designet. Nam
cum dico suburbanum, <habet urbanum> imaginationem significandi sed ita ut a toto nomine separatum, cum ad ipsum
refertur nomen, significet nihil: ut in eo quod dicimus equiferus ferus uult quidem aliquid significare sed si a tota
compositione separatur, nihil omnino designat in eo scilicet nomine in quo cum equi particula iunctum equiferum
consignificabat.
Omnis namque haec compositio unius intellectus designatiua est. Quare in oratione quidem ferus significat
(etenim equus ferus oratio duos retinet intellectus), in nomine uero nihil, quoniam hoc quod dicimus equiferus unius
intellectus designatiuum est.
Sed fortasse ferus cum ea parte qua iunctum est simul quidem consignificet, separatum uero nihil. Hoc est ergo
quod ait:
AT VERO NON QUEMADMODUM IN SIMPLICIBUS NOMINIBUS, SIC SE HABET ETIAM IN
COMPOSITIS IN ILLIS ENIM NULLO MODO PARS SIGNIFICATIVA EST; IN HIS AUTEM VULT QUIDEM
SED NULLIUS SEPARATI, UT IN EQUIFERUS FERUS.
Simplex enim nomen nec imaginationem aliquam partium significationis habet, compositum uero tales habet
partes, ut quasi conentur quidem aliquid significare sed consignificeut potius quam quidquam extra significent. Addito
igitur nomini, quod eius partes nihil separatae significent, nomen ab oratione disiunctum est.
Postquam adiectionem quae est CUIUS /59/ NULLA PARS EST SIGNIFICATIVA SEPARATA quid in
nominis definitione ualeret explicuit (hoc scilicet quo nomen ab oratione seiungeret), illud quoque disserit, cur sit
additum quod dictum est secundum placitum. Nam quoniam nulla nominum significatio naturaliter est sed omne nomen
positione designat, idcirco dictum est secundum placitum. Quod enim placuit ei qui primus nomina indidit rebus, hoc
illis uocabulis designatur. Age enim quis naturaliter nomina esse confirmet, quorum apud omnes gentes est tam diuersa
uarietas? Nec uero dicitur quod nulla uox naturaliter aliquid designet sed quod nomina non naturaliter sed positione
significent.
Aliqui habent hoc ferarum mutorumque animalium soni, quorum uox quidem significat aliquid (ut hinnitus
equi consueti equi inquisitionem, latratus canum latrantium iracundiam monstrat et alia huiusmodi) sed cum uoces
mutorum animalium propria natura significent, nullis tamen elementorum formulis conscribuntur.
Nomen uero quamquam subiaceat elementis, prius tamen quam ad aliquam subiectae rei significationem
ponatur per se nihil designat, ut cum dicimus scindapsos uel hereceddy. Haec per se nihil quidem significant sed si ad
subiectae alicuius rei significationem ponantur, ut dicatur uel homo scindapsos uel lapis hereceddy, tunc hoc quod per
se nihil significat positione et secundum ponentis quoddam placitum designabit.
Ergo tum nomen significatiuum est, quando (ut ipse ait) fit nota. Tunc autem fit nota, cum secundum ponentis
placitum uocabulum quod naturaliter nihil designabat ad subiectae rei significationem datur.
Hoc /60/ est enim quod ait fit. Si enim naturaliter nomina significarent, numquam de his Aristoteles diceret fit
nota. Tunc enim non fieret nota sed esset. Ergo quoniam nomina secundum placitum significatiua sunt, ferarum uero
inlitterati soni secundum naturam, idcirco harum uoces esse nomina non dicuntur.
Uniuersaliter autem dicimus: omnium uocum aliae sunt quae inscribi litteris possunt, aliae uero quae non
possunt. Et rursus earum quae uel inscribuntur uel minime, aliae significant, aliae uero nihil.
Amplius quoque omnium aliae secundum placitum designant, aliae uero naturaliter. Nomen ergo secundum
placitum est: positione enim factum est subiectae rei nota. Nihil enim nominum est quod naturaliter significet. Non
enim nomen informat significatio sed secundum placitum significatio. Nam et inlitterati soni significant, ut sunt
ferarum, quos ideo sonos uocauit, quoniam sunt quaedam muta animalia quae uocem omnino non habent sed tantum
sonitu quodam concrepant. Quidam enim pisces non uoce sed branchis sonant et (ut Porphyrius autumat) cicada per
pectus sonitum mittit, QUORUM omnium NIHIL EST NOMEN. Hoc autem dictum est, non quod nullum nomen sit
harum uocum quas animalia proferunt sed quod his non uelut nominibus utantur. Nam quamuis uox inlitterata sit et
natura significet latratus canum, dicitur tamen latratus et leonis fremitus et tauri mugitus. Haec sunt. Nomina ipsarum
uocum quae a mutis animalibus proferuntur. Sed non hoc dicimus quoniam earum nihil est nomen sed quoniam horum
sonorum nihil tale est, ut nomen esse possit id est ut secundum ea uelut /61/ nominibus utentes ferae sibi inuicem
colloquantur. Habent enim significationem sed (ut dictum est) naturalem, nomen autem secundum placitum est.

