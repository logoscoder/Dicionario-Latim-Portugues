falsum est:
Nullus homo albus est
Sed quando ambae falsae sunt, uerae sunt subcontrariae, ut est:
Quidam homo albus est
Quidam homo albus non est
Quod si quid naturale praedicetur in contrariis, affirmatio uera est, falsa negatio, ut quoniam naturale est
homini esse animal, uera est ea quae dicit:
Omnis homo animal est
falsa quae dicit:
Nullus /178/ homo animal est
Eodem quoque modo in subcontrariis uera est affirmatio, falsa negatio.
Sin uero aliquid impossibile praedicetur, falsa affirmatio est, uera negatio, ut quoniam impossibile est
hominem esse lapidem, si dicamus:
Omnis homo lapis est
falsum est,
Nullus homo lapis est
uerum est. Eandem quoque retinet uim subcontrarii natura: affirmatio enim hic falsa est, uera negatio.
[08]
UNA AUTEM EST AFFIRMATIO ET NEGATIO QUAE UNUM DE UNO SIGNIFICAT, VEL CUM SIT
UNIVERSALE UNIVERSALITER VEL NON SIMILITER, UT OMNIS HOMO ALBUS EST, NON EST OMNIS
HOMO ALBUS; EST HOMO ALBUS, NON EST HOMO ALBUS; NULLUS HOMO ALBUS EST, EST QUIDAM
HOMO ALBUS, SI ALBUM UNUM SIGNIFICAT.
Ea quae a nobis superius sunt diligenter exposita, illa nunc ipse clarius monstrat. Diximus namque unam
propositionem esse quae unam quamlibet rem significaret et non plurimas, ita ut nec aequiuocum subiectum haberet
nec aequiuocum praedicatum; una enim propositio sic fit. Nunc hoc dicit: una propositio est quae unam rem significat
id est quae neque subiectum aequiuocum habet nec praedicatum. Siue autem sit uniuersalis affirmatio siue uniuersalis
negatio siue particularis affirmatio siue particularis negatio siue indefinitae utraeque siue contra se angulariter
ponantur: una illa propositio est, quae unam rem in affirmatione uel negatione significat. Sed hic quaestio est,
quemadmodum uniuersalis affirmatio unam rem significare /179/ possit, cum ipsa uniuersalitas non de uno sed de
pluribus praedicetur. Nam cum dico:
Omnis homo albus est
singulos homines qui plures sunt significans multa in ipsa affirmationis praedicatione designo. Quocirca nulla
erit affirmatio uel negatio uniuersalis, quae unam rem significare possit, idcirco quod ipsa uniuersalitas de pluribus (ut
dictum est) indinduis praedicatur. Sed ad hoc respondemus: cum uniuersale quiddam dicitur, ad unam quodammodo
collectionem totius propositionis ordo perducitur et eius non ad particularitatem sed ad uniuersalitatem quae est una
qualitas applicatur: ut cum dicimus omnis homo iustus est, non tunc singulos intellegimus sed ad unam humanitatem
quidquid de homine dictum est ducitur. Quare siue sit uniuersalis affirmatio siue uniuersalis negatio uel in singularibus,
potest fieri ut hae unae sint, si una significatione teneantur. Atque hoc est quod ait eas propositiones quas supra
proposuit, quae sunt OMNIS HOMO ALBUS EST, NON EST OMNIS HOMO ALBUS; HOMO ALBUS EST, NON
EST HOMO ALBUS; NULLUS HOMO ALBUS EST, EST QUIDAM HOMO ALBUS, unas uideri, SI ALBUM,
inquit, UNUM SIGNIFICAT. Si enim album quod praedicatur multa significet uel si homo quod subiectum est non
unum, non est una affirmatio nec una negatio. Hoc autem in sequentibus clarius monstrat dicens:
SIN VERO DUOBUS UNUM NOMEN EST POSITUM, EX QUIBUS NON EST UNUM, NON EST UNA
AFFIRMATIO, UT SI. QUIS PONAT NOMEN TUNICA HOMINI /180/ ET EQUO, EST TUNICA ALBA HAEC
NON EST UNA AFFIRMATIO NEC NEGATIO UNA.
Sensus huiusmodi est: si una res plura significet, ex quibus multis unum effici possit, illa affirmatio, in qua
illud nomen uel praedicatur uel subicitur, multa non significat, ut in eo quod est homo. Quod dicimus homo significat
animal, significat rationale, significat mortale; sed ex his quae multa significat unum potest effici, quod est animal
rationale mortale. Quare hoc nomen homo licet plura sint quae significet, tamen quoniam iuncta in unum quodammodo
ueniunt corpus et unum quiddam ex se iuncta perficiunt, cum ita dictum fuerit, quasi ut ex his quae significat unum
aliquid fiat, unum quod tota illa iuncta perficiunt nomen illud significare manifestum est.
Atque hoc est quod ait: SIN VERO DUOBUS UNUM NOMEN EST POSITUM, EX QUIBUS NON EST
UNUM, non esse unam affirmationem. Si enim talia quilibet sermo plura significet, ex quibus iunctis unum effici
nequeat corpus, nec possint ea quae significantur uno illo nomine in unam speciem substantiae conuenire, non est illa
una affirmatio. Quale autem nomen sit quod positum unam affirmationem non facit, idcirco quod plura significet ex
quibus unum fieri non possit, exempli sollertissima uirtute monstrauit dicens: /181/
UT SI QUIS PONAT NOMEN TUNICA HOMINI ET EQUO, EST TUNICA ALBA HAEC NON EST UNA
AFFIRMATIO NEC NEGATIO UNA. NIHIL ENIM HOC DIFFERT DICERE QUAM EST EQUUS ET HOMO
ALBUS. HOC AUTEM NIHIL DIFFERT QUAM DICERE EST EQUUS ALBUS ET EST HOMO ALBUS.

