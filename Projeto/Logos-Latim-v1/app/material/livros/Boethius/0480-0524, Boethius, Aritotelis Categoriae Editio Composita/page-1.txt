ANICII MANLII SEVERINI BOETHII
COMMENTARIUM IN LIBRUM ARISTOTELIS PERIHERMENEIAS SECUNDAE EDITIONIS

LIBER PRIMUS
[INTRODUCTIO]
/3/ Alexander in commentariis suis hac se impulsum causa pronuntiat sumpsisse longissimum expositionis
laborem, quod in multis ille a priorum scriptorum sententiis dissideret: mihi maior persequendi operis causa est quod
non facile quisquam uel transferendi uel etiam commentandi continuam sumpserit seriem -- nisi quod Vetius
Praetextatus priores /4/ postremosque analyticos non uertendo Aristotelem Latino sermoni tradidit sed transferendo
Themistium, quod qui utrosque legit facile intellegit; Albinus quoque de isdem rebus scripsisse perhibetur, cuius ego
geometricos quidem libros editos scio, de dialectica uero diu multumque quaesitos reperire non ualui, siue igitur ille
omnino tacuit, nos praetermissa dicemus, siue aliquid scripsit, nos quoque docti uiri imitati studium in eadem laude
uersabimur. Sed quamquam multa sint Aristotelis quae subtilissima philosophiae arte celata sint, hic tamen ante omnia
liber nimis et acumine sententiarum et uerborum breuitate constrictus est. Quocirca plus hic quam in decem
praedicamentis expositione sudabitur.
Prius igitur quid uox sit definiendum est. Hoc enim perspicuo et manifesto omnis libri patefiet intentio.
Vox est aeris per linguam percussio quae per quasdam gutturis partes, quae arteriae uocantur, ab animali
profertur. Sunt enim quidam alii soni, qui eodem perficiuntur flatu, quos lingua non percutit, ut est tussis. Haec enim
flatu fit quodam per arterias egrediente sed nulla linguae impressione formatur atque ideo nec ullis subiacet elementis,
scribi enim nullo modo potest. Quocirca uox haec non dicitur sed tantum sonus.
Illa quoque potest esse definitio uocis, ut eam dicamus sonum esse cum quadam imaginatione significandi.
Vox namque cum emittitur, significationis alicuius causa profertur. Tussis uero cum sonus sit, nullius significationis
causa subrepit /5/ potius quam profertur.
Quare quoniam noster flatus ita sese habet ut si ita percutitur atque formatur ut eum lingua percutiat, uox sit: si
ita percutiat ut terminato quodam et circumscripto sono uox exeat, locutio fit quae Graece dicitur *lexis*. Locutio enim
est articulata uox -- neque enim hunc sermonem (id est *lexin*) dictionem dicemus, idcirco quod *phasin* dictionem
interpretamur, *lexin* uero locutionem -- cuius locutionis partes sunt litterae, quae cum iunctae fuerint unam efficiunt
uocem coniunctam compositamque, quae locutio praedicatur.
Siue autem aliquid quaecumque uox significet, ut est hic sermo 'homo'; siue omnino nihil; siue positum alicui
nomen significare possit, ut est 'blityri' (haec enim uox per se cum nihil significet, posita tamen ut alicui nomen sit
significabit); siue per se quidem nihil significet, cum aliis uero iuncta designet, ut sunt coniunctiones -- LThaec omnia
locutiones uocantur, ut sit propria locutionis forma uox composita quae litteris describatur. Ut igitur sit locutio, uoce
opus est -- id est eo sono quem percutit lingua, ut et uox ipsa sit per linguam determinata in eum sonum qui inscribi
litteris possit. Sed ut haec locutio significatiua sit, illud quoque addi oportet, ut sit aliqua significandi imaginatio, per
quam id quod in uoce uel in locutione est proferatur: ut certe ita dicendum sit: si in hoc flatu, quem per arterias
emittimus, sit linguae sola percussio, uox est; sin uero talis percussio sit ut in litteras redigat sonum, locutio; quod si uis
quoque quaedam imaginationis addatur, /6/ illa significatiua uox redditur.
Concurrentibus igitur his tribus: linguae percussione, articulato uocis sonitu, imaginatione aliqua proferendi fit
interpretatio.
Interpretatio namque est uox articulata per se ipsam significans.
Quocirca non omnis uox interpretatio est. Sunt enim caeterorum animalium uoces, quae interpretationis
uocabulo non tenentur. Nec omnis locutio interpretatio est, idcirco quod (ut dictum est) sunt locutiones quaedam quae
significatione careant et cum per se quaedam non significent, iunctae tamen cum aliis significant, ut coniunctiones.
Interpretatio autem in solis per se significatiuis et articulatis uocibus permanet. Quare conuertitur, ut quidquid sit
interpretatio, illud significet, quidquid significat, interpretationis uocabulo nuncupetur.
Unde etiam ipse quoque Aristoteles in libris quos de poetica scripsit locutionis partes esse syllabas uel etiam
coniunctiones tradidit, quarum syllabae in eo quod sunt syllabae nihil omnino significant, coniunctiones uero
consignificare quidem possunt, per se uero nihil designant. Interpretationis uero partes hoc libro constituit nomen et
uerbum, quae scilicet per se ipsa significant, nihilominus quoque orationem, quae et ipsa cum uox sit ex significatiuis
partibus iuncta significatione non caret.
Quare quoniam non de oratione sola sed etiam de uerbo et nomine, nec uero de sola locutione sed etiam de
significatiua locutione quae est interpretatio hoc libro ab Aristotele tractatur, idcirco quoniam in /7/ uerbis atque
nominibus et in significatiuis locutionibus nomen interpretationis aptatur, a communi nomine eorum, de quibus hoc
libro tractabitur, id est ab interpretatione, ipse quoque "De interpretatione" liber inscriptus est. (Cuius expositionem nos
scilicet quam maxime a Porphyrio quamquam etiam a caeteris transferentes Latina oratione digessimus; hic enim nobis
expositor et intellectus acumine et sententiarum dispositione uidetur excellere.)
Erunt ergo interpretationis duae primae partes nomen et uerbum. His enim quidquid est in animi intellectibus
designatur; his namque totus ordo orationis efficitur.

