Talis igitur sensus his uerbis includitur: FALSUS EST AUTEM MAGIS, inquit, CIRCA SINGULA QUI
HABET CONTRARIAM OPINIONEM. Quamquam enim possit esse quilibet falsus, etiamsi de eadem re contrariam
non habeat opinionem, ille tamen magis fallitur qui contrarium aliquid opinatur.
Hoc autem cur eueniat dicit: CONTRARIA ENIM EORUM SUNT QUAE PLURIMUM CIRCA IDEM
DIFFERUNT. Idcirco enim maxime falsa contraria opinantur, quia contrarietas non nisi in plurimum discrepantibus
inuenitur. QUOD SI HARUM CONTRARIA EST ALTERA, id est quod si harum propositionum, quae per se falsa est
uel quae per accidens, unam contrariam esse necesse est, MAGIS VERO CONTRARIA CONTRADICTIONIS, hoc est
magis autem falsa negatio /485/ (hoc enim quod ait: MAGIS VERO CONTRARIA hoc sensit tamquam si dixisset:
magis uero falsa contradictionis est, id est magis uero falsa negatio est), concludit: si illa, ut dictum est superius, ita
sunt, MANIFESTUM esse, QUONIAM HAEC, id est contradictionis, ERIT CONTRARIA.
ILLA VERO QUAE EST QUONIAM MALUM EST QUOD BONUM IMPLICITA EST; ETENIM
QUONIAM NON BONUM EST NECESSE EST FERE IDEM IPSUM OPINARI.
Postquam idcirco contrariam potius negationem esse monstrauit, quod haec magis esset falsa quam ea quae
contrarium affirmaret, et distinctione falsitatis contrariam esse propositionem opinionemque quae rem propositam
negaret edocuit, nunc ex simplicibus implicitisque propositionibus opinionibusque idem nititur approbare. Dicit enim
quod ea affirmatio quae contrarium ponit implicita et non simplex sit.
Idcirco autem implicita est, quod quae arbitratur id quod bonum est malum esse mox illi quoque opinari
necesse est id quod bonum est bonum non esse. Neque enim aliter esse malum potest, nisi bonum non sit.
Quare qui quod bonum est malum esse arbitratur, et rem bonam malum putat et eandem ipsam non esse
bonum. Non igitur simplex est haec opinio de bono, quoniam malum est. Continet enim intra se illam, quoniam non est
bonum. Qui uero opinatur non esse bonum quod bonum est, non illi quoque necesse est opinari quoniam /486/ malum
est.
Potest enim et non esse aliquid bonum et malum non esse. Atque hoc quidem in his innititur rebus in quibus
aliqua medietas poterit inueniri. Hoc quoque cautissime addidit.
His igitur ita positis quoniam contrarii opinio non est simplex, simplex uero est negationis, necesse est ut
contra simplicem opinionem simplex potius uideatur esse contrarium. Est autem simplex opinio boni quoniam bonum
est uera, simplex uero boni quoniam non bonum est falsa.
Simplici igitur opinioni de bono quoniam bonum est simplex erit contraria, negationis scilicet, quae est boni
quoniam non est bonum.
Tota uero uis huius argumentationis hinc tracta est: quotiens uera est quaedam propositio et duae quae eam
perimere possint, si una earum nihil indigens alterius ueram propositionem perimat, reliqua uero praeter alteram
eandem ueram propositionem perimere non possit, illa magis dicenda contraria est, quae sibi sufficiens nec reliquae
indigens propositam propositionem perimere ualet. Veram autem propositionem de bono quoniam bonum est sola
perimere potest et ad illius uerae interitum est sibi ipsa sufficiens illa quae opinatur non esse bonum quod bonum est.
Illa uero quae opinatur malum esse sibi sola non sufficiet, nisi illa quoque ei auxilietur, quae est id quod bonum est
bonum non esse. Idcirco enim contraria illa aufert, quia secum negationem trahit. Manifestum est hanc quae ad uerae
/487/ propositionis interitum sibi ipsa sufficit recte magis uideri contrariam quam eam quae sibi ipsa non sufficit, nisi ei
uis negatiuae propositionis addatur.
AMPLIUS, SI ETIAM IN ALIIS SIMILITER OPORTET SE HABERE, ET HIC VIDEBITUR BENE ESSE
DICTUM; AUT ENIM UBIQUE EA QUAE EST CONTRADICTIONIS AUT NUSQUAM. QUIBUS VERO NON
EST CONTRARIA, DE HIS EST QUIDEM FALSA EA QUAE EST VERAE OPPOSITA, UT QUI HOMINEM NON
PUTAT HOMINEM FALSUS EST. SI ERGO HAE CONTRARIAE SUNT, ET ALIAE CONTRADICTIONIS.
Quod de his, inquit, propositionibus dicimus si hoc in omnibus inuenitur, firmum debet esse quod dicimus.
Neque enim uerisimile est in aliis quidem propositionibus negationes esse contrarias, in aliis uero affirmationes quae
contrarium ponunt sed si hoc in omnibus propositionibus inuenitur et contradictionibus, ut contradictio potius contraria
sit, id est negatio, quam quae contrarium habet, nihil est dubium quin haec ratio consistat in omnibus: sin uero in aliis
ea quae contrarium ponit magis contraria est quam negatio, hic quoque ita sese manifestum est non habere. Ubi enim
inueniri potest contrarietas, in his dubitatio est, quaenam sit contraria, utrumne ea quae contrarium affirmat an ea quae
id quod propositum est negat.
Ergo in his in quibus dubium non est quemadmodum /488/ sit hoc speculandum est. Dubium autem non est in
his in quibus nulla est contrarietas, ut in substantiis. Hic enim solae sunt contrariae negationes. Si ergo huic opinioni
quae est de homine quoniam homo est illa opponitur quae est de homine quoniam homo non est, manifestum est in aliis
quoque in quibus contrarietas inuenitur locum contrarietatis negationem potius optinere. [Nam si in his in quibus
contrarietas est, ut in bono uel malo, manifestum est potius illam esse contrariam quae bonum negaret quam eam quae
malum opponeret ei quae id quod bonum est bonum esse arbitretur, nec in his eam contrariam esse oporteret in quibus
contrarietas nulla est.] Quid enim attinet cum de homine dicimus, quod contrarium non habet, ibi esse negationem
contrariam, cum uero de bono, quod contrarium habet, ibi non esse sed potius eam quae contrarium poneret?
Quodcumque enim conuertitur a negatione suam uim in omnibus seruare debet.
Quod ergo dicitur ab Aristotele, ut breuiter explicem, tale est: si in aliis negatio est contraria, hie quoque
negationem esse contrariam manifestum est quod si in aliis minime, in his quoque quae supra posuit. Sed in omnibus

