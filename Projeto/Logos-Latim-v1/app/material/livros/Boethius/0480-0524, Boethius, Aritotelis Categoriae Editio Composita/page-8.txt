dubitatque utrum huiusmodi intellectus, qui in se nihil neque ueri continet neque falsi, intellectus sit an ipsius Socratis
imaginatio. Sed de hoc quoque aperte quid uideretur ostendit. Ait enim an certe neque haec sunt imaginationes sed non
sine imaginationibus sunt -- id est quod hic sermo significat qui est "Socrates" uel alius simplex non est quidem
imaginatio sed intellectus, qui intellectus praeter imaginationem fieri non potest.
Sensus enim atque imaginatio /29/ quaedam primae figurae sunt, supra quas uelut fundamento quodam
superueniens intellegentia nitatur. Nam sicut pictores solent designare lineatim corpus atque substernere ubi coloribus
cuiuslibet exprimant uultum, sic sensus atque imaginatio naturaliter in animae perceptione substernitur. Nam cum res
aliqua sub sensum uel sub cogitationem cadit, prius eius quaedam necesse est imaginatio nascatur, post uero plenior
superueniat intellectus cunctas eius explicans partes quae confuse fuerant imaginatione praesumptae.
Quocirca imperfectum quiddam est imaginatio, nomina uero et uerba non curta quaedam sed perfecta
significant.
Quare recta Aristotelis sententia est: quaecumque in uerbis nominibusque uersantur, ea neque sensus neque
imaginationes sed solam significare intellectuum qualitatem. Unde illud quoque ab Aristotele fluentes Peripatetici
rectissime posuerunt tres esse orationes, unam quae scribi possit elementis, alteram quae uoce proferri, tertiam quae
cogitatione conecti unamque intellectibus, alteram uoce, tertiam litteris contineri. Quocirca quoniam id quod
significaretur a uocibus intellectus esse Aristoteles putabat, nomina uero et uerba significatiua esse in eorum erat
definitionibus positurus, recte quorum essent significatiua praedixit erroremque lectoris ex multiplici ueterum lite
uenientem sententiae suae manifestatione compescuit. Atque hoc modo nihil in eo deprehenditur esse superfluum, nihil
ab ordinis continuatione seiunctum.
Quaerit uero Porphyrius, cur ita dixerit: SUNT ERGO EA QUAE SUNT IN VOCE, et non sic: sunt /30/ igitur
uoces; et rursus cur ita et ea quae scribuntur et non dixerit: et litterae.
Quod resoluit hoc modo. Dictum est tres esse apud Peripateticos orationes, unam quae litteris scriberetur,
aliam quae proferretur in uoce, tertiam quae coninugeretur in animo. Quod si tres orationes sunt, partes quoque
orationis esse triplices nulla dubitatio est.
Quare quoniam uerbum et nomen principaliter orationis partes sunt, erunt alia uerba et nomina quae scribantur,
alia quae dicantur, alia quae tacita mente tractentur. Ergo quoniam proposuit dicens: PRIMUM OPORTET
CONSTITUERE QUID NOMEN ET QUID VERBUM, triplex autem nominum natura est atque uerborum, de quibus
potissimum proposuerit et quae definire uelit ostendit. Et quoniam de his nominibus loquitur ac uerbis, quae uoce
proferuntur, idem ipsum planius explicans ait: SUNT ERGO EA QUAE SUNT IN VOCE EARUM QUAE SUNT IN
ANIMA PASSIONUM NOTAE ET EA QUAE SCRIBUNTUR EORUM QUAE SUNT IN VOCE, uelut si diceret: ea
uerba et nomina quae in uocali oratione proferuntur animae passiones denuntiant, illa autem rursus uerba et nomina
quae scribuntur eorum uerborum nominumque significantiae praesunt quae uoce proferuntur. Nam sicut uocalis
orationis uerba et nomina conceptiones animi intellectusque significant, ita quoque uerba et nomina illa quae in solis
litterarum formulis iacent illorum uerborum et nominum significatiua sunt quae loquimur, id est quae per uocem
sonamus nam quod ait: SUNT ERGO EA QUAE SUNT IN VOCE; subaudiendum est uerba et nomina. Et rursus cum
dicit: ET EA QUAE SCRIBUNTUR, idem subuectendum rursus est uerba scilicet uel nomina. Et quod rursus /31/
adiecit: eorum quae sunt in uoce, addendum eorum nomimum atque uerborum quae profert atque explicat uocalis
oratio.
Quod si nihil deesset omnino, ita foret totius plenitudo sententiae: sunt ergo ea uerba et nomina quae sunt in
uoce earum quae sunt in anima passionum notae et ea uerba et nomina quae scribuntur eorum uerborum et nominum
quae sunt in uoce. Quod communiter intellegendum est, licet ea quae subiunximus deesse uideantur. Quare non est
disiuncta sententia sed primae propositioni continua. Nam cum quid sit uerbum, quid nomen definire constituit, cum
nominis et uerbi natura sit multiplex, de quo uerbo et nomine tractare uellet clara significatione distinxit. Incipiens
igitur ab his nominibus ac uerbis quae in uoce sunt, quorum essent significatiua disseruit. Ait enim haec passiones
animae designare. Illud quoque adiecit quibus ipsa uerba et nomina quae in uoce sunt designentur, his scilicet quae
litterarum formulis exprimuntur. Sed quoniam non omnis uox significatiua est, uerba uero uel nomina numquam
significationibus uacant quoniamque non omnis uox quae significat quaedam positione designat sed quaedam
naturaliter, ut lacrimae, gemitus atque maeror (animalium quoque caeterorum quaedam uoces naturaliter aliquid
ostentant, ut ex canum latratibus iracundia eorumque alia quadam uoce blandimenta monstrantur), uerba autem et
nomina positione significant neque solum sunt uerba et nomina uoces sed uoces significatiuae nec solum significatiuae
sed etiam quae positione designent aliquid, non natura: non dixit: sunt igitur uoces earum quae sunt in anima
passionum notae. Namque neque omnis uox significatiua /32/ est et sunt quaedam significatiuae quae naturaliter non
positione significent.
Quod si ita dixisset, nihil ad proprietatem uerborum et nominum pertineret. Quocirca noluit communiter dicere
uoces sed dixit tantum ea quae sunt in uoce. Vox enim uniuersale quiddam est, nomina uero et uerba partes. Pars autem
omnis in toto est.
Verba ergo et nomina quoniam sunt intra uocem, recte dictum est ea quae sunt in uoce, uelut si diceret: quae
intra uocem continentur intellectuum designatiua sunt. Sed hoc simile est ac si ita dixisset: uox certo modo sese habens
significat intellectus. Non enim (ut dictum est) nomen et uerbum uoces tantum sunt. Sicut nummus quoque non solum
aes impressum quadam figura est, ut nummus uocetur sed etiam ut alicuius rei sit pretium: eodem quoque modo uerba

