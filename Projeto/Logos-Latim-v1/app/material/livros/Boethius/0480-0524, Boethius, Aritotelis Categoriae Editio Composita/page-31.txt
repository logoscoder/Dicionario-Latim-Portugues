composita dictione, ut est animal rationale mortale mentis et disciplinae capax: haec quidem plura sunt sed his una
subiecta substantia est id est homo, quare una quoque sententia. Sin uero quis dicat:
Socrates et ambulat et loquitur et cogitat
multa sunt. Diuersa enim sunt quod ambulat et quod loquitur et quod cogitat. Quare erit aliquando composita
quidem oratio, una tamen. Sed quoniam composita oratio aliquotiens quidem continue sine coniunctione dicitur,
aliquotiens coniunctione copulatur, fiunt hinc quatuor differentiae.
Est enim una oratio composita ex terminis continuatim dictis et sine coniunctione unam sententiam monstrans,
ut est: /109/
Animal rationale mortale mentis et disciplinae perceptibile
haec enim oratio composita quidem est ex multis terminis sed coniunctionem non habet (nam quod dictum est
mentis et disciplinae perceptibile, haec coniunctio quae est et nullam in tota propositione uim optinet: neque enim
coniungit propositionem sed artem addit, cuius susceptibilis homo esse uideatur) et habet unam sententiam subiectam,
quod est homo.
Alia uero est composita ex terminis nulla coniunctione copulatis multiplex et non unam significans
propositionem, ut est:
Plato Atheniensis philosophus disputat
Aliud enim est esse Platonem, aliud esse philosophum, aliud Atheniensem, aliud disputantem, et haec
coniuncta unum aliquid non faciunt quasi substantiam. Quare haec multiplex est sed eam manifestum est nulla
coniunctione copulari.
Alia uero est composita ex propositionibus inconiunctis multiplex, ut est:
Iuppiter optimus maximus est, Iuno regina est, Minerua dea sapientiae est
Quas si quis sub unum continueque proferat, plures quidem propositiones sunt, et oratio multiplex sed
coniunctione carent.
Alia uero est composita uel ex terminis uel ex propositionibus coniunctione copulatis multiplex et multa
significans. Et ex terminis quidem composita, ut si quis dicat:
Et Iuppiter et Apollo dii sunt
ex propositionibus autem coniuncta multa significans est, ut si quis dicat:
Et Apollo uates est et Iuppiter tonat
Est autem praeter has alia composita propositio ex propositionibus coniunctione coniuncta /110/ unam
significans orationem, ut cum dico:
Si dies est, lux est
Duae enim propositiones, quae sunt istae "dies est", "lux est", si coniunctione copulantur. Sed haec oratio non
significat multa. Neque enim diem esse et lucem proponit sed si dies est, lucem esse. Quocirca consequentiam quandam
significat, non exstantiam propositionis. Non enim dicit utrasque esse sed si una est, aliam consequi, quod utrumque in
unam quodammodo intellegentiam congruit.
Sed hanc Porphyrius propositionem extrinsecus ponit, idcirco quod plura significare uidebatur (ipsa enim
propositionum pluralitas multitudinem simulat significationum) sed (ut dictum est) non plures significat res sed unam
consequentiam. Compositarum igitur et unam rem significantium propositionum duplex modus est. Aut enim est ex
terminis inconiunctis unam rem significans composita oratio, ut:
Animal rationale mortale est
aut ex propositionibus composita et coniunctione copulata imaginem quidem emittens plura significandi, unam
uero rem significans oratio, ut si dicamus:
Si dies est, lux est
Cum ergo haec sit distributio compositarum et simplicium orationum, duplici modo unae orationes sunt et
duplici multae, simplici autem inconpositae et simplici compositae. Et uno quidem modo una oratio dicitur cum aliqua
coniunctione copulatur, alio uero cum unam rem significat; rursus uno modo dicitur multiplex /111/ oratio cum sine
coniunctione est, alio uero cum plura significat.
Atque hoc est quod ait: EST AUTEM UNA ORATIO ENUNTIATIVA QUAE UNUM SIGNIFICAT VEL
CONIUNCTIONE UNA, PLURES AUTEM QUAE PLURA ET NON UNUM VEL INCONIUNCTAE. Est enim (ut
dictum est) dupliciter una oratio: uel quando cum coniunctione est, uel cum unam rem significat. Multiplex autem
oratio est uel quae multa significat, uel quae coniunctione non iungitur. Multas enim orationes uocauit eas quae sint
multiplices et uel significationis pluralitatem teneant uel praeter coniunctiones sint. Quod autem ait uel inconiunctae,
totum complexus est. Multiplex enim est propositio uel si fuerit incomposita, quemadmodum est:
Cato philosophatur
multiplex etiam uel si fuerit composita ex terminis praeter coniunctionem, ut est:
Plato Atheniensis in lycio disputat
uel si composita sit ex propositionibus praeter coniunctionem, quemadmodum est:
Homo est, animal est
Cur autem cum dixit PLURES AUTEM QUAE PLURA addit ET NON UNUM? Hoc est quod sunt quaedam
quae plura significent in sermonibus, unum tamen in tota compositione demonstrent, ut est animal rationale mortale.

