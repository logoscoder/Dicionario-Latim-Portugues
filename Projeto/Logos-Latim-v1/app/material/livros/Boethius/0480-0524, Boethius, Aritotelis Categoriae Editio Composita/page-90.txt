sequitur particularis negatio simplex:
Non omnis est homo iustus
Ea enim quae dicit:
Omnis est homo iniustus
consentit simplici uniuersali negationi quae dicit:
Nullus homo iustus est
Nam si omnis est homo iniustus, nullus est homo iustus. Sed hanc, id est uniuersalem simplicem negationem,
sequitur particularis simplex negatio. Nam si uera est quoniam nullus homo iustus est, uera est quoniam non omnis
homo iustus est. Sed uniuersalis negatio simplex uniuersali affirmationi priuatoriae consentit: sequitur ergo particularis
simplex negatio quae est:
Non omnis est homo iustus
uniuersalem affirmationem priuatoriam quae proponit:
Omnis est homo iniustus
Sed haec uniuersali affirmationi infinitae consentit. Idem enim significant:
Omnis est homo iniustus /302/
et:
Omnis est homo non iustus
Quare sequitur quoque particularis negatio simplex quae est:
Non omnis est homo iustus
uniuersalem affirmationem infinitam quae dicit:
Omnis est homo non iustus
Hic quoque affirmationes uniuersales priuatoriam atque infinitam sequitur simplex negatio particularis sed non
conuertitur. Etenim quoniam simplicem particularem negationem quae dicit:
Non omnis est homo iustus
non sequitur uniuersalis negatio quae proponit:
Nullus homo iustus est
(neque enim si uera est non omnem hominem esse iustum, uera est nullum hominem esse iustum), haec autem,
id est uniuersalis simplex negatio, consentit unumque significat cum affirmatione uniuersali priuatoria: non sequitur
igitur uniuersalis priuatoria affirmatiua quae dicit:
Omnis est homo iniustus
simplicem particularem negationem quae proponit:
Non omnis est homo iustus
sicut nec eandem particularem negationem uniuersalis negatio sequebatur. Sed priuatoria uniuersalis affirmatio
consentit cum infinita affirmatione uniuersali: igitur particularem negationem quae dicit:
Non omnis est homo iustus
uniuersalis affirmatio infinita non sequitur quae proponit:
Omnis est homo non iustus
Quare hic quoque affirmationes duas uniuersales, id est priuatoriam atque infinitam, particularis simplex
negatio sequitur, sicut affirmationes quoque duas indefinitas priuatoriam atque infinitam negatiua indefinita sequebatur.
Sed duae affirmationes uniuersales priuatoria et infinita non sequuntur particularem simplicem negationem, sicut quae
quoque indefinitae /303/ affirmationes priuatoria et infinita indefinitam simplicem negationem non sequebantur.
Similiter se igitur habent definitae indefinitis secundum consequentiam. Angulares autem non eodem modo sese
habent. Nam indefinitarum propositionum angulares simul ueras esse contingit. Nam si uerum est quoniam est homo
iustus, quae est indefinita affirmatio simplex, nihil prohibet ueram esse etiam quae dicit:
Est homo iniustus
et rursus eam quae dicit:
Est homo non iustus
quae sunt indefinitae affirmationes priuatoria et infinita. Rursus negationes negationibus quae sunt angulares
ueras esse contingit, ut ea quae est:
Non est homo iustus
si uera est, nihil prohibet ueram esse etiam quae dicit:
Non est homo iniustus
et eam quae proponit:
Non est homo non iustus
Angulares ergo sibi in indefinitis in ueritate consentire nihil prohibet sed in his tantum terminis, ut in secundo
huius operis uolumine docuimus, quae neque naturalia sunt inesse neque impossibilia. Si quis enim dicat:
Est homo rationabilis
huic angulares uerae esse non possunt, hae scilicet quae dicunt:
Est homo irrationabilis
et rursus:

