praeterita uel praesentia, in illo diuersae sunt, quod in his quidem id est praeteritis et praesentibus rerum definitus
euentus est, in futuris uero et contingentibus in definitus est et incertus, nec solum nobis ignorantibus sed naturae. Nam
licet ignoremus nos, utrum astra paria sint an imparia, unum tamen quodlibet definite in natura stellarum esse
manifestum est. Et hoc nobis quidem est ignoratum, naturae uero notissimum. Sed non ita hodie me uisurum esse
amicum aut non uisurum nobis quidem quid eueniat ignoratum est, notum uero naturae. Non enim hoc naturaliter sed
casu euenit. Quare huiusmodi propositiones non ad nostram sed ad naturae ipsius notitiam secundum incertum euentum
et inconstantem ueritatem atque mendacium deriuabuntur. Talis enim est contingentis natura, ut in utraque parte uel
aequaliter sese habeat, ut hodie me esse lauandum uel hodie me non esse lauandum, uel in una plus, minus in altera, ut
hominem canescere senescentem uel hominem non canescere senescentem. Illud enim plus fit, illud minus. Sed nihil
prohibet id quod rarius fit tamen fieri.
De his ergo Aristotelica subtilitas disputatura primum a singularibus inchoans ad uniuersalia tractatui uiam
pandit. Duobus enim modis contradictiones fiebant: aut in singularibus aut in uniuersalibus uniuersaliter praedicatis et
his oppositis. Ingreditur autem ex his tribus quae supra iam dicta sunt: ex casu, ex libero /193/ arbitrio, ex possibilitate,
quae omnia uno nomine utrumlibet uocauit, fingens scilicet nomen ad hoc, quod non unius et certi euentus ista sunt sed
utriuslibet et quomodo contingit. Hoc autem monstratiuum est naturae instabilis et ad utramque partem sine ullius rei
obluctatione uergentis. Non autem oportet arbitrari illa esse utrumlibet et contingentium naturae, quaecumque nobis
ignota sunt. Neque enim si nobis ignotum est a Persis ad Graecos missos legatos, idcirco missos esse incerti euentus
est; nec si letale signum in aegrotantis facie medicina deprehendit, ut aliud esse non possit nisi ille moriatur, nobis
autem ignotum sit propter artis imperitiam, idcirco illum aegrum esse moriturum utrumlibet et contingentis naturae esse
iudicandum est sed illa sola talia sine dubio esse putanda sunt, quaecumque idcirco nobis ignota sunt, quod per
propriam naturam qualem habeant euentum sciri non possunt, idcirco quoniam propria instabilitate naturae ad utraque
uerguntur, id est ad affirmationis et negationis euentum propria instabilitate atque inconstantia permutantur.
Est autem inter philosophos disputatio de rerum quae fiunt causis, necessitatene omnia fiant an quaedam casu.
Et in hoc Epicureis et Stoicis et Peripateticis nostris magna contentio est, quorum paulisper sententias explicemus.
Peripatetici enim, quorum Aristoteles princeps est, et casum et liberi arbitrium indicii et necessitatem in rebus quae
fiunt quaeque aguntur cum /194/ grauissima auctoritate tum apertissima ratione confirmant. Et casum quidem esse in
physicis probaut: quotiens aliquid agitur et non id euenit, propter quod res illa coepta est quae agebatur, id quod euenit
ex casu euenisse putandum est, ut casus quidem non sine aliqua actione sit, quotiens autem aliud quiddam euenit per
actionem quae geritur quam speratur, illud euenisse casu Peripatetica probat auctoritas. Si quis enim terram fodiens uel
scrobem demittens agri cultus causa thesaurum reperiat, casu ille thesaurus inuentus est, non sine aliqua quidem actione
(terra enim fossa est, cum thesaurus inuentus est) sed non illa erat agentis intentio, ut thesaurus inueniretur. Ergo agenti
aliquid homini, aliud tamen agenti res diuersa successit. Hoc igitur ex casu euenire dicitur, quodcumque per quamlibet
actionem euenit non propter eam rem coeptam, quae aliquid agenti successerit. Et hoc quidem in ipsa rerum natura est,
ut non hoc nostra constaret ignorantia, ut idcirco quaedam casu esse uiderentur, quod nobis ignota essent sed potius
idcirco a nobis ignorarentur, quod haec in natura quaecumque casu fiunt nullam necessitatis constantiam aut
prouidentiae modum tenerent.
Stoici autem omnia quidem ex necessitate et prouidentia fieri putantes id quod ex casu fit non secundum ipsius
fortunae naturam sed secundum nostram ignorantiam metiuntur. /195/ Id enim casu fieri putant, quod cum necessitate
sit, tamen ab hominibus ignoretur. Et de libero quoque arbitrio eadem nobis paene illisque contentio est. Nos enim
liberum arbitrium ponimus nullo extrinsecus cogente in id quod nobis faciendum uel non faciendum indicantibus
perpendentibusque uideatur, ad quam rem praesumpta prius cogitatione perficiendam et agendam uenimus, ut id quod
fit ex nobis et ex nostro iudicio principium sumat nullo extrinsecus aut uiolenter cogente aut impediente uiolenter.
Stoici autem omnia necessitatibus dantes conuerso quodam ordine liberum uoluntatis arbitrium custodire conantur.
Dicunt enim naturaliter quidem animam habere quandam uoluntatem, ad quam propria natura ipsius uoluntatis
impellitur, et sicut in corporibus inanimatis quaedam naturaliter grauia feruntur ad terram, leuia sursum meant, et haec
natura fieri nullus dubitet, ita quoque in hominibus et in caeteris animalibus uoluntatem quidem naturalem esse cunctis,
et quidquid fit a nobis secundum uoluntatem quae in nobis naturalis est autumant, illud tamen addunt, quod ea uelimus
quae prouidentiae illius necessitas imperauit, ut sit quidem nobis uoluntas concessa naturaliter et id quod facimus
uoluntate faciamus, quae scilicet in nobis est, ipsam tamen uoluntatem illius prouidentiae necessitate constringi. Ita fieri
quidem omnia ex necessitate, /196/ quod uoluntas ipsa naturalis necessitatem sequatur fieri etiam quae facimus ex
nobis, quod ipsa uoluntas ex nobis est et secundum animalis naturam.
Nos autem liberum uoluntatis arbitrium non id dicimus quod quisque uoluerit sed quod quisque iudicio et
examinatione collegerit. Alioquin muta quoque animalia habebunt liberum uoluntatis arbitrium. Illa enim uidemus
quaedam sponte refugere, quibusdam sponte concurrere. Quod si uelle aliquid uel nolle hoc recte liberi arbitrii
uocabulo teneretur, non solum hoc esset hominum sed caeterorum quoque animalium, quibus hanc liberi arbitrii
potestatem abesse quis nesciat? Sed est liberum arbitrium, quod ipsa quoque uocabula produnt, liberum nobis de
uoluntate iudicium quotienscumque enim imaginationes quaedam concurrunt animo et uoluntatem irritant, eas ratio
perpendit et de his indicat, et quod ei melius uidetur, cum arbitrio perpenderit et iudicatione collegerit, facit. Atque ideo
quaedam dulcia et speciem utilitatis monstrantia spernimus, quaedam amara licet nolentes tamen fortiter sustinemus:
adeo non in uoluntate sed in iudicatione uoluntatis liberum constat arbitrium et non in imaginatione sed in ipsius

