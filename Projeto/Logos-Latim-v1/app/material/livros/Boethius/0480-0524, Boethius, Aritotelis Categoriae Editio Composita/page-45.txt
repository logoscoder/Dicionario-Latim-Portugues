<FIGURA>
His ergo ita sese habentibus indefinitas propositiones singularesque uideamus.
Et primum de indefinitis disputandum est. Indefinitae igitur per se ueritatem /153/ falsitatemque non diuidunt.
Etenim cum dico:
Homo iustus est
Homo iustus non est
utrasque ueras esse contingit indefinitas. Quocirca eas a contradictione separamus: contradictio enim
constituitur (ut saepe dictum est) eo quod numquam utraeque uerae aut utraeque falsae reperiri queant sed una semper
ueritatis, altera falsitatis capax est.
Sed quae uniuersalitatem proferunt indefinitam, illae definitarum particularium uim tenent. Tale est enim quod
dico homo iustus est, tamquam si dicam
Quidam homo iustus est
et rursus tale est quod dico:
Homo iustus non est
tamquam si dicam:
Quidam homo iustus non est
Hoc illa res approbat, quod quemadmodum definitae et particulares in aliquibus uerae esse possunt, in
aliquibus falsum uerumque diuidunt, numquam uero utrasque falsas esse contingit, ita quoque in indefinitis uniuersale
significantibus utrasque simul ueras esse contingit, ut in eo quod dicimus:
Homo iustus est
Homo iustus non est
utrasque falsas proferre impossibile est sed unam ueram, alteram falsam in his facillime reperimus, in his
scilicet terminis qui naturaliter et necessario subiectis substantiis inhaerescunt uel his inesse non possunt: ut quoniam
animal homini ex necessitate inest, si quis dicat:
Homo animal est
idque negetur:
Homo animal non est
uel:
Homo lapis est
Homo lapis non est
una uera statim falsa altera reperitur. Atque ideo hae contra uniuersales uniuersaliter praedicatas faciunt
contradictionem. Nam si contra illam quae est:
Omnis homo iustus est
ea quae est:
Homo iustus non est
in oppositione constituatur, una semper uera est, altera falsa; et si contra eam quae est:
Nullus homo iustus est
indefinita propositio /154/ quae est homo iustus est opponatur, uerum inter se propositiones falsumque
distribuunt, sicut definitae quoque uniuersalium propositiones secundum particulares atque uniuersales oppositae
quantitates contradictorias faciunt oppositiones.
Quare constat eas quae uniuersale non uniuersaliter proferunt et sunt indefinitae neque particulare neque
uniuersale proferentes ipsas quidem non semper inter se uerum falsumque diuidere, particularibus tamen definitis esse
consimiles. Singulares uero quae sunt unum oppositionis inter se modum tenent: has si ad idem subiectum, ad idem
praedicatum, ad eandem partem, ad idem tempus, ad eandem relationem, eodem modo proposueris, inter se uerum
falsumque distribuunt, ut est:
Socrates iustus est
Socrates iustus non est
Sunt igitur duae contradictiones: una quae fit in uniuersalibus angulariter particularibus contra positis, altera
quae fit in singularibus cum omnibus his quas in Sophisticis Elenchis exposuit determinationibus opposita.
Quare quoniam quemadmodum se habeant propositiones quoque modo faciant contradictorias oppositiones
ostendimus, ad ipsa Aristotelis uerba ueniamus, in quibus per haec ante praecognita facilis poterit euenire cognitio.
SI ERGO UNIVERSALITER ENUNTIET IN UNIVERSALI QUONIAM EST AUT NON, ERUNT
CONTRARIAE ENUNTIATIONES. DICO AUTEM IN UNIVERSALI ENUNTIATIONEM UNIVERSALEM, UT
OMNIS HOMO ALBUS EST, NULLUS HOMO ALBUS EST.
Superioris descriptionis intellegentiam plenius notat. Ait enim: quando res uniuersalis uniuersaliter designatur
/155/ et eam quis uniuersaliter affirmat, si eandem alter uniuersaliter neget, ita sibimet comparatas propositiones esse
contrarias. Atque in hoc suam sententiam manifestius ostendit. Ait enim DICO AUTEM UNIVERSALEM
ENUNTIATIONEM IN UNIVERSALI, UT OMNIS HOMO ALBUS EST. Nam cum uniuersalis sit homo, in
uniuersali homine uniuersalis est enuntiatio, per quam dicitur omnis homo. Res ergo uniuersalis (id est homo) per
'omnis' quae est determinatio uniuersaliter praedicata est et hoc affirmatiue. Negatiue uero uniuersaliter ita dicetur:

