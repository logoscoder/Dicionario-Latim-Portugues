opponi affirmationi negationem eiusdem praedicati de eodemque subiecto, non autem aequiuoce: hoc et quaecumque
alia sunt, quae in sophisticis elenchis determinata sunt contra argumentatorum importunitates.
Et hic quidem, quoniam aliud negotium erat, commodissime breuiterque perstrinxit. Nos autem quid in
sophisticis elenchis determinauerit ad constituendam oppositionis contradictionem, quantum breuitas patitur, non
grauamur apponere. Non enim solum si aequiuocatio in propositionibus collocetur nulla fit contradictio, uerum etiam si
uniuocatio in negatione ponitur, illa oppositio contradictionem penitus non habebit. Est enim oppositio habens
contradictionem, /133/ in qua affirmatio si uera est negatio falsa sit, si negatio uera est fallax affirmatio uideatur.
Positis ergo secundum uniuocationem terminis utrasque simul et affirmationem et negationem ueras esse
contingit, ut si quis dicat:
Homo ambulat
Homo non ambulat
affirmatio de quodam homine uera est, negatio de speciali uera. Sed specialis homo et particularis uniuoca
sunt: quocirca sumptis uniuocis contradictio non fit. At uero nec si ad aliam et aliam partem affirmatio negatioque
ponatur, fit in ipsis ulla ueri falsique diuisio sed utrasque ueras esse contingit: <ut> cum dico:
Oculus albus est
Oculus albus non est
In alia enim parte albus est, in alia parte albus non est: atque ita et negatio uera est et affirmatio. Nec si ad
aliud atque aliud referens dicat, ulla inde contradictio procreatur, ut cum dico:
Decem dupli sunt
Decem dupli non sunt
Nam si ad quinarium referam, uera est affirmatio, si ad senarium, uera negatio. Nec si diuersum tempus in
affirmatione ac negatione sumatur, ut cum dico:
Socrates sedet
Socrates non sedet
Alio enim tempore sumpto sedere ueram facit affirmationem, alio tempore non sedere ueram negationem.
Amplius quoque si diuerso modo quis dicat in negatione quod aliter in affirmatione proposuit, uim contradictionis
intercipit. Si quis enim dicat affirmationem potestate, negationem uero actu, possunt et affirmatio et negatio uno
tempore congruente ueritate constitui: ut si quis dicat:
Catulus uidet
Catulus non uidet
Potestate enim uidet, actu non uidet.
Quocirca oportet fieri si facienda est /134/ contradictio EIUSDEM (ut ipse ait) praedicati DE EODEM
subiecto, non aequiuoce, neque uniuoce, ad eandem partem, ad idem relatum, ad idem tempus, eodem modo constitui.
Quae omnia in Sophisticis Elenchis diligentissime persecutus est.
Nunc pauca commemorans distulit in illius libri integram disputationem. Est autem enuntiatio de eo quod est
aliquid esse uel non esse: affirmatio quidem de eo quod est esse ut:
Plato philosophus est
negatio uero de eo quod est non esse, ut:
Plato philosophus non est
Haec utraque enuntiatio:
Plato philosophus est
Plato philosophus non est
sese perimentia et in contrarium quasi quodam locata litigio faciunt contradictionem. Contradictio uero est
oppositio affirmationis et negationis, in qua neque ambas falsas neque ambas ueras esse contingit sed unam semper
ueram, alteram uero falsam. Si qua autem sunt huiusmodi, in quibus uerum falsumque affirmatio negatioque non
diuidat, in illis aliquid diuersum et non ad oppositionem integrum reperitur.
Dicit autem Porphyrius argumentum esse ad id quod dicimus affirmationem negationi ita oportere opponi, ut
una uera opposita in alteram mox falsitas ueniat, communem inter nos consuetudinem colloquendi. Quando enim quis
aliquid esse dixerit, idem alius negarit, unum ipsorum uerum dicere, mentiri alium suspicamur. Amplius quoque si
aliquid aut est aut non est mediumque inter esse et non esse nihil poterit /135/ inueniri, affirmatio autem ponit esse
aliquid idemque aufert negatio et est contradictio affirmatio et negatio oppositae, talis oppositio integram facit
contradictionem, in qua affirmatio et negatio utraeque uerae esse non possint. Affirmationis autem negationisque natura
ad qualitatem quandam refertur. Qualitas enim quaedam est affirmatio atque negatio.
Praeter hanc uero qualitatem est etiam quantitas propositionum, de qua posterius paulo dicendum est. Sed
uolens Aristoteles quid esset contradictio nos docere, prius ubi esset ostendit. In oppositione enim contradictionem
omnem esse necesse est. Quare quoniam contradictio in oppositione est, qualis autem oppositio hanc contradictionem
faciat, adhuc ignota est estque haec oppositio aut in qualitate propositionum aut in quantitate aut in utroque et de
qualitate propositionum, quae in affirmatione et negatione consistit, dictum est: nunc de quantitate dicetur, ut ea quoque
cognita perspiciatur, in qualitate an in quantitate an in utroque propositionum contradictio sit.
[07]

