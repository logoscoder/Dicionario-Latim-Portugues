Syrianus uero, qui Philoxenus cognominatur, non putat orationes esse quarum intellectus /88/ sit imperfectus
atque ideo nec eas aliquas habere partes. Nam cum dicit:
Plato in Academia disputans
haec quoniam perfecta non est, partes, inquit, non habet, arbitrans omne quod imperfectum est nullis partibus
contineri. Atque ideo, cum dicit Aristoteles: oratio est uox significatiua cuius partes aliquid extra significent, illam
orationem constitui putat, quae perfectum retinet sensum. Ipsarum enim partes esse uerba et nomina.
Sed hoc ridiculum est. Neque enim compositum aliquid fieri potest nisi propriis partibus. Quod si quaelibet res
ut componatur habeat decem partes, eas tamen singillatim apponi necesse sit, antequam ad decimam ueniamus partem:
nihilo tamen minus partes erunt quas sibimet ad componendam totius corporis summam singillatim superponimus
etiam si ad illud quod componendum fuit minime peruentum est. Quocirca si antequam perueniatur ad ultimam partem
priores partes effecti compositique partes sunt, nulla ratio est imperfectae rei partes dici non posse. Neque enim dicitur
totius compositi partes esse, quae sint imperfecti. Ut si sit integrum nomen habeatque partes quatuor, id est syllabas, ut
Mezentius, si unam syllabam demam dicamque mezenti, uel si unam rursus duasque ponam, ut sunt mezen, huius
tamen utraque syllaba me scilicet et zen partes sunt, et cum sit compositio ipsa sensu uacua ac sit imperfecta, tamen
partibus continetur Syrianus igitur minime audiendus est sed potius Porphyrius, qui ita Aristotelis mentem
sententiamque persequitur, ut eius definitionem, sicut uera est, labare et in aliquibus aliis discrepare non faciat. De his
quidem hactenus.
Porphyrius autem ita dicit: uoleus, inquit, Aristoteles ostendere omnem orationem aut simplices tantum habere
partes aut compositas, a simplicibus sumpsit exemplum, ut diceret significare orationis partes, UT DICTIONEM NON
UT AFFIRMATIONEM, ut cum est oratio:
Plato disputat
dictiones quidem sunt sed non ut affirmationes. Si uero sic esset oratio:
Si Plato disputat, uerum dicit
"Plato disputat" et "uerum dicit", cum sint dictiones, non sunt tamen ut simplices sed ut iam affirmationes.
Neque enim simplex dictio affirmatio est aut negatio sed tunc fit, cum additur aliquid, quod aut affirmationis uim teneat
aut negationis. Atque hoc est quod ait: DICO AUTEM, UT HOMO SIGNIFICAT ALIQUID SED NON QUONIAM
EST AUT NON EST SED ERIT AFFIRMATIO VEL NEGATIO, SI QUID ADDATUR. Hoc huiusmodi est, tamquam
si diceret: nomen quidem simplex affirmationem aut negationem non facit, nisi aut "est" uerbum addatur, quae est
affirmatio, aut "non est", quae est negatio.
Quod autem addit: SED NON UNA HOMINIS SYLLABA. NEC IN EO QUOD EST SOREX REX
SIGNIFICAT' SED VOX EST NUNC SOLA. IN DUPLICIBUS VERO SIGNIFICAT QUIDEM SED NIHIL
SECUNDUM SE, QUEMADMODUM DICTUM EST, huius loci duplex est expositio. Quod enim dixerat prius: SED
ERIT AFFIRMATIO VEL NEGATIO SI QUID ADDATUR EI DICTIONI, quam supra simplicem esse proposuit,
cum de significatiua orationis parte loqueretur, nunc id implet et explicat dicens non si quodlibet addatur simplici
dictioni, statim fieri affirmationem uel negationem, nec uero orationem neque enim si quid non per se significatiuum
dictioni /90/ simplici copuletur, idcirco iam uel oratio uel affirmatio uel etiam negatio procreabitur. Neque enim si una
hominis syllaba quae significatiua per se non est dictioni eidem ipsi addatur, iam ulla inde procreatur oratio. Quod si
oratio non fit, nec affirmatio nec negatio. Hae enim orationes quaedam sunt. Ut si quis ex eo quod est homo tollat unam
syllabam eamque totae dictioni simplici aptet dicatque homo mo uel alio quolibet modo deeidens partem toti corpori
dictionis adiciat, non faciet orationem. Quod si hoc est, nec affirmationem nec negationem, quae quaedam sunt
orationes.
Ergo ita accipiendum est, tamquam si hoc modo dixisset: DICO AUTEM, UT HOMO SIGNIFICAT
ALIQUID SED NON QUONIAM EST AUT NON EST SED ERIT AFFIRMATIO VEL NEGATIO, SI QUID
ADDATUR SED NON UT UNA HOMINIS SYLLABA ADDATUR nec cuiuslibet alterius dictionis, si quid per se
non significat, ut in eo quod est sorex rex non significat sed uox est nunc sola. Atque ideo si quis uelut partem tollat, id
quod est rex, apponatque ei quod est sorex et dicat sorex rex, ut rex tamquam pars sit eius quod est sorex, oratio nulla
est atque ideo neque affirmatio nec negatio. Hae enim ex uocibus per se significatiuis constant. Rex uero in eo quod est
sorex quoniam pars est nominis, nihil ipsa significat.
Vel certe erit melior intellectus, si hoc quod ait SED NON UNA HOMINIS SYLLABA non aptemus ad
orationis perfectionem sed potius ad dictionis significationem, ut quoniam superius dixit orationis partes ita significare
ut dictionem non ut affirmationem, /91/ quae esset dictio, manifeste monstraret. Dictionem namque constituit uocem
per se significantem. Ergo cum dicit SED NON UNA HOMINIS SYLLABA, tale est ac si diceret: significat quidem
pars orationis ut dictio sed hae ipsae dictiones perfecta nomina sunt et uerba, non partes nominum uerborumque. In eo
enim quod est:
Equiferus currit
equiferus quidem dictio est totius orationis significans ut pars orationis sed 'ferus' consignificat ut pars nominis
atque ideo 'ferus' dictio non est. Quocirca nec si qua alia syllaba in parte orationis sit, id est in nomine uel uerbo, nihil
per se significans. Quamquam sit in parte nominis, quod nomen pars orationis est, nihil tamen ipsa significabit in tota
oratione: quare nec dictio erit.

