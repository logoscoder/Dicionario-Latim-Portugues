Hoc autem non conuertitur. Neque enim simplicem negatiuam sequitur priuatoria affirmatiua. Nam si uerum
est dicere quoniam non est iustus homo, non est omnino uerum quoniam est iniustus homo. De equo enim uerum est
dicere quoniam equus non est iustus homo (nam qui omnino homo non est nec iustus homo est) sed non de eodem equo
dici potest uere quoniam equus est iniustus homo. Nam qui homo non est nec iniustus esse potest. Quare ueritatem
negatiuae simplicis non sequitur ueritas priuatiuae affirmationis, ueritatem autem affirmationis priuatoriae sequitur ex
necessitate ueritas simplicis negatiuae.
Quocirca monstratum est hoc in utrisque, quoniam affirmationem quidem simplicem sequeretur negatio
priuatoria, negationem uero priuatoriam non sequitur affirmatio simplex; rursus affirmationem priuatoriam sequitur
negatio simplex, negationem simplicem non sequitur affirmatio priuatoria.
His ergo ita positis de infinitis priuatoriisque tractemus.
Priuatoriae namque et infinitae affirmationes affirmationibus, negationes consentiant negationibus /281/ hoc
modo. Affirmatio enim priuatoria quae dicit:
Est iniustus homo
consentit infinitae affirmationi quae dicit:
Est non iustus homo
Idem enim significant utraeque et priuatoria affirmatio et infinita affirmatio et quamquam in aliquo sermone
prolatione discrepant, tamen significatione nil discrepant, nisi tantum quod quem illa iniustum ponit id est priuatoria,
haec ponit esse non iustum. Et rursus negatio priuatoria quae est:
Non est iniustus homo
consentit atque concordat ei negationi quae est infinita:
Non est non iustus homo
Hae quoque idem, quod sibi istae consentiunt. Sequitur autem simplicem affirmationem eam quae dicit:
Est iustus homo
priuatoria negatio quae dicit:
Non est iniustus homo
sequitur igitur eandem ipsam simplicem affirmationem infinita negatio, id est eam quae dicit:
Est iustus homo
ea quae proponit:
Non est non iustus homo
Nam si sibi priuatoria negatio et infinita consentiunt, quam consequitur priuatoria negatio, eandem quoque
infinita negatio consequitur. Sed affirmationem simplicem quae proponit:
Est iustus homo
priuatoria negatio sequitur quae dicit:
Non est iniustus homo
quare sequitur etiam eandem simplicem affirmationem quae enuntiat:
Est iustus homo
infinita negatio:
Non est non iustus homo
Rursus e diuersa parte idem euenit: quoniam affirmationem priuatoriam quae dicit:
Est iniustus homo
sequebatur negatiua simplex quae proponit:
Non est iustus homo
sequitur quoque infinitam affirmationem quae dicit:
Est /282/ non iustus homo
simplex negatio quae dicit:
Non est iustus homo
Nam si priuatoria affirmatio et infinita consentiunt, quae sequitur priuatoriam, eadem sequitur infinitam. Sed
priuatoriam affirmationem quae dicit:
Est iniustus homo
sequitur simplex negatio quae proponit:
Non est iustus homo
sed priuatoria affirmatio et infinita affirmatio idem significant sibique consentiunt: sequitur igitur simplex
negatio quae est:
Non est iustus homo
infinitam affirmationem quae dicit:
Est non iustus homo
Sed hoc e conuerso non euenit.
Nunc enim demonstratum est quod simplicem affirmationem sequeretur infinita negatio et simplex negatio
ueritatem infinitae affirmationis sequeretur sed non est e conuerso, ut rursus infinitam negationem sequatur finita

