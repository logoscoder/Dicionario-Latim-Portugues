Sed diuinatio non omnia ut ex necessitate futura pronuntiat atque idcirco frequenter ita diuinatur, quod
facillime in ueterum libris agnoscitur: hoc quidem euenturum est sed si hoc fit non eueniet, quasi intercidi possit et alio
modo euenire. Quod si ita est, necessitate non euenit. Utrum autem, si omnia futura sciat deus, omnia esse necesse est,
ita quaeramus. Si quis dicat dei scientiam de futuris euentuum subsequi necessitatem, is profecto conuersurus est, si
omnia necessitate non contingunt, omnia deum scire non posse. Nam si scientiam dei sequitur euentuum necessitas, si
eueutuum necessitas non sit, diuina scientia perimitur. Et quis tam impia ratione animo torqueatur, ut haec de deo
dicere audeat?
Sed fortasse quis dicat, quoniam euenire non potest, ut deus omnia futura non nouerit, hinc euenire ut omnia
ex necessitate sint, quoniam deo notitiam rerum futurarum tollere nefas est. Sed si quis hoc dicat, illi uidendum est,
quod deum dum omnia scire conatur efficere omnia nescire contendit. Binarium enim numerum esse imparem si quis se
scire proponat, non ille nouerit sed potius nescit. Ita quod non est potentiae nosse se id /226/ arbitrari nosse potius
impotentiae est.
Quisquis ergo dicit deum cuncta nosse et ob hoc cuncta ex necessitate esse futura, is dicit deum ex necessitate
euentura credere, quaecumque ex necessitate non eueniunt. Nam si omnia ex necessitate euentura nouit deus, in notione
sua fallitur. Non enim omnia ex necessitate eueniunt sed aliqua contingenter. Ergo si quae contingenter euentura sunt
ex necessitate euentura nouerit, in propria prouidentia falsus est. Nouit enim futura deus non ut ex necessitate
euenientia sed ut contingenter, ita ut etiam aliud posse fieri non ignoret, quid tamen fiat ex ipsorum hominum et actuum
ratione persciscat. Quare si quis omnia ex necessitate fieri dicat, deo quoque beniuolentiam subripiat necesse est. Nihil
enim illius benignitas parit, quandoquidem cuncta necessitas administrat, ut ipsum dei benefacere ex necessitate
quodammodo sit et non ex ipsius uoluntate. Nam si ex ipsius uoluntate quaedam fiunt, ut ipse nulla necessitate
ciaudatur, non omnia ex necessitate contingunt. Quis igitur tam impie sapiens deum quoque necessitate constringat?
Quis omnia ex necessitate fieri dicat, <si> ista quoque uis impossibilitatis eueniet? Quare ponendum in rebus est casu
quaedam posse et uoluntate effici et necessitate constringi et ratio, quae utrumuis horum subruit, impossibilis iudicanda
est.
Non igitur immerito Aristoteles ad impossibilem rationem perducit dicens et possibilitatem et casum et
liberum arbitrium deperire, quod fieri nequit, si omnium futurarum /227/ enuntiationum una semper uera est definite,
falsa semper altera definite. Harum enim ueritatem et falsitatem necessitas consequitur, quae et casum de rebus et
liberum subiudicat arbitrium.
Unde nunc quoque idem repetens dicit: nihil impedire, utrum aliquis ante mille annos dicat aliquid futurum
esse an alius neget. Non enim secundum dicere uel negare cuncta facienda sunt uel non facienda sed si necesse est
dicentem uel negantem res quoque affirmatas uel negatas subsequi, [etiam si illi non dicant] quae illis dicentibus
euenire necesse erat, etiam non dicentibus euenire necesse est. Dicit autem hoc modo:
AT VERO NEC HOC DIFFERT, SI ALIQUI DIXERUNT CONTRADICTIONEM VEL NON DIXERUNT;
MANIFESTUM EST ENIM, QUOD SIC SE HABENT RES, ET SI <NON> HIC QUIDEM AFFIRMAVERIT, ILLE
VERO NEGAVERIT; NON ENIM PROPTER NEGARE VEL AFFIRMARE ERIT VEL NON ERIT NEC IN
MILLENSIMUM ANNUM MAGIS QUAM IN QUANTOLIBET TEMPORE. QUARE SI IN OMNI TEMPORE SIC
SE HABEBAT, UT UNUM UERE DICERETUR, NECESSE ESSET HOC FIERI ET UNUMQUODQUE EORUM
QUAE FIUNT SIC SE HABERET, UT EX NECESSITATE FIERET. QUANDO ENIM VERE DICIT QUIS,
QUONIAM ERIT, NON POTEST NON FIERI ET QUOD FACTUM EST VERUM ERAT DICERE SEMPER,
QUONIAM ERIT.
/228/ Euentus necessariarum rerum Aristoteles non ex praedicentium ueritate sed ex ipsarum rerum natura
considerans inquit: licet necesse sit, quisquis de re aliqua uera praedixerit, rem quam ante praenuntiauerit euenire, non
tamen idcirco rerum necessitas ex praedictionis ueritate pendet sed diuinandi ueritas ex rerum potius necessitate
perpenditur. Non enim idcirco esse necesse est, quoniam uerum aliquid praedictum est sed quoniam necessario erat
futurum, idcirco de ea re potuit aliquid uere praedici. Quod si ita est, eueniendi rei uel non eueniendi non est causa is
qui praedicit futuram esse uel negat. Non enim affirmationem et negationem esse necesse est sed idcirco ea esse
necesse est quae futura sunt, quoniam in natura propria quandam habent necessitatem, in quam si quis incurrerit, uerum
est quod praedicit. Ergo si quaecumque nunc facta sunt uerum de his fuisset dicere quoniam erunt, siue ille dixisset siue
non dixisset, haec quae nunc facta sunt erant ex necessitate futura. Non enim propter dicentem uel negantem in rebus
necessitas est sed propter rerum necessitatem ueritas in praenuntiatione uel falsitas inuenitur.
Quare si etiam ea quae nunc facta sunt uere potuissent praedici quoniam erunt et his ita positis rem necesse
esset euenire, siue illi praedicerent siue non praedicerent, necesse est omne quod fit ex necessitate es se futurum et nihil
omnino utrumlibet /229/ in rebus est. Namque si nihil necessitatem rerum adiuuat diuinatio et nihil interest, utrum quis
praedicat futurum esse aliquid an neget an nullus omnino aliquid nec in affirmatione nec in negatione praedicat,
manifestum est quoniam nec de eo ulla distantia est, siue quis ante quamlibet multum tempus aliquid euenturum uere
esse praedixerit siue ante quamlibet paucos dies uel horas uel momenta. Nihil enim interest: siue enim quis ante mille
annos praediceret, quod ex necessitate esset futurum, siue ante annum uel mensem uel diem uel horam uel momentum,
de necessitate rei euenturae nihil moueret. Quod enim nihil interesset utrum praediceretur an non praediceretur, nihil
quoque interest an iuxta praedicatur an longius. Quod si haec ita sunt et omnia quaecumque euenerunt futura fuisse

