esse contingebat et omnes omnibus. Quod si quis ad indefinitarum descriptiones redeat diligenter agnoscit. Hic autem,
inquit, hoc est in his quae definitae sunt, non idem est. Hoc sic monstrat: ea enim propositio quae dicit:
Omnis est iustus homo
non consentit contradictioni suae quae dicit:
Non omnis est iustus homo
Rursus ea quae dicit:
Omnis est non iustus homo
non consentit rursus ei quae dicit:
Non omnis est non iustus homo
Haec enim contrariae ipsius consentiebat. Quare cum uera est uniuersalis affirmatio simplex quae dicit:
Omnis est iustus homo
sine dubio falsa est ea quae dicit:
Omnis est non iustus homo
Sed hac falsa contradictio eius uera erit: uera igitur est ea quae negat dicens:
Non omnis est non iustus homo
Quocirca hae duae propositiones angulares uerae aliquotiens inueniuntur:
Omnis est iustus homo
Non omnis est non iustus homo
Contingit ergo aliquando ueras esse sed non, inquit, omnino. Nam si a particulari negatione infinita coeperis,
non idem est id est non eadem ueritas uenit. Hoc autem tali probatur modo: si enim uera est quoniam non omnis est non
iustus /310/ homo, falsa est ea quae dicit:
Omnis est non iustus homo
Est enim ei contradictorie opposita. Hac autem falsa quae dicit:
Omnis est non iustus homo
non omnino ueram necesse est esse eam quae proponit:
Omnis est iustus homo
idcirco quoniam hae duae sibi contrariorum loco oppositae sunt.
Contrarias autem propositiones simul falsas esse posse supra docuimus.
Ergo non necesse est, si falsa est omnis est non iustus homo, ueram esse eam quae dicit:
Omnis est iustus homo
Quod si non necesse est, hoc potest fieri ut utraeque sint falsse.
Quare euenit aliquando, ut uera hac propositione quae dicit:
Non omnis est non iustus homo
falsa sit illa quae proponit:
Omnis est iustus homo
Quare non similiter secundum diametrum in ueritate propositiones sibi consentiunt. Atque hoc quidem
Herminus non recte expositione dicens ordinem turbat. Si quis autem uel hoc quod Herminus ait diligenter agnoscit uel
id quod supra nos diximus, cognoscit multam esse differentiam expositionis et meliorem superiorem iudicans ei, si quid
nobis credit, recte consentiet.
HAE IGITUR DUAE OPPOSITAE SUNT, ALIAE AUTEM AD NON HOMO UT SUBIECTUM ALIQUID
ADDITO, UT EST IUSTUS NON HOMO, NON EST IUSTUS NON HOMO; EST NON IUSTUS NON HOMO,
NON EST NON IUSTUS NON HOMO. MAGIS PLURES AUTEM HIS NON ERUNT OPPOSITIONES. HAE
AUTEM EXTRA ILLAS IPSAE SECUNDUM SE ERUNT UT NOMINE UTENTES NON HOMO.
/311/ Supra iam dixerat omne subiectum aut ex nomine simplici et finito aut ex nomine rursus infinito
consistere et eorum oppositiones ostendit quod essent duae et quatuor propositiones, duae quidem simplex subiectum
nomen habentes, duae uero infinitum. Post has quando est tertium adiacens praedicaretur, illic quoque dupliciter
oppositiones fieri dixit, cum scilicet finitum nomen esset subiectum, <finitum> uel infinitum praedicatum, earumque
inter se eam consequentiam demonstrauit, qualem haberent priuatoriae ad easdem ipsas simplices, quibus ex infinito
nomine propositiones compararentur. Et quoniam omnis harum uarietas propositionum ita fit, cum est tertium
praedicatur, ut aut et subiectum et praedicatum finita sint aut subiectum quidem finitum, praedicatum uero infinitum
(de quibus supra locutus est, cum earum consequentiam demonstrauit) aut infinitum habent subiectum, finitum uero
praedicatum aut infinitum et subiectum et praedicatum. Et habent quidem propositiones utrumque finitum, ut est:
Homo iustus est
Homo iustus non est
finitum uero subiectum, infinitum praedicatum, ut est:
Homo non iustus est
Homo non iustus non est
Et harum quidem consequentia supra monstrata est. Aliae uero sunt, quae infinitum habent subiectum et quasi
nomine utuntur nomine infinito, ut:
Non homo iustus est

