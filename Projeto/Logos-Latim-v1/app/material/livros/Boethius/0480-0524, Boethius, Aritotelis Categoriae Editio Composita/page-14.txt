significet. Cum enim dicimus deus est, non eum dicimus nunc esse sed tantum in substantia esse, ut hoc ad
immutabilitatem potius substantiae quam ad tempus aliquod referatur. Si autem dicamus:
Dies est
ad nullam diei substantiam pertinet nisi tantum ad temporis constitutionem. Hoc est enim quod significat est,
tamquam si dicamus:
Nunc est
Quare cum ita dicimus esse ut substantiam designemus, simpliciter est addimus, cum uero ita ut aliquid
praesens significetur, secundum tempus.
Haec una quam diximus expositio. Alia uero huiusmodi est: esse aliquid duobus modis dicitur: aut simpliciter
aut secundum tempus. Simpliciter quidem secundum praesens tempus, ut si quis sic dicat hircoceruus est.
Praesens autem quod dicitur tempus non est sed confinium temporum: finis namque est praeteriti futurique
principinm. Quocirca quisquis secundum praesens hoc sermone quod est esse utitur, simpliciter utitur, qui uero aut
praeteritum inugit aut futurum, ille non simpliciter sed iam in ipsum tempus incurrit. Tempora namque (ut dictum est)
duo ponuntur: praeteritum atque futurum. Quod si quis cum praesens nominat, simpliciter dicit, cum utrumlibet
praeteritum uel futurum dixerit, secundum tempus utitur enuntiatione.
Est quoque tertia huiusmodi expositio, quod aliquotiens ita /52/
tempore utimur, ut indefinite dicamus: ut si qui dicat:
Est hircoceruus
Fuit hircoceruus
Erit hircoceruus
hoc indefinite et simpliciter dictum est. Sin uero aliquis addat:
Nunc est
uel:
Heri fuit
uel:
Cras erit
ad hoc ipsum esse quod simpliciter dicitur addit tempus.
Quare secundum unam trium harum expositionum intellegendum est quod ait: SI NON VEL ESSE VEL NON
ESSE ADDATUR, VEL SIMPLICITER VEL SECUNDUM TEMPUS. Sed ei quod ante proposuit,
QUEMADMODUM esset ALIQUOTIENS QUIDEM IN ANIMA INTELLECTUS SINE VERO VEL FALSO, post
quasi consequens reddidit nomina ipsa per se uerbaque esse simplicibus intellectibus consimilia, ut homo uel album; ei
uero quod ait CUI IAM NECESSE EST HORUM ALTERUM INESSE nihil interim reddidit sed hoc eo suppleuisse
putabitur, quod ait: SED NONDUM VERUM VEL FALSUM EST, SI NON VEL ESSE VEL NON ESSE
ADDATUR. Haec est enim intellectuum quaedam compositio, cui iam necesse est horum alterum inesse qua in
oratione uel esse uel non esse additur.
Quocirca quoniam de nomine uerboque proposuit et quam potuit breuiter uocum, litterarum, intellectuum
rerumque consequentias altissima ratione monstrauit, ad id quod primo proposuit dicens: PRIMUM OPORTET
CONSTITUERE QUID NOMEN ET QUID VERBUM, ad haec inquam, quae promiserat definire reuertitur.
[02]
Nomen enim definiens ita subiecit:
NOMEN ERGO EST VOX SIGNIFICATIVA SECUNDUM PLACITUM SINE TEMPORE, CUIUS NULLA
PARS EST SIGNIFICATIVA SEPARATA.
/53/ Omnis definitio generis constitutione formatur, differentiarum uero compositione perficitur. Nam si ad
propositum genus differentias colligamus easque ad unam quam definire uolumus speciem aptemus, usque dum uni
tantum speciei collectio illa conueniat, nihil est quod ultra ad faciendam definitionem desideretur: ut ipsum hominem si
quis definiat, generi eius quod est animal duas necesse est differentias iungat rationale scilicet atque mortale facietque
huiusmodi ordinem: animal rationale mortale; quae definitio si ad hominem referatur, plena est rationis substantiaeque
descriptio.
Volens ergo Aristoteles definire quid esset nomen prius eius genus sumpsit dicens nomen esse uocem, idcirco
scilicet ut hoc quod dicimus nomen ab aliis, quae non uoces sed tantum soni sunt, separaret.
Distat enim sonus uoce: sonus enim est percussio aeris sensibilis, uox uero flatus per quasdam gutturis partes
egrediens, quae arteriae uocantur, qui aliqua linguae impressione formetur. Et uox quidem nisi animantium non est,
sonus uero aliquotiens inanimorum quoque corpori conflictatione perficitur. Quare quia nomen uocem monstrauit, ab
aliis quae uoces non sunt sed tantum soni, hanc orationis partem separauit atque distribuit. Et uocem quidem nominis
uelut genus sumpsit. Habet namque aliud quiddam speciei loco differens a nomine quod est uerbum, habet quoque
quasdam locutiones quae nihil ulla ratione significent, ut sunt articulatae uoces, quarum per se significatio non potest
inueniri, ut "scindapsos".
Huic ergo generi alias differentias rursus apponit, quae nomen sicut uox a sonis aliis segregauit, ita quoque hae
differentiae nomen ab aliis speciebus sub uoce positis diuidant atque discernant. /54/ Quod enim addidit nomen uocem
esse significatiuam, ab his, inquam, uocibus disgregauit nomen quae nihil omnino siguificent, ut sunt syllabae.

