OMNIS HOMO BONUS EST EA QUAE EST QUONIAM NULLUM, id est nullum bonum bonum est, quae contraria
est, VEL NULLUS, hoc est quoniam nullus homo bonus est. CONTRADICTORIA AUTEM AUT NON OMNIS, id
est non omnis homo bonus est contra eam quae dicit:
Omnis homo bonus est
AUT NON OMNE, hoc est non omne bonum bonum est contra eam quae dicit quoniam omne bonum bonum
est.
Constat igitur in his propositionibus quas supra proposuit illam magis esse contrariam, affirmationi quae dicit:
Omnis homo iustus est
eam quae dicit:
Nullus homo iustus est
potius quam eam quae dicit:
Omnis homo iniustus est
MANIFESTUM AUTEM QUONIAM ET VERAM VERAE NON CONTINGIT ESSE CONTRARIAM NEC
OPINIOUEM NEC CONTRADICTIONEM. CONTRARIAE ENIM SUNT QUAE CIRCA OPPOSITA SUNT,
CIRCA EADEM AUTEM CONTINGIT VERUM DICERE EUNDEM; SIMUL AUTEM EIDEM NON CONTINGIT
INESSE CONTRARIA.
Post haec libri terminum expedit in ea speculatione et demonstratione, per quam, licet uerum sit
manifestumque omnibus duas propositiones ueras non esse contrarias, tamen id ipsum demonstrare conatur. Est autem
huius argumentationis ingressus huiusmodi: ea quae sunt contraria opposita sunt, opposita uero non possunt eidem
simul inesse: contraria igitur eidem simul inesse non possunt. De quibus autem aliquid simul uerum dici potest, illa
simul eidem inesse possunt, quae uero simul eidem inesse /503/ non possunt, de his simul uerae propositiones,
affirmatio et negatio, esse non possunt. Sed contraria simul eidem inesse non possunt: quae igitur simul uerum dicunt
contrariae non sunt, idcirco quoniam de quibus et affirmatio et negatio simul uerae esse possunt, illa simul eidem
insunt. Quocirca quae simul uerae sunt contrariae non sunt.
Sensus hic est, uerba autem sic constant: MANIFESTUM AUTEM EST, inquit, QUONIAM ET VERAM
VERAE NON CONTINGIT ESSE CONTRARIAM, id est duas ueras propositiones non posse esse contrarias? NEC
OPINIONEM NEC CONTRADICTIONEM: si opinio non est uera uerae contraria, multo magis nec contradictio quae
ex opinionibus uenit. Contradictio autem hic pro contrarietate posuit: de ea enim non agebatur. CONTRARIAE ENIM
SUNT QUAE CIRCA OPPOSITA SUNT, id est omne contrarium oppositum. CIRCA EADEM AUTEM CONTINGIT
VERUM DICERE, idcirco quod de his solis et negatio et affirmatio uerae simul esse possunt, quae eidem simul esse
contingit, SIMUL AUTEM EIDEM NON CONTINGIT INESSE CONTRARIA, ut concludatur: quoniam de quibus
affirmatio et negatio simul uerae sunt, ea simul eidem inesse possunt, contraria uero simul eidem inesse non possunt,
quae simul uerae sunt non possunt esse contraria.
Noster quoque labor iam tranquillo constitit portu. Nihil enim, ut arbitror, relictum est quod ad plenam /504/
huius libri notitiam pertineret. Quare si rem propositam studio diligentiaque perfecimus, erit perutile his qui harum
rerum scientia complectendarum cupiditate tenebuntur: sin uero minus id eiecimus, quod nobis propositum fuit, ut
obscurissimas libri sententias enodaremus, labori nostro nihil ut aliis nocituro, et si non proderit, obloquitur.

