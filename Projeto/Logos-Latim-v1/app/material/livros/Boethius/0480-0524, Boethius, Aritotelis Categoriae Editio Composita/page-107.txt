Non est homo albus
illa quae dicit:
Non est non homo albus
negatio est affirmationis infinitum habentis subiectum quae dicit:
Est non homo albus
alia uero scilicet quae proponit:
Non est homo albus
eius est /351/ negatio quae est:
Est albus homo
Cum ea enim uerum diuidit atque falsum. Quare erunt duae negationes unius affirmationis. Sed hoc
impossibile est.
QUONIAM IGITUR TRANSPOSITO NOMINE VEL VERBO EADEM FIT AFFIRMATIO VEL NEGATIO
MANIFESTUM EST: superiorem argumentationem hac huius sententiae conclusione confirmans. Fecit autem hunc
syllogismum in secundo modo hypothetico quem indemonstrabilem uocat hoc modo: si primum est, secundum est; sed
secundum non est, primum igitur non est, id est si transpositis uerbis et nominibus non sunt eaedem propositiones,
unius affirmationis duae sunt negationes; sed hoc impossibile est: non igitur diuersae sunt propositiones transpositis
uerbis atque nominibus.
[11]
AT VERO UNUM DE PLURIBUS VEL PLURA DE UNO AFFIRMARE VEL NEGARE, SI NON EST
UNUM EX PLURIBUS, NON EST AFFIRMATIO UNA NEQUE NEGATIO. DICO AUTEM UNUM NON SI
UNUM NOMEN SIT POSITUM, NON SIT AUTEM UNUM EX ILLIS, UT HOMO EST FORTASSE ET ANIMAL
ET BIPES ET MANSUETUM SED EX HIS UNUM FIT; EX ALBO AUTEM ET HOMINE ET AMBULARE NON
UNUM. QUARE NEC SI UNUM ALIQUID DE HIS AFFIRMET ALIQUIS ERIT UNA AFFIRMATIO SED VOX
QUIDEM UNA, AFFIRMATIONES VERO MULTAE, NEC SI DE UNO ISTA SED SIMILITER PLURES.
Multos talis loci huius caligo confudit, ut digne exsequi et quod ab Aristotele dicebatur expedire non /352/
possent. Nos autem supra iam diximus magnae fuisse curae apud Peripateticae sectae principes diiudicare, quae esset
una affirmatio uel negatio, quae plures. Neque enim uocis sonitu cognoscuntur aut numero terminorum. Est enim ut una
quidem res de una re praedicetur et non sit una enuntiatio. Potest item fieri ut uel plures de una re praedicentur uel una
de pluribus, una tamen ex his omnibus enuntiatio fiat. Quae res magnae apud eos cautelae fuit, ut ubi incidisset
perspecta regula non lateret. Nam si quis dicat:
Canis animal est
non est una enuntiatio. Canis enim multa significat. Si quis uero dicat:
Homo animal rationale mortale est
uel animal rationale mortale homo, singulae enuntiationes sunt, idcirco quoniam unum ex omnibus quiddam
fieri potest. Nam de animali, mortali et rationali simul iunctis unus homo perficitur. Item alia sunt quae plurima
praedicantur, de quibus unum aliquid effici constituique non possit. Neque si illa de altero praedicentur neque si de illis
aliud, una affirmatio uel una negatio est sed tot dicendae sunt esse affirmationes quot sunt hae res quae uel de una
praedicantur uel de quibus una dicitur, ut cum dicimus:
Socrates caluus philosophus ambulat
Ex caluitia et philosophia et ambulatione nihil unum coniungitur, ut haec quasi alicuius speciem forment.
Quocirca siue haec de uno praedicentur siue unus de istis, non poterit esse una enuntiatio. Et communiter quidem totius
propositi sensus huiusmodi est. Nunc autem ad ipsa Aristotelis uerba ueniamus. Dicit enim:
AT /353/ VERO UNUM DE PLURIBUS VEL PLURA DE UNO AFFIRMARE VEL NEGARE, SI NON
EST UNUM ES PLURIBUS, NON EST AFFIRMATIO UNA NEQUE NEGATIO.
Si, inquit, plura de uno praedices, ut cum dicis:
Philosophus simus caluus Socrates est
uel rursus cum unum de pluribus praedicas, cum dicis:
Socrates philosophus simus caluus est
si ex his pluribus quae uel praedicas uel subicis unum aliquid non fit, quemadmodum fieri unum potest de his
quae praedicamus substantia animata sensibilis id quod est animal, non fit una negatio nec una affirmatio,
quandoquidem plura uel praedicantur uel subiciuntur, ex quibus congregatis una species non exsistat. Quod si unum de
uno aliquis praedicauerit, quorum unum nomen plura significet, ex quibus pluribus unum aliquid non fiat, rursus non
est una affirmatio nec una negatio. Si quis enim dicat:
Canis animal est
nomen canis significat et latrabilem et caelestem et marinum, ex quibus iunctis nihil unum efficitur. Quare
quoniam ex his pluribus unum aliquid effici non potest, ex illo quoque nomine non fit una affirmatio et una negatio,
quod praedicatur aut subicitur, cum multa significet ex quibus unum fieri non possit. Quod per hoc ostendit quod ait:
DICO AUTEM UNUM NON SI UNUM NOMEN SIT POSITUM NON SIT AUTEM UNUM EX ILLIS.

