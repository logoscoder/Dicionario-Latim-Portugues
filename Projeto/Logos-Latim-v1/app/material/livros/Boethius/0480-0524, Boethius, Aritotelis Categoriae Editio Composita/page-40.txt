hominem dixerim uocabulo designaui proprietatemque uniuscuiusque quem nomino, cum uero dico /140/ quidam
homo, numerum tantum reieci et ad unitatem propositionem redegi, de quo autem dicam haec particularitas mihi non
subdidit. Quidam enim homo potest esse et Socrates et Plato et Cicero et unusquisque singulorum quorum proprietates
a se in singularitatis ratione et natura diuersae sunt.
Unde commodissime Theophrastus huiusmodi particulares propositiones, quales sunt:
Quidam homo iustus est
particulares indefinitas uocauit. Partem namque tollit ex homine quod est uniuersale uel uocabulo uel natura,
quae tamen ipsa sit pars et qua proprietate descripta, non determinat nec definit. Unde uniuersale uocauit quod de
pluribus naturaliter praedicatur, non quemadmodum nomen Alexandri de Troiano et de Macedone Philippi filio et de
pluribus dicitur. Hoc enim positione de pluribus dicitur, illud natura. Et persubtiliter ait quod in pluribus natum est
praedicari.
Est enim haec uniuersalitas naturalis. Illam uero nominis reique proprietatem quae particularis est singularem
uocauit dicens: PLATO VERO EORUM QUAE SUNT SINGULARIA. Quod autem secutus est dicens: NECESSE
EST AUTEM ENUNTIARE QUONIAM INEST ALIQUID AUT NON ALIQUOTIENS QUIDEM EORUM ALICUI
QUAE SUNT UNIVERSALIA, ALIQUOTIENS AUTEM EORUM QUAE SUNT SINGULARIA, huiusmodi est
tamquam si diceret: omnis quidem affirmatio et negatio inesse aut non inesse demonstrat. Et quidquid enuntiatur aut de
eo quod est esse proponitur, ut:
Plato philosophus est
(haec enim propositio Platoni philosophiam inesse constituit), aut de eo quod est /141/ non inesse, ut:
Plato philosophus non est (a Platone enim philosophiam diuidens eidem philosophiam non inesse proponit).
Ergo quoniam necesse est aut aliquid alicui inesse dicere aut aliquid alicui non inesse, illud quoque necesse est
id cui inesse aliquid dicimus aut uniuersale esse (ut cum dicimus:
Homo albus est
albedinem uniuersali rei inesse monstramus id est homini) aut certe particulare ac singulare, ut si quis dicat:
Socrates albus est
albedinem enim Socrati singulari substantiae et proprietati incommunicabili inesse signauit. Sed in
singularibus siue affirmetur aliquid siue negetur unus oppositionis modus est, qui uim contradictionis optineat. Nam
quoniam singulare atque indiuiduum nulla sectione diuiditur, secundum ipsum quoque facta contradictio simplex erit.
In his autem quae in uniuersalibus fiunt non est unus modus contradictionis. Nam cum dico
Socrates homo est
Socrates homo non est
sola huiusmodi oppositio, si omnia illa conueniant quae contra argumentatorum importunitates supra iam dicta
sunt, ad faciendam contradictionem idonea reperitur. Sin uero tale aliquid subiectum sit de quo aliquid praedicetur quod
sit uniuersale et in pluribus (ut ipse ait) natum sit praedicari, non est simplex oppositio contradictionis.
Sunt enim earum propositionum quae de uniuersalibus rebus fiunt tres differentiae: una quae omnis
complectitur, ut cum dico:
Omnis homo animal est
alia quae ex indefinita multitudine et innumera pluralitate ad unum propositionis uim colligit atque constringit.
/142/ Haec huiusmodi est tamquam si quis dicat:
Quidam homo animal est
Alia uero est quae neque in pluralitatem propositionem tendit neque in particularitatem redigit, ut ea quae sine
ulla determinatione proponitur, ut est:
Homo animal est
Homo animal non est
hic enim nec 'quidam', quod particularitatis, nec 'omnis', quod est uniuersalitatis, adiunximus. Unde fit ut
singularitas simpliciter praedicetur, uniuersalitas uero aliquotiens uniuersaliter, ut:
Omnis homo animal est
homo res uniuersalis uniuersaliter praedicata est. Nam cum sit homo uniuersalis, quod ei adiectum est omnis
uniuersalitatem uniuersaliter appellari fecit.
Rursus est ut uniuersalitas particulariter praedicetur, ut cum dico
Quidam homo animal est
'quidam' particulare determinat sed iunctum ad hominem uniuersalem substantiam particulariter praedicari
fecit. Est quoque uniuersale non uniuersaliter praedicare, quotiens sine adiectione uniuersalitatis uel particularitatis
simpliciter nomen uniuersale ponitur, ut est:
Homo animal est
Determinationes autem dicuntur quae rem uniuersalem uel in totum fundunt, ut 'omnis', uel in partem
contrahunt, ut 'quidam'. 'Omnis' uero uel 'quidam' quantitatem propositionis determinant, quae quantitas iuncta cum
qualitate propositionum uariatur quatuor modis (qualitas autem propositionum in affirmatione et negatione est): aut
enim uniuersalem rem uniuersaliter praedicat affirmatiue, ut:
Omnis homo animal est

