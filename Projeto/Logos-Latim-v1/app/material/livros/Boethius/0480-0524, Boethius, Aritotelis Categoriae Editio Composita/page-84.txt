Est iniustus homo
Equus namque non est iustus homo sed de eodem equo nemo dicit quoniam /285/ est iniustus homo. Iterum
igitur concludenti dicendum est affirmationem infinitam sequi simplicem negationem, sicut affirmationem quoque
priuatotiam sequebatur sed non conuertere. Neque enim sequitur simplicem negationem infinita affirmatio, sicut eam
nec priuatoria affirmatio sequebatur.
Sic ergo cum sint quatuor propositiones, duae simplices, duae infinitae, quarum duae simplices sunt:
Est iustus homo
Non est iustus homo
duae uero infinitae:
Est non iustus homo
Non est non iustus homo
(et harum quatuor duae quidem id est negatio infinita et negatio simplex sequuntur duas id est negatio infinita
simplicem affirmationem, ea quae dicit:
Non est non iustus homo
eam quae dicit:
Est iustus homo
infinitam autem affirmationem simplex negatio, eam quae dicit:
Est non iustus homo
ea quae proponit:
Non est iustus homo
duae uero aliae id est affirmatio simplex et affirmatio infinita non sequuntur negationem infinitam et
simplicem negationem. Hoc autem etiam in priuatoriis euenit, ut affirmatio priuatoria non sequatur simplicem
negationem, cum illam simplex negatio sequatur, et rursus negatio priuatoria sequatur affirmationem simplicem, cum
simplex affirmatio non sequatur priuatoriam negationem): recte dictum est harum quatuor id est duarum simplicium
propositionum et duarum infinitarum duas duabus esse consequentes et habere quandam consequentiam ad alias, sicut
infinita negatio et simplex negatio sequuntur simplicem affirmationem et infinitam affirmationem, sicut priuationes
/286/ quoque. Nam et priuatoria negatio sequebatur simplicem affirmationem et simplex negatio sequebatur
priuatoriam affirmationem.
Ergo duae habent consequentiam id est infinita negatio et simplex negatio consequentiam ad simplicem et
infinitam affirmationem, sicut priuationes quoque (namque et priuationes similiter sunt, ut saepe supra monstraui), duae
uero minime habent consequentiam. Neque enim negatiuam infinitam simplex sequitur affirmatiua aut infinita
affirmatiua simplicem negatiuam sequitur, sicut in priuationibus quoque fuit. In priuationibus namque nec affirmatio
simplex priuatoriam negationem sequebatur nec simplicem negationem priuatoria affirmatio consecuta est. Sensus ergo
huiusmodi est: QUATUOR ISTAE ERUNT, id est quatuor propositiones, ex quibus duplicem fieri oppositionem
dixerat. Quatuor autem istae sunt duae simplices: affirmatiua est iustus homo, negatiua non est iustus homo, et duae
infinitae: affirmatiua est non iustus homo, negatiua non est non iustus homo. Quarum, inquit, duae, scilicet negatiue
infinita et negatiua simplex, sic se habebunt ad affirmationem et negationem secundum consequentiam, id est ita alias
duas affirmationes simplicem et infinitam ipsae duae negationes sequnutur, ut eas priuationes sequebantur; DUAE
VERO MINIME id est simplex affirmatio et infimita affirmatio: non se habebunt secundum consequentiam ipsae duae
affirmationes ad duas negationes, infinitam scilicet et simplicem, quas non sequebantur, sicut nec dudum has
negationes priuatoriae quoque affirmationes secutae sunt. Quod uero ait secundum affirmationem et negationem non ita
/287/ intellegendum est, quasi una sit affirmatio aut una negatio sed quoniam in quatuor propositionibus, in quibus duae
quidem affirmationes erunt, duae uero negationes (affirmationes: simplex quidem "Est iustus homo", infinita autem
"Est non iustus homo", negationes autem: simplex quidem "Non est iustus homo", infinita autem "Non est non iustus
homo"), quoniam affirmationes duas, simplicem quidem:
Est iustus homo
infinitam:
Est non instus homo
duae negationes sequebantur (simplex negatio quae est "Non est iustus homo" infinitam affirmationem quae
dicit "Est non iustus homo", et rursus infinita negatio simplicem affirmationem sequebatur), quoniam ergo (ut dictum
est) duas affirmationes simplicem et infinitam duae negationes simplex et infinita sequebantur, hoc autem et in
priuationibus erat, idcirco dictum est ad affirmationem et negationem secundum consequentiam sic se habere harum
quatuor propositionum duas, sicut etiam se priuationes haberent. Ad affirmationem autem et negationem dixit, quod
duas affirmationes duae negationes sequerentur, duae uero minime, id est duas negationes duae affirmationes non
sequerentur. Neque enim sequebatur negationem infinitam simplex affirmatio aut simplicem negationem infinita
affirmatio, sicut nec in priuationibus erat, quod saepe supra monstratum est. Ne quis autem nos arbitretur de eodem
genere propositionem dicere negationis affirmationisque. Neque enim dicimus negationem simplicem sequi
affirmationem simplicem. Hoc enim impossibile est. Numquam /288/ enim sibi consentiunt simplex affirmatio
simplexque negatio, nec rursus infinita negatio et infinita affirmatio. Neque enim fieri potest, ut aut negatio quae dicit:
Non est iustus homo

