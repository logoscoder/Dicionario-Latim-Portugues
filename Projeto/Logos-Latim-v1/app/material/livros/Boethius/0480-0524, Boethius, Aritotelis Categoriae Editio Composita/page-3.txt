adiciendum uel subintellegendum putat de oratione illum scribere philosophica uel dialectica, id est qua uerum
falsumque ualeat expediri.
Sed qui semel solam orationem interpretationis nomine uocari recipit, in intellectu quoque ipsius inscriptionis
errauit. Cur enim putaret imperfectum esse titulum, quoniam nihil de qua oratione disputaret adiecerit? Ut si quis
interrogans "Quid est homo?" alio respondente "Animal" culpet ac dicat imperfecte illum dixisse, quid sit, quoniam non
sit omnes differentias persecutus. Quod si huic, id est homini, sunt quaedam alia communia ad nomen animalis, nihil
tamen impedit perfecte demonstrasse, quid homo esset, eum qui animal dixit: siue enim differentias addat quis siue
non, hominem animal esse necesse est. Eodem quoque modo et de oratione, si quis hoc concedat primum, nihil aliud
interpretationem dici nisi orationem, /11/ cur qui de interpretatione inscripserit et de qua interpretatione dicat non
addiderit culpetur, non est. Satis est enim libri titulum etiam de aliqua continenti communione fecisse, ut nos eum et de
nominibus et uerbis et de orationibus, cum haec omnia uno interpretationis nomine continerentur, supra fecisse
docuimus, cum hic liber ab eo de interpretatione notatus est. Sed quod addidit illam interpretationem solam dici, qua in
oratione possit ueritas et falsitas inueniri, ut est enuntiatiua oratio, fingentis est (ut ait Porphyrius) significationem
nominis potius quam docentis.
Atque ille quidem et in intentione libri et in titulo falsus est sed non eodem modo de iudicio quoque libri huius
errauit. Andronicus enim librum hunc Aristotelis esse non putat, quem Alexander uere fortiterque redarguit. Quem cum
exactum diligentemque Aristotelis librorum et iudicem et repertorem iudicarit antiquitas, cur in huius libri iudicio sit
falsus, prorsus est magna admiratione dignissimum.
Non esse namque proprium Aristotelis hinc conatur ostendere, quoniam quaedam Aristoteles in principio libri
huius de intellectibus animi tractat, quos intellectus animae passiones uocauit, et de his se plenius in libris de anima
disputasse commemorat. Et quoniam passiones animae uocabant uel tristitiam uel gaudium uel cupiditatem uel alias
huiusmodi affectiones, dicit Andronicus ex hoc probari hunc librum Aristotelis non esse, quod de huiusmodi
affectionibus nihil in libris de anima tractauisset -- non intellegens in hoc libro Aristotelem passiones animae non pro
affectibus sed pro intellectibus posuisse.
His Alexander multa alia addit argumenta, cur hoc opus Aristotelis maxime esse uideatur. Ea namque dicuntur
hic, quae sententiis Aristotelis quae sunt de enuntiatione /12/ consentiant; illud quoque, quod stilus ipse propter
breuitatem pressior ab Aristotelis obscuritate non discrepat; et quod Theophrastus, ut in aliis solet, cum de similibus
rebus tractat, quae scilicet ab Aristotele ante tractata sunt, in libro quoque de affirmatione et negatione, isdem aliquibus
uerbis utitur, quibus hoc libro Aristoteles usus est. Idem quoque Theophrastus dat signum hunc esse Aristotelis librum:
in omnibus enim, de quibus ipse disputat post magistrum, leuiter ea tangit quae ab Aristotele dicta ante cognouit, alias
uero diligentius res non ab Aristotele tractatas exsequitur. Hic quoque idem fecit. Nam quae Aristoteles hoc libro de
enuntiatione tractauit, leuiter ab illo transcursa sunt, quae uero magister eius tacuit, ipse subtiliore modo considerationis
adiecit. Addit quoque hanc causam, quoniam Aristoteles quidem de syllogismis scribere animatus numquam id recte
facere potuisset, nisi quaedam de propositionibus annotaret.
Mihi quoque uidetur hoc subtiliter perpendentibus liquere hunc librum ad Analyticos esse praeparatum. Nam
sicut hic de simplici propositione disputat, ita quoque in Analyticis de simplicibus tantum considerat syllogismis, ut
ipsa syllogismorum propositionumque simplicitas non ad aliud, nisi ad continens opus Aristotelis pertinere uideatur.
Quare non est audiendus Andronicus, qui propter passionum nomen hunc librum ab Aristotelis operibus
separat. Aristoteles autem idcirco passiones animae 'intellectus' uocabat, quod intellectus, quos sermone dicere et
oratione proferre consueuimus, ex aliqua causa atque utilitate profecti sunt: ut enim dispersi homines colligerentur et
legibus uellent esse subiecti ciuitatesque condere, utilitas quaedam fuit et causa. Quocirca /13/ quae ex aliqua utilitate
ueniunt, ex passione quoque prouenire necesse est. Nam ut diuina sine ulla sunt passione, ita nulla illis extrinsecus
utilitas ualet adiungi. Quae uero sunt passibilia semper aliquam causam atque utilitatem quibus sustententur inueniunt.
Quocirca huiusmodi intellectus, qui ad alterum oratione proferendi sunt, quoniam ex aliqua causa atque utilitate
uidentur esse collecti, recte passiones animi nominati sunt.
Et de intentione quidem et de libri inscriptione et de eo, quod hic maxime Aristotelis liber esse putandus est,
haec dicta sufficiunt.
Quid uero utilitatis habeat, non ignorabit qui sciet qua in oratione ueritas constet et falsitas. In sola enim haec
enuntiatiua oratione consistunt. Iam uero quae diuidant uerum falsumque quaeue definite uel quae uarie et mutabiliter
ueritatem falsitatemque partiantur, quae iuncta dici possint, cum separata ualeant praedicari, quae separata dicantur,
cum iuncta sint praedicata, quae sint negationes cum modo propositionum, quae earum consequentiae aliaque plura in
ipso opere considerator poterit diligenter agnoscere, quorum magnam experietur utilitatem qui animum curae alicuius
inuestigationis aduerterit. Sed nunc ad ipsius Aristotelis uerba ueniamus.
[01]
PRIMUM OPORTET CONSTITUERE, QUID NOMEN ET QUID VERBUM, POSTEA QUID EST
NEGATIO ET AFFIRMATIO ET ENUNTIATIO ET ORATIO.
Librum inchoans de quibus in omni serie tractaturus sit ante proposuit. Ait enim prius oportere de /14/ quibus
disputaturus est definire. Hic enim CONSTITUERE "definire" intellegendum est.
Determinandum namque est quid haec omnia sint -- id est QUID NOMEN sit, QUID VERBUM et caetera,
quae elementa interpretationis esse praediximus. Sed AFFIRMATIO atque NEGATIO sub interpretatione sunt.

