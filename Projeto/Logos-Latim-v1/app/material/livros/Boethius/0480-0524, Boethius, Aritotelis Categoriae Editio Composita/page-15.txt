Syllabae enim, cum ex his totum nomen constet, adhuc ipsae nihil omnino significant. Sunt quoque quaedam
uoces litteris syllabisque compositae, quae nullam habeant significationem, ut est "Blityri".
Ergo quoniam uidebantur esse quaedam uoces quae significatione carerent, nomen quod uox est et alicuius
designationis semper causa profertur non aliter definiendum erat nisi illud a non significantibus uocibus segregaret.
Itaque ait nomen esse uocem significatiuam ut uoce quidem ab aliis sonis, significatione uero addita ab his quae sub
uoce sunt nihil designantia segregaretur.
Sed hoc nondum ad totam definitionem ualet neque solum nomen uox significatiua est sed sunt quaedam
uoces quae significent quidem sed nomina non sint, ut ea quae a nobis in aliquibus affectibus proferuntur, ut cum quis
gemitum edit uel dolore concitus emittit clamorem. Illud enim doloris animi, illud corporis signum est. Et cum sint
uoces et significent quandam uel animi uel corporis passionem, nullus tamen gemitum clamoremque dixerit nomen.
Mutorum quoque animalium sunt quaedam uoces quae significent: ut canum latratus iras significat canum, alia uero
mollior quaedam blandimenta designat.
Quare adiecta differentia separandum erat nomen ab his omnibus quae uoces quidem essent et significarent sed
nominis uocabulo non tenerentur. Quid igitur adiecit? Nomen uocem esse significatiuam non simpliciter sed secundum
placitum. Secundum placitum uero est, quod secundum quandam positionem /55/ placitumque ponentis aptatur. Nullum
enim nomen naturaliter constitutum est neque umquam sicut subiecta res natura est, ita quoque a natura uenienti
uocabulo nuncupatur sed hominum genus, quod et ratione et oratione uigeret, nomina posuit eaque quibus libuit litteris
syllabisque coniungens singulis subiectarum rerum substantiis dedit.
Hoc autem illo probatur, quod, si natura essent nomina, eadem apud omnes essent gentes: ut sensus, quoniam
naturaliter sunt, idem apud omnes sunt. Omnes enim gentes non aliis nisi solis oculis intuentur, audiunt auribus, naribus
odorantur, ore accipiunt gustatus, tactu calidum uel frigidum, lene uel asperum indicant. Atque haec huiusmodi sunt, ut
apud omnes (ut dictum est) gentes eadem uideantur. Ipsa uero quae sentiuntur, quoniam naturaliter constituta sunt, non
mutantur.
Dulcedo enim et amaritudo, album et nigrum et quaequae alia sensibus quinque sentimus, eadem apud omnes
sunt. Neque enim quod Italis dulce est in sensu, idem Persis uidetur amarum nec quod album apud nos oculis apperet,
apud Indos nigrum est, nisi forte aliqua sensus aegritudine permutetur sed hoc nihil attinet ad naturam. Igitur quoniam
ista sunt naturaliter, apud omnes gentes eadem manent. Si ergo et nomina naturalia esse uiderentur, eadem essent apud
omnes gentes nec ullam susciperent mutationem: nunc autem ipsum hominem alio uocabulo Latini, alio Graeci diuersis
quoque uocabulis barbarae gentes appellant. Quae in ponendis nominibus dissensio signum est non naturaliter sed ad
ponentium placitum uoluntatemque rebus nomina fuisse composita.
Idem quoque monstrat, quod saepe /56/ singulorum hominum sunt permutata uocabula. Quem enim nunc
uocamus Platonem, Aristocles ante uocabatur et qui Theophrastus nunc dicitur, ante Aristotelen a suis parentibus
Tyrtamus appellabatur. In eadem quoque lingua quando plura uocabula uni adduntur rei, monstratur rem illam non
naturalibus sed appositis nominibus nuncupari. Si enim naturalibus nominibus res quaeque uocaretur, unam rem uno
tantum nomine signaremus. Quid enim attinet, si naturalia sunt uocabula, unius rei plures esse nominum uoces, quae ad
unam designationem demonstrationemque concurrerent?
Dicimus enim gladius, ensis, mucro et haec tria ad unam subiectam substantiam currunt.
Ergo monstratum est nomina esse secundum placitum id est secundum ponentium placitum, ac si diceret
nomen esse uocem quidem et significatiuam sed non naturaliter significatiuam sed secundum placitum uoluntatemque
ponentis, hoc scilicet diuidens ab his uocibus quae naturaliter designarent, ut sunt hae uel quas nos in passionibus
affectibusque proloquimur uel edere animalia muta conantur.
Sed nondum supra dicta differentia plenam nominis formam definitionemque constituit. Est namque uerbo
commune eum nomine, quod uox designatiua et secundum placitum est sed addita differentia quae est SINE
TEMPORE nomen a uerbo distinxit. Neque enim nomen ullum consignificat tempus. Verbi namque est, cum aut passio
significatur aut actio, aliquam quoque secum trahere uim temporis, qua illud cum uel facere uel pati dicitur proferatur.
Cum enim dico:
Socrates
nullius est temporis; cum uero:
Lego
uel:
Legi
uel:
Legam
tempore non caret. Addito ergo nomini quod sine tempore esse dicatur /57/ nomen a uerbo disiungitur.
Sane nemo nos arbitretur opinari, quod nullum nomen significet tempus.
Sunt enim nomina, quae tempus significatione demonstrent: uelut cum dico hodie uel cras, temporis nomina
sunt. Sed illud dicimus, quod cum eodem nomine tempus non significatur. Aliud est enim significare tempus, aliud
consignifiaare. Verbum enim cum aliquo proprio modo tempus quoque significat: ut cum uel agentis uel patientis
modum demonstrat, sine tempore ipsa passio uel actio non profertur. Unde non dicimus, quod nomen non significet
tempus sed quod nomen significatio temporis non sequatur.

