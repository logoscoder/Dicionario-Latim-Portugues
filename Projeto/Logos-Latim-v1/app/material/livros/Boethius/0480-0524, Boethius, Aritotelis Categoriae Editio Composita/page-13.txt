omnis orationis compositio uel diuisio uerum retinet aut falsum. Ergo si sic dixisset: circa omnem compositionem uel
diuisionem ueritas falsitasque est, mentiretur. Sed quoniam dixit simpliciter: ueritas falsitasque circa compositionem
diuisionemque est, uerissime subtilissimeque dixisse putandus est. Illa enim /48/ nomina quae ita dicuntur simplicia, ut
ueritatem aut falsitatem quodammodo ualeant designare, huiusmodi sunt, ut intra se atque intra significationem suam
quandam retineant compositionem, ut si qui dicat:
Lego
hoc est enim dicere "lego" tamquam si dicat "Ego lego". Hoc autem compositio est.
Vel quotiens interrogante alio respondet alius uno tantum sermone, uidetur quoque tunc simplex sermo
ueritatem mendaciumque perficere.
Quod perfalsum est. Audientis namque responsio ad totum ordinem superioris enuntiationis adiungitur: ut si
quis interroganti mundusne animal sit, est responderit, uidetur haec una particula ueritatem uel mendacium continere
sed falso. Non enim una est sed ad uim ipsius responsionis intuenti tale est ac si diceret "Mundus animal est". Quod
uero ait NOMINA IPSA ET VERBA CONSIMILIA ESSE SINE COMPOSITIONE VEL DIVISIONE
INTELLECTUI, illud designat, quod supra iam dixit, ea quae sunt in uoce notas esse animae passionum. Quod si notae
sunt, sicut litterae uocum in se similitudinem gerunt, ita uoces intellectuum.
Et quoniam dictum est, cur de similitudine uerborum nominumque atque animae passionum dixerit, cur etiam
circa compositionem et diuisionem falsum uerumque esse proposuerit, dicendum est quid sit ipsa compositio uel
diuisio, in qua ueritas et falsitas inuenitur. Nam quoniam de simplici enuntiatiua oratione perpendit, ut posterius ipse in
diuisione declarat dicens: EST AUTEM UNA PRIMA ORATIO ENUNTIATIVA AFFIRMATIO, DEINDE
NEGATIO, illam nunc compositionem designare uult, quae alicuius uel substantiam constituit uel aliquid secundum
esse coniungit. Nam cum dico:
Socrates est
hoc ipsum esse Socrati applico et substantiam eius esse constituo. Sin uero /49/ dixero:
Socrates philosophus est
philosophiam et Socratem secundum esse composui, uel si dicam Socrates ambulat, huiusmodi est tamquam si
dicam Socrates ambulans est. Igitur quotiens huiusmodi fuerit compositio, quae secundum esse uerbum uel substantiam
constituat uel res coniungat, affirmatio dicitur et in ea ueri falsique natura perspicitur. Et quoniam omnis negatio ad
praedicationem constituitur (huius enim affirmationis quae est "Socrates est" negatio est non ea quae dicit "Non
Socrates est" sed ea quae pronuntiat "Socrates non est" et ad id quod esse Socrates dictus est negatio apponitur, ut eum
id dicamus non esse, quod ante dictus est esse): igitur quoniam id quod in affirmatione secundum esse uel constitutum
uel coniunctum fuerit ad id addita negatio separat, uel ipsam substantiae constitutionem uel etiam factam per id quod
dictum est esse aliquid coniunctionem, diuisio uocatur. Quando enim dico:
Socrates non est
esse a Socrate seiunxi, et cum dico:
Socrates philosophus non est
Socraten ab eo quod est philosophum esse separaui, quam separationem, quae ad negationem pertinet,
diuisionem uocauit.
Ergo manifestum est, quoniam si simplex in animae passionibus intellectus fuerit, cum ipse intellectus nullam
adhuc ueri falsique retineat naturam, eius quoque prolationem ab utrisque esse separatam.
Sed cum compositio secundum esse facta uel etiam diuisio in intellectibus, in quibus principaliter ueritas et
falsitas procreatur, euenerit, quoniam ex intellectibus uoces capiunt significationem, eas quoque secundum intellectuum
qualitatem ueras uel falsas esse necesse est. Maximam uero uim habet exempli nouitas /50/ et exquisita subtilitas. Ad
demonstrandum enim quod unum solum nomen neque uerum sit neque falsum, posuit huiusmodi nomen, quod
compositum quidem esset, nulla tamen eius substantia reperiretur. Si quod ergo unum nomen ueritatem posset
falsitatemue retinere posset huiusmodi nomen, quod est hircoceruus, quoniam omnino in rebus nulla illi substantia est,
falsum aliquid designare sed non designat aliquam falsitatem.
Nisi enim dicatur hircoceruus uel esse uel non esse quamquam ipsum per se non sit, solum tamen dictum nihil
falsi in eo sermone ueriue perpenditur. Igitur ad demonstrandam uim simplicis nominis, quod omni ueritate careat atque
mendacio, tale in exemplo posuit nomen, cui res nulla subiecta sit. Quod si quid uerum uel falsum unum nomen
significare posset, nomen quod eam rem designat, quae in rebus non sit, omnino falsum esset. Sed non est: non igitur
ulla ueritas falsitasque in simplici umquam nomine reperietur. Nec illud paruae curae fuit non ponere nomen quod
omnino nihil significaret sed quod cum significaret quiddam, tamen uerum aut falsum esse non posset, ut non uideretur
ueritatis falsitatisque cassum esse, eo quoniam nihil significaret sed quoniam esset simpliciter dictum. Quamquam in
eodem illud quoque conficit, ut ostenderet non solum simplex nomen ueritate atque mendacio esse alienissimum sed
etiam composita quoque nomina, si non habeant aliquam secundum es se uel non esse (sicut superius dictum est)
compositionem, uerum uel falsum significare non posse: tamquam si diceret: non solum simplex nomen praeter
aliquam compositionem nihil uerum falsumue significat sed etiam composita /51/ utroque carent (sicut ipse iam dixit)
nisi illis aut esse aut non esse addatur, VEL SIMPLICITER VEL SECUNDUM TEMPUS.
Hoc uero idcirco addidit, quod in quibusdam ita enuntiationes fiunt, ut quod de ipsis dicitur secundum
substantiam proponatur, in quibusdam uero hoc ipsum esse quod additur non substantiam sed praesentiam quandam

