significationemque subicere. Ait enim: TRANSPOSITA VERO VERBA VEL NOMINA IDEM SIGNIFICANT, UT
EST ALBUS HOMO, EST HOMO ALBUS. Haec enim transpositis nominibus atque uerbis eandem retinet
significationem. In illa enim prius albus est, posterior homo, in hac autem prior homo, posterior albus. Quod si hoc
falsum est et non sunt eaedem /347/ sed a se diuersae sunt, impossibile aliquid inconueniensque contingit. Erunt enim
duae negationes unius affirmationis, quod est impossibile.
Ostensum enim est quoniam una negatio unius affirmationis est.
Nunc igitur uideamus si hae affirmationes quae dicunt:
Est albus homo
et:
Est homo albus
non sunt eaedem sed diuersae, quemadmodum unius affirmationis duae sint negationes. Et primo quidem
disponantur hoc modo:
Est albus homo
Est homo albus
huius ergo propositionis quae dicit:
Est albus homo
erit negatio ea scilicet quae proponit:
Non est albus homo
Alia namque quae esse possit rationabiliter non potest inueniri.
Disponantur igitur rursus eaedem et superior cum propria negatione:
Est albus homo Non est albus homo
Est homo albus
Cum igitur eius quae dicit:
Est albus homo
negatio sit ea quae proponit:
Non est albus homo
si ea quae dicit:
Est homo albus
diuersa erit ab ea propositiones quae enuntiat:
Est albus homo
alia eius erit negatio. Sit ergo aut ea quae dicit:
Non est non homo albus
aut ea quae dicit:
Non est homo albus
Rursus igitur disponantur duae quidem affirmationes primae alternatim positae et e contrario confessa prioris
negatio. Contra secundam uero utraeque hae negationes quas dicimus adscribantur.
Est albus homo Non est albus homo
Est homo albus Non est non homo albus
Non est homo albus
/348/ His ergo ita descriptis eius propositionis quae dicit:
Est homo albus
non potest illa esse negatio quae dicit:
Non est non homo albus
Illius est enim negatio quae habet subiectum infinitum quae dicit:
Est non homo albus
similiter autem et si quamlibet aliam quis posuerit negationem, eius sine dubio alia affirmatio reperietur. Unde
fit ut relinquatur ea eius esse negatio quae proponit:
Non est homo albus
Est ergo negatio eius quae dicit:
Est homo albus
ea quae dicit:
Non est homo albus
Sed eius affirmationis quae proponit:
Est albus homo
negatio est et ista quae dicit:
Non est homo albus
Quod probat ea res quod inter se uerum falsumque diuidunt. Nam si uerum est esse album hominem, falsum
est non esse hominem album. Quod si in aliquibus uerum inuenitur, hoc secundum definitionem propositionis
agnoscitur, non secundum negationis formam, ut magis secundum quantitatem non sint sibi oppositae potius quam
secundum qualitatem. Quod illa res nuonstrat si quis sic dicat:

