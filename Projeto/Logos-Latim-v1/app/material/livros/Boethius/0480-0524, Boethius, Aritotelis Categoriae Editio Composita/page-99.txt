De consequentia propositionum simplicium atque infinitarum sufficienter quidem supra disseruit sed nunc
haec est huic intentio non quae particularis affirmatio uel negatio quam uniuersalem affirmationem uel negationem
sequatur, quod iam supra monstrauit, /328/ sed quae uniuersalis negatio uniuersalem sequatur affirmationem uel quae
particularis negatio particulari scilicet affirmationi consentiat. Proponitque has quatuor dicens negationem quidem
simplicem uniuersalem et affirmationem infinitam uniuersalem sese sequi et sibimet consentire nec minus his oppositas
id est particularem affirmationem simplicem et particularem infinitam negationem et in ueritate et in falsitate se sequi
et a se nullo modo discrepare.
Disponantur enim hae quatuor: prior affirmatio infinita uniuersalis quae dicit:
Omnis est homo non iustus
sub hac ei consentiens simplex uniuersalis negatio quae proponit:
Nullus est homo iustus
rursus in altera parte contra affirmationem infinitam particularis simplex affirmatio quae dicit:
Est aliqui homo iustus
et sub hac particularis infinita negatio quae proponit:
Non omnis est homo non iustus
Omnis est homo non iustus
Est quidam homo iustus
Nulla est homo iustus
Non omnis est homo non iustus.
His ergo ita dispositis si affirmatio uniuersalis infinita uera sit ea quae dicit:
Omnis est homo non iustus
uera est etiam ea quae proponit:
Nullus est homo iustus
quae est uniuersalis simplex negatio. Hoc autem melius in uerioribus cognoscitur exemplis. Dicatur enim:
Omnis est homo non quadrupes
uera, rursus:
Nullus est homo quadrupes
haec quoque uera est. Quod si una harum falsa sit, falsa quoque erit et altera. Nam si falsa est quoniam omnis
est homo non iustus, sicut uere quoque falsa est, illa quoque negatio simplex mendacissime praedicauit quae dicit:
Nullus est homo /329/ iustus
quocirca affirmatio uniuersalis infinita et negatio uniusrsalis simplex sibimet consentiunt, ut una uera alteram
ueram esse necesse sit, alterius falsitate reliquam quoque falsitas consequatur. Idem quoque euenit in parte altera. Nam
si uera est quoniam quidam homo iustus est, uera quoque est quoniam non omnis est homo non iustus, est enim aliqui.
Nam id quod dicitur non omnis tantundem est, tamquam si qui dicat quidam non est, quod in alio quoque exemplo
manifestius apparebit. Si quis dicat:
Non omnis homo iustus est
hoc est dicere "Quidam homo iustus non est". Ergo 'non omnis' 'quidam'
non significat. Si quis ergo ita proponat:
Quidam homo non iustus non est
quem dicit non esse non iustum iustum esse confirmat. Quare ille de quo dicitur quoniam non iustus non est
erit iustus. Unde fit ut ea quae dicit:
Non omnis est homo non iustus
consentiat ei quae dicit:
Quidam homo non iustus non est
Sed haec consentit ei quae dicit:
Quidam homo iustus est
haec igitur quoque consentit et ei quae proponit:
Non omnis est homo non iustus
Sed quoniam hoc fortasse aliquatenus uidetur obscurius, consequentiae ipsarum hoc modo sumendae sunt.
Sitque nobis hoc positum affirmationem uniuersalem infinitam et negationem uniuersalem simplicem sibimet
consentire, ut unius ueritatem et falsitatem alterius ueritas aut falsitas consequatur. Si falsa est affirmatio infinita
uniuersalis quae dicit:
Omnis est homo non iustus
uera erit huic opposita particularis /330/ infinita negatio quae proponit:
Non omnis est homo non iustus
Sed cum falsa est affirmatio uniuersalis infinita, falsa quoque est uniuersalis simplex negatio quae dicit:
Nullus est homo iustus
Sed hac falsa particularem affirmationem quae huic contradictorie opposita est ueram esse necesse est, quae
est:
Est quidam homo iustus
Quocirca quando affirmatio uniuersalis infinita falsa est, uera est particularis infinita negatio et quando
uniuersalis negatio simplex falsa est, uera est simplex affirmatio particularis. Sed affirmatio uniuersalis infinita et

