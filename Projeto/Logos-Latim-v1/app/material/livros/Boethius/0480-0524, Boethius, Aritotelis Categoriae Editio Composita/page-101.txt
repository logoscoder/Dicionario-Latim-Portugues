interrogat ex negatione et nomine praedicato faciat infinitam affirmationem. Et huius exemplum: PUTASNE
SOCRATES SAPIENS EST? Responsio NON. Conclusio quoniam SOCRATES IGITUR NON SAPIENS EST.
Sed hoc non similiter in uniuersalibus se habet, quod per hoc monstrat quod ait: IN UNIVERSALIBUS VERO
NON EST VERA QUAE SIMILITER DICITUR, id est non est uera affirmatio infinita facta ex praedicato nomine et
respondentis negatione sed potius uera est negatio, non affirmatio.
Huius exemplum: nam interrogatio est UT PUTASNE OMNIS HOMO SAPIENS?
Responsio NON. Falsa conclusio OMNIS IGITUR HOMO NON SAPIENS. Hoc enim falsum est et simile ei
quod supra de singulari subiecto praediximus sed potius illa quae dicit:
Non omnis igitur homo sapiens est
ut respondentis negatio ad omnis iungatur et fiat negatio particularis. Est enim haec uera haec autem est
opposita. Nam cum affirmatio uniuersalis interrogata esset ea quae dicit:
Omnis homo sapiens est
ex negatiua particula factum est:
Non omnis homo sapiens est
in conclusione et sunt oppositae. /335/ Illa est enim affirmatio uniuersalis, haec autem particularis negatio.
ILLA VERO CONTRARIA. Nam si non negatio ad praedicatum iungatur, fit uniuersalis affirmatio infinita, quae
consentit uniuersali negationi finitae. Sed haec contra affirmationem uniuersalem finitam quae in interrogatione est
posita contraria est. Contraria igitur erit etiam illa quae uniuersalis est affirmatio infinita.
Quae autem causa est cur in singularibus uel affirmatio ex infinito nomine uel negatio finita sibimet
consentiant, in uniuersalibus autem uniuersalis affirmatio ex infinito nomine non consentiat particulari negationi
finitae, quaerendum est. Etenim si quis dicat Socrates non sapiens est et Socrates sapiens non est, idem est et hae duae
sibimet consentiunt? Si quis autem dicat:
Omnis homo non sapiens est
et rursus:
Non omnis homo sapiens est
hae duae sibi non consentiunt. Sed haec ratio est, quod in singularibus subiectis non sunt duplices oppositiones
sed una tantum, id est quae negationem facit, in uniuersalibus autem uniuersaliter praedicatis duplex oppositio est, una
contraria, una uero contradictoria. Si ergo sit huiusmodi affirmatio quae dicat:
Socrates sapiens est
contra hanc una est oppositio quae proponit:
Socrates sapiens non est
Si ergo dicat aliquis:
Socrates non sapiens est
haec nullum alium habebit intellectum quam ea quae dicit:
Socrates sapiens non est
Unam enim tautum solam diximus in singularibus oppositionem. Quare quaecumque aliae fuerint, eadem
significatione /336/ concurrent. In uniuersalibus uero uniuersaliter praedicatis non eodem modo est. Nam si sit
affirmatio uniuersalis quae dicit:
Omnis homo sapiens est
contra hanc etiam illa est quae dicit:
Nullus homo sapiens est
etiam illa quae dicit:
Non omnis homo sapiens est
Et illa est contraria, haec contradictoria. Duplex ergo haec oppositio sibi non potest consentire. Illa enim totum
tollit quae est uniuersalis negatio, illa partem finita quae est particularis negatio.
Sed uniuerealis negatio uniuersali affirmationi ex infinito nomine consentit: diuersa igitur erit haec quoque a
particulari finita negatione. Quoniam ergo duplex est oppositio in uniuersalibus, simplex in singularibus, recte in eadem
similitudine praedicationis non eadem ueritas falsitasque contingit.
ILLAE VERO SECUNDUM INFINITA OPPOSITAE NOMINA VEL VERBA, UT IN EO QUOD EST NON
HOMO VEL NON IUSTUS, QUASI NEGATIONES SINE NOMINE VEL VERBO ESSE VIDEBUNTUR SED NON
SUNT; SEMPER ENIM VEL VERAM ESSE VEL FALSAM NECESSE EST NEGATIONEM, QUI VERO DIXIT
NON HOMO, NIHIL MAGIS DE HOMINE SED ETIAM MINUS UERUS FUIT VEL FALSUS, SI NON ALIQUID
ADDATUR.
SIGNIFICAT AUTEM EST OMNIS NON HOMO IUSTUS NULLI ILLARUM IDEM NEC HUIC
OPPOSITA EA QUAE EST NON EST OMNIS NON HOMO IUSTUS. ILLA VERO QUAE EST /337/ OMNIS NON
IUSTUS NON HOMO ILLI QUAE EST NULLUS IUSTUS NON HOMO IDEM SIGNIFICAT.
Nouimus propositiones ex infinitis fieri posse nominibus: has ergo dissoluens Aristoteles sumit proxime
dictionem nominis infiniti et de ea disputat <an> si contra finitum nomen comparetur haec quaedam enuntiatiua
oppositio uideatur. Si quis enim sumat id quod dicimus non homo et opponat contra id quod dicimus homo, uidebitur
fortasse aliquatenus facere oppositionem. Quoniam enim omnis negatiua particula adiecta uerbo, quod continet

