monstrauit quorum essent uoces significatiuae, illud quoque docuisse quibus signis uerba uel nomina panderentur
ideoque addidisse et ea quae scribuntur eorum quae sunt in uoce, tamquam si diceret: ea quae scribuntur uerba et
nomina eorum quae sunt in uoce uerborum et nominum notae sunt. Nec disiunctam esse sententiam nec (ut Alexander
putat) id quod ait: ET EA QUAE SCRIBUNTUR ita intellegendum, tamquam si diceret: sicut ea quae scribuntur id est
litterae illa quae sunt in uoce significant, ita ea quae sunt in uoce notas esse animae passionum. Primo quod ad
simplicem sensum nihil addi oportet, deinde tam breuis ordo tamque necessaria orationis non est intercidenda partitio,
tertium uero quoniam, si similis significatio est litterarum uocumque, /37/ quae est uocum et animae passionum, oportet
sicut uoces diuersis litteris permutantur, ita quoque passiones animae diuersis uocibus permutari, quod non fit. Idem
namque intellectus uariatis potest uocibus significari.
Sed Alexander id quod eum superius sensisse memoraui hoc probare nititur argumento. Ait enim etiam in hoc
quoque similem esse significationem litterarum ac uocum, quoniam sicut litterae non naturaliter uoces sed positione
significant, ita quoque uoces non naturaliter intellectus animi sed aliqua positione designant. Sed qui prius recepit, ut id
quod Aristoteles ait: ET EA QUAE SCRIBUNTUR ita dictum esset, tamquam si diceret: sicut ea quae scribuntur,
quidquid ad hanc sententiam uidetur adiungere, aequaliter non dubitatur errare.
Quocirca nostro indicio qui rectius tenere uolent Porphyrii se sententiis applicabunt. Aspasius quoque
secundae sententiae Alexandri, quam supra posuimus, ualde consentit, qui a nobis in eodem quo Alexander errore
culpabitur. Aristoteles uero duobus modis esse has notas putat litterarum, uocum passionumque animae constitutas: uno
quidem positione, alio uero naturaliter. Atque hoc est quod ait: et quemadmodum nec litterae omnibus eaedem, sic nec
uoces eaedem. Nam si litterae uoces, ipsae uero uoces intellectus animi naturaliter designarent, omnes homines isdem
litteris, isdem etiam uocibus uterentur. Quod quoniam apud omnes neque eaedem litterae neque eacdem uoces sunt,
constat eas non esse naturales.
Sed hic duplex lectio est. Alexander enim hoc modo legi putat oportere: QUORUM AUTEM HAEC
PRIMORUM /38/ NOTAE, EAEDEM OMNIBUS PASSIONES ANIMAE ET QUORUM EAEDEM
SIMILITUDINES, RES ETIAM EAEDEM.
Volens enim Aristoteles ea quae positione significant ab his quae aliquid designant naturaliter segregare hoc
interposuit: ea quae positione significant uaria esse, ea uero quae naturaliter apud omnes eadem. Et inchoans quidem a
uocibus ad litteras uenit easque primo non esse naturaliter significatiuas demonstrat dicens: ET QUEMADMODUM
NEC LITTERAE OMNIBUS EAEDEM, SIC NEC VOCES EAEDEM. Nam si idcirco probantur litterae non esse
naturaliter significantes, quod apud alios aliae sint ac diuersae, eodem quoque modo probabile erit uoces quoque non
naturaliter significare, quoniam singulae hominum gentes non eisdem inter se uocibus colloquantur. Volens uero
similitudinem intellectuum rerumque subiectarum docere naturaliter constitutam ait: QUORUM AUTEM HAEC
PRIMORUM NOTAE, EAEDEM OMNIBUS PASSIONES ANIMAE.
Quorum, inquit, uoces quae apud diuersas gentes ipsae quoque diuersae sunt significationem retinent, quae
scilicet sunt animae passiones, illae apud omnes eaedem sunt. Neque enim fieri potest, ut quod apud Romanos homo
intellegitur lapis apud barbaros intellegatur. Eodem quoque modo de caeteris rebus.
Ergo huiusmodi sententia est, qua dicit ea quae uoces significent apud omnes hominum gentes non mutari, ut
ipsae quidem uoces, sicut supra monstrauit cum dixit QUEMADMODUM NEC LITTERAE OMNIBUS EAEDEM,
SIC NEC VOCES EAEDEM, apud plures diuersae sint, illud uero quod uoses ipsae significant apud omnes homines
idem sit nec ulla ratione /39/ ualeat permutari, qui sunt scilicet intellectus rerum, qui quoniam naturaliter sunt permutari
non possunt. Atque hoc est quod ait: QUORUM AUTEM HAEC PRIMORUM NOTAE, id est uoces, EAEDEM
OMNIBUS PASSIONES ANIMAE, ut demonstraret uoces quidem esse diuersas, QUORUM autem ipsae uoces
significatiuae essent, quae sunt scilicet animae passiones, EASDEM APUD OMNES esse nec ulla ratione, quoniam
sunt constitutae naturaliter, permutari. Nec uero in hoc constitit, ut de solis uocibus atque intellectibus loqueretur sed
quoniam uoces atque litteras non esse naturaliter constitutas per id significauit, quod eas non apud omnes easdem esse
proposuit, rursus intellectus quos animae passiones uocat per hoc esse naturales ostendit, quod apud omnes idem sint, a
quibus id est intellectibus ad res transitum fecit. Ait enim QUORUM HAE SIMILITUDINES, res etiam eaedem hoc
scilicet sentiens, quod res quoque naturaliter apud omnes homines essent eaedem: sicut ipsae animae passiones quae ex
rebus sumuntur APUD OMNES homines EAEDEM sunt, ita quoque etiam ipsae res quarum similitudines sunt animae
passiones eaedem apud omnes sunt. Quocirca quoque naturales sunt, sicut sunt etiam rerum similitudines, quae sunt
animae passiones.
Herminus uero huic est expositioni contrarius. Dicit enim non esse uerum eosdem apud omnes homines esse
intellectus, quorum uoces significatiuae sint. Quid enim, inquit, in aequiuocatione dicetur, ubi unus idemque uocis
modus plura significat? Sed magis hanc lectionem ueram putat, ut ita sit: QUORUM AUTEM HAEC PRIMORUM
NOTAE, HAE OMNIBUS PASSIONES ANIMAE ET QUORUM HAE SIMILITUDINES, RES ETIAM HAE: ut
demonstratio uideatur /40/ quorum uoces significatiuae sint uel quorum passiones animae similitudines. Et hoc
simpliciter accipiendum est secundum Herminum, ut ita dicamus quorum uoces significatiuae sunt, illae sunt animae
passmnes, tamquam diceret: animae passiones sunt, quas significant uoces, et rursus quorum sunt similitudines ea quae
intellectibus continentur, illae sunt res, tamquam si dixisset: res sunt quas significant intellectus.

