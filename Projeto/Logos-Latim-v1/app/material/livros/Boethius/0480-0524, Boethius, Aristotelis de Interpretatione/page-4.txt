Magis plures autem his non erunt oppositiones; hae autem extra illas ipsae secundum se erunt, ut nomine
utentes 'non homo'.
In his uero in quibus 'est' non conuenit, ut in eo quod est 'currere'
uel 'ambulare', idem faciunt sic posita ac si 'est' adderetur, ut est
currit omnis homo -- non currit omnis homo
currit omnis non homo -- non currit omnis non homo
non enim dicendum est 'non omnis homo' sed 'non' negationem ad id quod est 'homo' addendum est; 'omnis'
enim non uniuersale significat sed quoniam uniuersaliter; manifestum est autem ex eo quod est 'currit homo -- non
currit homo; currit non homo -- non currit non homo'; haec enim ab illis differunt eo quod non uniuersaliter sunt; quare
'omnis' uel 'nullus' nihil aliud consignificat nisi quoniam uniuersaliter de nomine uel affirmat uel negat; ergo et caetera
eadem oportet apponi.
Quoniam uero contraria est negatio ei quae est 'omne est animal iustum' illa quae significat quoniam 'nullum
est animal iustum', hae quidem manifestum est quoniam numquam erunt neque uerae simul neque in eodem ipso, his
uero oppositae erunt aliquando: 'non omne animal iustum' -- <'est aliquod animal iustum'>. Sequuntur uero eam quidem
quae est 'nullus est homo iustus' illa quae est 'omnis est homo non iustus', illam uero quae est 'est aliqui iustus homo'
opposita quoniam 'non omnis homo est non iustus'; necesse est enim esse aliquem.
Manifestum est autem quoniam etiam in singularibus, si est uerum interrogatum negare, quoniam et affirmare
uerum est, ut 'putasne Socrates sapiens est?', 'non est', quoniam 'Socrates igitur non sapiens est'. In uniuersalibus uero
non est uera quae similiter dicitur, uera autem negatio, ut 'putasne omnis homo sapiens?', 'non', 'omnis igitur homo non
sapiens'; hoc enim falsum est sed 'non igitur omnis homo sapiens' uera est; haec autem est opposita, illa uero contraria.
Illae uero secundum infinita contraiacentes nomina uel uerba, ut in eo quod est 'non homo' uel 'non iustus',
quasi negationes sine nomine uel uerbo esse uidebuntur sed non sunt; semper enim uel ueram esse uel falsam necesse
est negationem, qui uero dixit 'non homo' nihil magis de homine sed etiam minus uerus fuit uel falsus, si non aliquid
addatur. Significat autem 'est omnis non homo iustus' nulli illarum idem, nec huic opposita ea quae est 'non est omnis
non homo iustus'; illa uero quae est 'omnis non iustus non homo' illi quae est 'nullus iustus non homo' idem significat.
Transposita uero nomina uel uerba idem significant, ut 'est homo albus -- est albus homo'; nam si hoc non est,
eiusdem multae erunt negationes sed ostensum est quoniam una unius est. Eius enim quae est 'est albus homo' negatio
est 'non est albus homo'; eius uero quae est 'est homo albus', si non eadem est [quae etiam] ei quae est 'est albus homo',
erit negatio uel ea quae est 'non est non homo albus' uel ea quae est 'non est homo albus'. Sed altera quidem est negatio
eius quae est 'est non homo albus', alia uero eius quae est 'est albus homo', quare erunt duae unius. Quoniam igitur
transposito nomine uel uerbo eadem fit affirmatio uel negatio manifestum est.
[11]
At uero unum de pluribus uel plura de uno affirmare uel negare, si non est unum ex pluribus, non est
affirmatio una neque negatio. Dico autem "unum" non, si unum nomen sit positum, non sit autem unum ex illis, ut
homo est fortasse et animal et bipes et mansuetum sed ex his unum fit; ex albo autem et homine et ambulare non unum.
Quare nec si unum aliquid de his affirmet aliquis, erit una affirmatio sed uox quidem una, affirmationes uero multae,
nec si de uno ista sed similiter plures. Si ergo dialectica interrogatio responsionis est petitio, uel propositionis uel
alterius partis contradictionis, propositio uero unius contradictionis est, non erit una responsio ad haec; nec una
interrogatio, nec si sit uera. Dictum autem de his est in Topicis.
Similiter autem manifestum est quoniam nec hoc ipsum 'quid est?' dialectica est interrogatio; oportet enim
datum esse ex interrogatione eligere utram uelit contradictionis partem enuntiare, quia oportet interrogantem
determinare utrum hoc sit homo an non hoc.
Quoniam uero haec quidem praedicantur composita, ut unum sit omne praedicamentum eorum quae extra
praedicantur, alia uero non, quae differentia est? De homine enim uerum est dicere et extra animal et extra bipes et ut
unum, et hominem et album et haec ut unum; sed non, si citharoedus et bonus. Si enim, quoniam alterutrum dicitur, et
utrumque dicitur, multa et inconuenientia erunt. De homine enim et 'hominem' uerum est dicere et 'album', quare et
omne; rursus, si album, et omne, quare erit homo albus <albus, et> hoc in infinitum; et rursus musicus albus ambulans,
et haec eadem frequenter implicita.
Amplius si Socrates Socrates et homo, et bipes, et homo bipes.
Quoniam ergo, si quidam simpliciter ponat complexiones fieri, plurima inconuenientia contingit dicere,
manifestum est; quemadmodum autem ponendum est, nunc dicemus. Eorum igitur quae praedicantur et de quibus
praedicantur, quaecumque secundum accidens dicuntur uel de eodem uel alterum de altero, haec non erunt unum; ut
homo albus est et musicus sed non est idem musicus et albus; accidentia enim sunt utraque eidem. Nec si album
musicum uerum est dicere, tamen non erit album musicum unum aliquid; secundum accidens enim musicum album,
quare non erit album musicum. Quocirca nec citharoedus bonus simpliciter sed animal bipes; non enim secundum
accidens. Amplius nec quaecumque insunt in alio; quare neque album frequenter neque homo homo animal uel bipes;
insunt enim in homine animal et bipes. Verum est autem dicere de aliquo et simpliciter, ut quendam hominem hominem
aut quendam album hominem album; non semper autem sed quando in adiecto quidem aliquid oppositorum inest quae
consequitur contradictio, non uerum sed falsum est (ut mortuum hominem 'hominem' dicere), quando autem non inest,
uerum. Vel etiam quando inest quidem semper non uerum, quando uero non inest, non semper uerum est; ut 'Homerus

