Aliae uero, quae exempli gratia ponuntur, ut cum uolumus designare quid est substantia, exempli gratia
dicimus:
Ut homo
haec uocatur Graece *typos* quae idcirco, ut dictum est, inter definitiones ponitur, quoniam id quolibet modo
aliquid designat eius quod designatur, et si non proprie, tamen aliquo modo uidetur esse definitio.
Earum uero definitionum quae in oratione consistunt, neque tamen sunt propriae, multae sunt diuersitates.
Quarum est omnium nomen communis descriptio. Harum [1099B] aliae fiunt partitione, aliae diuisione, de quibus
superius, ut dictum est. Aliae uero substantiales quidem differentias sumunt sed genus non adiiciunt, atque haec quidem
a Victorino *ennoematike* dicitur, quasi quamdam communem continens notionem, ueluti si quis dicat:
Homo est quod rationali conceptione uiget mortalitatique subiectum est.
Hic igitur genus positum non est sed differentiae substantiales.
Aliae uero sunt quae pluribus quidem qualitatibus designantur accidentibus tamen ita ut singulae qualitates,
etiamsi non coniungantur, possint tamen quod demonstratur efficere, ut:
Homo est ubi pietas est, ubi aequitas, et rursus ubi malitia et uersutia esse possunt
nam et si caetera nullus adiungat, [1099C] sufficit ad ostendendum hominem dicere:
ubi pietas inesse potest, uel ubi iustitia, uel caetera
haec uocatur *poiotes*. Aliae uero sunt quae pluribus in unum accidentibus coniunctis efficiuntur, ut siquis
luxuriosum definire uelit, dicens:
Luxuriosus est qui pluribus et non necessariis sumptibus in delicias affluit, et in libidinem fertur effusior
omnia enim coniuncta luxuriosum uidentur efficere, singula uero minime: haec uocatur *hypographike*.
Aliae quoque fiunt eo modo, ut ad signandam, differentiam proponantur in his rebus quae in discreto fine
coniunctae sunt, ut si dubitet quis, Nero imperatorne an tyrannus fuerit, dicit eum tyrannum fuisse, quoniam crudelis
fueritatque intemperans. Haec enim adiuncta differentia tyrannum ab imperatore seiungit. Aut etiam si de eodem
tyranno atque rege dubitetur quid uterque sit, iuncta differentia utrosque designat, ut si temperantia quidem regi uel
pietas, tyranno uero et intemperantia et crudelitas conuenire dicatur: haec uocatur *kata diaphoran*.
Alia quae per translationem dicitur, ut:
Adolescentia est flos aetatis.
Illa quoque definitio esse diciturquae fit ex priuatione contrarii, ut:
Bonum est quod malum non est.
Illa quoque Victorinus definitionem ponit, quae tantum propriis nominibus aptari potest, quae etiam
*hypotyposis* appellatur, ut:
Aenas est Veneris et Anchisae filius.
Praeter has etiam illa est quae fit per indigentiam pleni, ut quadrans est cui dodrans deest ut sit as.
Ponit etiam Victorinus inter differentias definitionum [1100A] illam quoque quae per quamdam laudem fieri
potest, ut:
Lex est mens, et animus, et consilium, et sententia ciuitatis.
Quod maxime ratione caret. Non enim laudis modus illi faciet differentiam. Illa enim consideranda sunt quae
in definitione ponuntur, non quo animo constituta sunt. Quod si recipienda fuit laudandi uoluntas inter differentias
definitionum, cur non uituperandi quoque uoluntas aliam differentiam definitionis efficiat? Sed hoc apertissime
inconueniens et ueritati uidetur esse contrarium.
Fiunt etiam definitiones per proportionum, ut si quis dicat:
Homo est minor mundus.
Sicut etiam mundus ratione regitur, ita quoque quoniam homo multis partibus iunctus, habet tamen in omnibus
rationem ducem, minor mundus dici potest. Fiunt etiam definitiones [100B] a relationibus, cum dicitur:
Quid est pater?
respondetur:
Cui est filius.
Causa quoque solet efficere definitionem, ut cum dicimus:
Quid est dies?
respondetur:
Sol super terram
causam enim, id est solem, pro re ipsa cuius causa est interposuimus, atqueita diem definitionem
monstrauimus.
Hae sunt definitionum differentiae quas in eo libro quem de definitionibus Victorinus edidit, annumerauit,
quas M. Tullius praetermittit eo nomine, quod eas minime necessarias existimauerit.
Nos uero ne quid perfectio deesset operi, etiam quae sunt a Cicerone praetermissa subiecimus.
[6.29] SIC IGITUR VETERES PRAECIPIUNT: CUM SUMPSERIS EA QUAE SINT EI REI QUAM
DEFINIRE VELIS CUM ALIIS COMMUNIA, USQUE EO PERSEQUI, DUM PROPRIUM EFFICIATUR, QUOD
[1100C] NULLAM IN ALIAM REM TRANSFERRI POSSIT. UT HAEC: HEREDITAS EST PECUNIA.
COMMUNE ADHUC; MULTA ENIM GENERA PECUNIAE. ADDE QUOD SEQUITUR: QUAE MORTE

