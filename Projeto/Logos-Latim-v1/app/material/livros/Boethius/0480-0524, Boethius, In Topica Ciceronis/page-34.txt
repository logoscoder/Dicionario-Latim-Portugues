quod est incorporale. Ac postremo omnium definitionum modus hic est, ut ex pluribus communitatibus aliqua
proprietas fiat. Sed distant a se definitiones, quod hae que proprie definitiones uocantur ex his communitalibus
coniunguntur quae substantiales sunt. Hae uero quae non uerae sed abutendo definitiones [1104D]
dicuntur, ex accidentibus communitatibus congregantur.
[6.30] PARTITIONUM [AUTEM] ET DIVISIONUM GENUS QUALE ESSET OSTENDIMUS, SED QUID
INTER SE DIFFERANT PLANIUS DICENDUM EST. IN PARTITIONE QUASI MEMBRA SUNT, UT CORPORIS
CAPUT UMERI MANUS LATERA CRURA PEDES ET CAETERA.
[7.30] IN DIVISIONE FORMAE, QUAS GRAECI *EIDE* VOCANT, NOSTRI, SI QUI HAEC FORTE
TRACTANT, SPECIES APPELLANT, NON PESSIME ID QUIDEM SED INUTILITER AD MUTANDOS CASUS
IN DICENDO. NOLIM ENIM, NE SI LATINE QUIDEM DICI POSSIT, SPECIERUM ET SPECIEBUS DICERE;
ET SAEPE HIS CASIBUS UTENDUM EST; AT FORMIS ET FORMARUM VELIM. CUM AUTEM UTROQUE
VERBO IDEM SIGNIFICETUR, COMMODITATEM IN DICENDO NON ARBITROR NEGLEGENDAM.
[7.31] GENUS ET [1105A] FORMAM DEFINIUNT HOC MODO: GENUS EST NOTIO AD PLURIS
DIFFERENTIAS PERTINENS; FORMA EST NOTIO CUIUS DIFFERENTIA AD CAPUT GENERIS ET QUASI
FONTEM REFERRI POTEST. NOTIONEM APPELLO QUOD GRAECI TUM *ENNOION* TUM *PROLEPSIN*.
EA EST INSITA ET ANIMO PRAECEPTA CUIUSQUE COGNITIO ENODATIONIS INDIGENS. FORMAE SUNT
[IGITUR] EAE IN QUAS GENUS SINE ULLIUS PRAETERMISSIONE DIUIDITUR; UT SI QUIS IUS IN LEGEM
MOREM AEQUITATEM DIVIDAT. FORMAS QUI PUTAT IDEM ESSE QUOD PARTIS, CONFUNDIT ARTEM
ET SIMILITUDINE QUADAM CONTURBATUS NON SATIS ACUTE QUAE SUNT SECERNENDA
DISTINGUIT.
[7.32] SAEPE ETIAM DEFINIUNT ET ORATORES ET POETAE PER TRANSLATIONEM VERBI EX
SIMILITUDINE CUM ALIQUA SUAUITATE. SED EGO A VESTRIS EXEMPLIS NISI NECESSARIO NON
RECEDAM. SOLEBAT IGITUR AQUILIUS COLLEGA ET FAMILIARIS MEUS, CUM DE LITORIBUS
AGERETUR, QUAE [1105B] OMNIA PUBLICA ESSE VULTIS, QUAERENTIBUS EIS QUOS AD ID
PERTINEBAT, QUID ESSET LITUS, ITA DEFINIRE, QUA FLUCTUS ELUDERET; HOC EST, QUASI QUI
ADULESCENTIAM FLOREM AETATIS, SENECTUTEM OCCASUM VITAE VELDT DEFINIRE;
TRANSLATIONE ENIM UTENS DISCEDEBAT A UERBIS PROPRIIS RERUM AC SUIS.
[8.32] QUOD AD DEFINITIONES ATTINET, HACTENUS; RELIQUA VIDEAMUS.
Quoniam definitionum formas in partitiouem diuisionemque, distribuit nequaquam rerum auditor similitudine
turbaretur, diuisionis ao partitionis differentias prodit, ac primum aliud partes, aliud species esse demonstrat. Species
enim saepe partes, partes uero nunquam species appellantur. Differant uero haec a se, quoniam partes totius membra
coniungunt, species uero genus diuidit atque dispertit. [1005C]
Nam, ut superius quoque dictum est, partes eius quod copulant non suscipiunt nomen totius. Neque enim
fundamenta uel tectum domus esse dici possunt, nam nisi omnia quae quid efficiunt iuncta sint, totius uocabulum
singula non habebunt; at uero species etiam singulae generis suscipiunt nomen, ut homo animalis. Quo fit, ut in his illa
quoque differentia possit agnosci, quod partes quidem, totius partes, species uero non totius, scilicet uniuersalis rei, id
est generis, species esse dicuntur. Differt uero totum a genere, quod genus quidem uniuersale est totum uero minime,
quod probatur hoc modo. Si enim id quod totum dicitur, ut domus, uniuersale esset, partes quoque eius totius
susciperent nomen; at non suscipiunt, ut saepe monstratum est; quod igitur totum est, [1105D] uniuersale non est.
Genus uero uniuersale esse manifestum est, quoniam eius nomen deductae ab eo formae suscipiunt.
Item alia differentia. Genus semper speciebus suis prius est, totum uero suis partibus posterius inuenitur. Nisi
enim partes fuerint, totum non potest coniungi. Quo fit ut si genus pereat, species quoque perimantur; si species
intereat, maneat genus quod in partibus totoque contrarium est. Nam si pars quaelibet una pereat, totum nec esse est
interire; si uero totum, quod partes iunxerant, dissipetur, partes maneant distributae: ueluti si domus tecta et parietes, et
fundamenta a semetipsis extrinsecus posita intelligantur, domus quidem non erit quia coniunctio destructa est, partes
tamen manebunt.
Propriis [1106A] igitur nominibus M. Tullius partes quidem ueluti totius membra appellat, species uero
formas. Idcirco, quoniam non satis ei apta uidetur inflexio casum ab eo nomine quod est species. Et licet plures, inquit,
usurpauerint hoc nomen, tamen quoniam dura est huius nominis per casus inflexio, cum dicitur speciei, specierum,
speciebus, idcirco commoditatem in dicendo, ut ipse ait, non arbitratus est negligendum, ut formas uocaret in cuius
nominis casibus nulla sentitur asperitas.
Et quoniam forma praeter genus esse non potest (nihil enim praeter suum potest esse principium), utrorumque
apposuit definitiones, dicens genus esse notioncm ad plures differentias pertinentem. Notio uero intellectus est quidam
et simplex mentis conceptio, quae ad res plures pertineat a se inuicem differentes. Id [1106B] uero genus esse
manifestum est, quod apertissimo liquet exemplo. Animalis quippe intellectus ad plures differentias pertinet, ad
rationale scilicet atque irrationale, ad mortale etiam atque immortale, ad ambulabile, reptibile, uolatile, natabile, et est
eorum omnium quae sub his differentiis sita sunt, genus. Idem uero significat haec definitio quod etiam uetus, haec est
huiusmodi: Genus est quod de pluribus specie differentibus in eo quod quid est praedicatur, uelut animal, genus ad
plures res specie differentes, id est ad hominem atque equum, in eo quod quid est praedicatur. Nam interrogantibus
quid est homo uel equus, animal dicitur.

