animal quoque esse, [1138A] recta ratione concludimus, hoc modo: atqui homo est, animal igitur est, atque hic quidem
modus ex ea propositione connexa conuersus est, quae ex duabus coniuncta est affirmatiuis.
His igitur tribus modis Tullius qui homo esset, animal quoque monstratus est esse: nunc quidem dum id quod
antecedit assumimus, id est esse hominem; nunc uero dum id quod consequitur, in assumptione denegamus, id est non
esse animal; nunc autem repugnantiam denegantes eorum quae sibi sunt consequentia, posito quod praecedebat, id
quod sequebatur intulimus.
Quibus ita precognitis, nunc M. Tullii tractemus exempla. Cum enim dixisset loci in consecutione,
antecessione et repuguantia positi, reperiendi quidem argumenti simplicem esse intellectum, tractandi [1138B] autem
triplicem, adiecit: Nam quid interest, cum tibi sumpseris ad demortstrandum, pecuniam numeratam mulieri deberi, cui
sit argentum omne legatum, utrum id ab antecedentibus, an a consequentibus, an a repugnantibus probes? Namque
eadem sententia in conclusione colligitur, et argumentationum diuersitas non in re sed in antecedenium et
consequentium et repugnantium tractatu est constituta.
Primum igitur ponatur quod testamento aliquis omne suum argentum mulieri legauerit, quaeraturque an
numerata quoque pecunia mulieri legata sit, concedaturque numeratam etiam pecuniam argentum appellari,
argumentum igitur in primo modo ex antecedentibus tali ratione contexitur: proponimus enim sic, si pecunia signata
numerataque argentum [1138C] est, eadem pecunia signata numerataque legata mulieri est; hic igitur praecedit
numeratam atque signatam pecuniam argentum esse, sequitur legatam esse mulieri; id igitur quod praecessit assumimus
dicentes: at est signata ac numerata pecunia argentum; concludimus numeratam signatamque pecuniam mulieri esse
legatam, eritque totius argumentationis hic textus:
Si pecunia signata numerataque argentum est, legata mulieri est; At est pecunia signata numerataque
argentum, Igitur legata est mulieri.
In quo si ad saepius praemissa plurimisque exemplis superius enodata lectoris animus reuertatur, hanc
argumentationem in primo modo ab antecedentibus esse compositam non ignorabit.
A consequentibus uero hoc modo: Si numerata pecunia non est [1138D]
legata mulieri cui sit argentum omne legatum, numerata peculia non est argentum. Hic igitur praecedit
numeratam pecuniam non esse legatam, cum sit argentum omne legatum; sequitur numeratam pecuniam argentum non
esse. Si igitur id quod est posterius auferamus, id est numeratam pecuniam non esse argentum, dicemus: Atqui est
numerata pecunia argentum, affirmatio namque tollit negationem. Sequitur igitur ut pars praecedens auferatur, ea quae
erat non esse legatam mulieri pecuniam numeratam, cum argentum ei fuisset omne legatum. Sed cum sit, omnis negatio
affirmatione consumitur, dicimusque in conclusione: Est igitur numerata pecunia mulieri legata, cum ei sit argentum
omne legatum; eritque huiusmodi argumentatio:
Si non est mulieri [1139A] legata pecunia numerata, cum ei sit argentum omne legatum, non est argentum
numerata pecunia; Atqui est argentum numerata pecunia, Legata est igitur mulieri numerata pecunia, cum ei fuerit
argentum omne legatum.
Sed quod Tullius breuitatis causa praeteriit, id est, illam partem propositionis quae ait: Cum sit mulieri
argentum omne legatum, nos apertioris intelligentiae causa subiunximus.
Nec perturbare lectorem debet, quod cum in superioribus exemplis in secundo modo per negationem facta
fuerit semper assumptio, et per negationem rursus illata conclusio, nunc per affirmationem et assumptio et conclusio
facta est. Cuius rei euidentissima ratio est. Nam cum in superioribus exemplis prima propositio ex affirmationibus
fuerit constituta, atque [1139B] in secundo modo assumptio id quod sequebatur auferret, atque interimeret id quod
praecedebat, necessarium erat duplicem affrmationem geminata negatione consumi, hoc modo: Si dies est, lux est,
utraeque ex affirmatione sunt constitutae. Ut igitur posterior pars, id est lux est, quae affirmatio est, interimatur,
deneganda est. Dicam igitur: Atqui non est lux, quo fit ut praecedentem quoque partem, id est, dies est, quam
affirmationem esse manifestum est, negatione tollamus, concludentes, dies igitur non est. At in hoc Ciceronis exemplo
utraque pars primae atque hypotheticae propositionis negationibus enuntiata est, quae in assumptione uel confusione
non ab allis nisi ab affirmationibus auferuntur, hoc modo. Est enim tale Ciceronis exemplum: si legata non [1139C] est
mulieri numerata pecunia, non est numerata pecunia argentum, uides ut sit utraque negatio? Nam et non esse legatam
mulieri pecuniam numeratam, et non esse numeratam pecuniam argentum, utraeque in negatione sunt positae; quod si
auferenda est per assumptionem propositionis consequens pars, quoniam negatio est, non esse numeratam pecuniam
argentum, dicendum est argentum esse pecuniam numeratam; quod si in conclusione auferenda est pars praecedens, ea
quae negatio est, id est, non esse legatam mulieri pecuniam numeratam, dicendum est: Legata igitur mulieri numerata
pecunia est. Et secundus quidem modus rite a consequentibus factus huiusmodi est.
Illud tamen est diligentius adnotandum. quod superius M. Tullius, cum locorum omnium breuiter exempla
disponeret, loci huius, qui a consequentibus ducitur, inconueniens secundo conditionalium syllogismorum modo
subiecit exemplum, potiusque primo conuenit modo quia non a consequentibus conclusionem sed ab antecedentibus
facit. Ita quippe posuit a consequentibus, si mulier cum fuisset nupta cum eo quicum connubii ius concessum non esset,
nuntium remisit, quoniam qui nati sunt patrem non sequuntur, pro liberis manere nihil oportet. Hic igitur cum quaeratur
an dotis pars apud uirum debeat permanere, id quod praecedit assumitur, ut fiat rata conclusio hoc modo: Sed mulier
cum eo nupta est qui cum connubii ius non fuit, concluditur: Quoniam igitur qui nati sunt patrem [1140A] non
sequuntur, pro liberis manere nihil oportet, et ita non est a consequentibus argumentum, quia non id quod

