est ab homine. Mortale etiam atque rationale, singula hominis transgrediuntur naturam, quae in unum conuenientia,
eidem quo sigillalatim maiora sunt coaequantur.
Accidentia uero quae in definitione ponuntur, omnino a substantia ratione [1097C] disiuncta sunt. In ea uero
definitione quae ex partium enumeratione perficitur, talia sunt quae enumerantur, ut singula totius deflniti nomen
capere non possint, atque idcirco eodem minora sunt, ut fundamenta non possint domus uocabulo nuncupari:
fundamenta enim domo minora sunt, itemque caeterae partes. At uero in ea definitione quae per diuisionem fit, singulae
quidem partes tota ea re quae definitur minores sunt, totum tamen definitae rei nomen suscipiunt. Ut rationale nomen
capit animalis, eodem modo irrationale.
Quibus ita discretis, quotiescumque ab ea definitione quae per substantiales partes efficitur, uel ab ea quae per
accidentium enumerationem colligitur, argumentatio fit, a definitione, id est a toto tractum dicitur argumentum.
[1097D] Quoties uero ab ea definitione quae uel per membrorum enumerationem, uel per specierum diuisionem
perficitur, argumentatio fit, ab enumeratione partium argumentum ductum esse perhibetur. Sed Tullius quia iam
partitionem definitionis ingressus est, etiam hanc interposuit, quae non ad definitionem sed ad enumerationis partium
locum pertinebat. Huius uero rei argumentum est, quia cum post, de eisdem locis latius tractans, de enumeratione
partium loqueretur, nullam aliam enumerationem partium posuit, nisi eam quam nunc definitionis speciem dixit.
Nec tamen est arbitrandum omnem partitionem definitionis locum posse obtinere, ut si quis sic dicat,
fundamenta, parietes et tectum domus est, id non est nec esse. Potest namque esse porticus publicis [1098A] usibus
destinata, potest item aliud quodlibet, ut theatrum quod propter ampliores sonitus exhibendos tegi solet. Sed id nunc
intelligere nos oportet, posse per partitionem aliquid saepe definiri, cum partium illa collectio unam rem tantum possit
efficere, ut si nihil esset aliud quod fundamenta, parietes atque tectum posset habere, nisi domus, iure definitio facta
esse uideretur, domum esse quam fun damenta, parietes tectumque perficiunt.
[6.28] SUNT ETIAM ALIA GENERA DEFINITIONUM, SED AD HUIUS LIBRI INSTITUTUM ILLA
NIHIL PERTINENT; TANTUM EST DICENDUM QUI SIT DEFINITIONIS MODUS.
Hunc locum Victorinus unius uoluminis serie aggressus exponere et omnes definitionum differentias [1098B]
enumerare, multas interserit, quae definitiones esse pene ab omnibus reclamantur. Inter definitiones enim penitet
nomina, quod specialiter Aristoteli in omni doctrinarum genere peritissimo non uidetur; pernegatque in Topicis nomine
fieri definitionem, ueluti si quis dicat:
Quid est conticescere?
et respondeatur:
Tacere!
hae nullo modo definitiones habendae sunt. Quod etiam ex ipsius M.
Tullii definitione approbari potest, per quam definitio quid esset ostendit; dixit enim esse definitionem
orationem quae id quod definitur explicat quid sit. Sed cum nomen non sit oratio, manifestum est nomine definitionem
non posse constitui, cum praesertim ne omnia quidem qua oratione promuntur atque aliquid ostendunt, proprio
definitionis nomine designentur, [1098C] ueluti descriptiones, omnisque alia oratio quae non ex substantialibus
partibus sed ex quolibet alio modo coniunctis efficitur.
Quod ne ipse quidem Victorinus ignorat. Sed uidetur id definitionis loco ipse sibi Victorinus ad disserendi
sumpsisse propositum, quod quoquo modo rem subiectam posset ostendere. Idcirco enim nomen quoque in
definitionum numerum recepit, quoniam saepe notiore uocabulo fit clarius quod ignotiore antea prolatum latebat.
Idcirco etiam nos superius diximus explicationem fieri duobus modis: uno quidem cum pro re minime cognita planius
aliquid afferatur; alio uero cum fit per quamdam partium enumerationem: ut ea quidem explicatio in qua notius aliquid
affertur, nominis sit; ea uero quae fit per partium enumerationem [1098D] orationis, quanquam etiam in ipsis
orationibus semper planius aliquid atleratur quo notius fiat illud de quo disseritur.
Ut igitur nihil expositio nostra praetermittat, et definitionis proprietas appareat, itaque omnia in notitiam
deducantur, ut nec uera definitio nesciatur, et quae non sit proprie uere quo definitio sub scientiam cadat, talis
definitionum differentia facienda est.
Definitionum enim aliae proprie definitiones sunt, aliae abusiuo nuncupantur modo. Ac propriae quidem
definitiones sunt quae ex genere differentiisque consistunt, uelut haec:
Homo est animal rationale mortale
hic enim animal genus est; rationale uero et mortale differentiae.
Earum uero definitionum quae non proprie sed abutendo definitiones uocantur, aliae sunt quae singulis
nominibus [1099A] denotantur, aliae uero quas explicat ac depromit oratio.
Atque illarum quidem definitionum quae tantum nomine designantur, aliae sunt quae *kata lexin*, id est ad
uerbum fiunt, cum pro nomine redditur nomen, uelut si dicat aliquis:
Quid est conticere?
et respondeatur:
Tacere!
uel:
Quid est haurit?
Percutit!

