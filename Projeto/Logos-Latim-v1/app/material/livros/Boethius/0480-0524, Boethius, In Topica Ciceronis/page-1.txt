ANICII MANLII SEVERINI BOETHII
IN TOPICA CICERONIS
LIBER PRIMUS
[INTRODUCTIO BOETHII]
[1039D] Exhortatione tua, Patrici rhetorum peritissime, quae honestati praesentis propositi et futurae aetatis
[1040D] utilitati coniuncta est, nihil antiquius existimaui. Cui muneri libentius acquieui, non quod ad instruendum
[1041A] te, commentarios in M. Tullii Topica laborare me credidi (ridiculus quippe forem si Mineruam, ut aiunt,
litterae docere uellem) sed ut ex disciplinarum liberalium sumptum penu, nostrae apud te semper pignus amicitias
permaneret. Quod enim munus ex animo diligentibus iocundius inueniri potest, quam quod ipsius animi partes format
et instruit? Nam caetera fere caduca, imbecilla, labantia, et si ad fortunae uicem spectes, pene semper aliena sunt. At
uero opulentiam litterarum, nec praesens imminuit aetas, earumque auctoritatem ipsa etiam cunctae conficiens, auget
potius et confirmat uetustas. Accipe igitur opus, non efficientiae securitate sed amicitiae praesumptione susceptum,
apud quam nescio quonam pacto garrire non dedecet, simul quia praelato [1041B] a nobis munere cum tuorum aliquid
operum postulauero, iniurius fueris, si negabis.
Sed cum in M. Tullii Topica Marius Victorinus rhetor plurimae in disserendi arte notitiae commenta
conscripserit, non me oportuisset melioribus forsitan attemptata contingere nisi esset aliquid quo se noster quoque labor
exercere atque parere potuisset. Quatuor enim uoluminibus Victorinus in Topica conscriptis, eorum primo declarandis
tantum libri principiis occupatur.
Addit etiam et si qua in eodem uolumine praedicenda fuissent perpendit, ut ab exordio uoluminis Topicorum
quod est:
[1.01] MAIORES NOS RES SCRIBERE INGRESSOS, C. TREBATI...
usque ad eum locum qui est:
[1.05] ...SED IAM TEMPUS EST AD ID QUOD INSTITUIMUS ACCEDERE.
primi uoluminis Victorini expositio terminetur.
Secundo uolumine [1041C] de iudicandi, atque inueniendi dialecticae partibus, et de loco atque argumenti
definitione pertractat, ut ab eo loco Topicorum qui est:
[2.06] CUM OMNIS RATIO DILIGENS DISSERENDI DUAS HABEAT PARTIS, UNAM INVENIENDI
ALTERAM IUDICANDI...
usque ad eum locum qui est:
[2.08] ...ITAQUE LICET DEFINIRE LOCUM ESSE ARGUMENTI SEDEM. ARGUMENTUM AUTEM
RATIONEM, QUAE REI DUBIAE FACIAT FIDEM.
secundi libri explanatio subsistat.
Tertius uero atque quartus discretionem locorum inter se eorumque exempla multiformiter persequuntur. Ita ut
tertius quidem Tulliana sibi de iure proponat exempla. Quartus uero eosdem locos per alias rursus similitudines
monstret ex Virgilio et Terentio poetis, oratoribus Cicerone et Catone, ut quod praeceptis ostenditur, exemplis
multipliciter collucescat, neque ab eo loco qui est in Topicis sed ex his locis [1041D] in quibus argumenta inclusa sunt,
expositio progressa eum transcendit locum qui est:
[4.23] VALEAT AEQUITAS, QUAE PARIBUS IN CAUSIS PARIA IURA DESIDERAT.
Quanta uero pars reliqua si Topicorum ipsius uoluminis magnitudo demonstrat, quam Victorinus, neque attigit,
neque attingere potuisset, ita est rebus minimis immoratus, nisi opus multa librorum pluralitate distenderet.
Nos uero et hanc ipsam particulam, quam Victorinus attigit diligenter (ut possumus) aggrediamur, et longius
expositione progressi, cum Topicorum debemus fine consistere. Quare hinc de tota operis propositione conueniens
sumamus exordium. Sed antequam de topicae facultatis ratione [1042A] pertractem, proemium, quoad Trebatium M.
Tullius utitur, paucis absoluam.
[Prohemium Ciceronis]
Ait enim:
[1.01] MAIORES NOS RES SCRIBERE INGRESSOS, C. TREBATI, ET HIS LIBRIS, QUOS BREVI
TEMPORE SATIS MULTOS EDIDIMUS, DIGNIORES E CURSU IPSO REVOCAVIT VOLUNTAS TUA. CUM
ENIM MECUM IN TUSCULANO ESSES ET IN BIBLIOTHECA SEPARATIM UTERQUE NOSTRUM AD SUUM
STUDIUM LIBELLOS QUOS VELLET EVOLVERET, INCIDISTI IN ARISTOTELIS TOPICA QUAEDAM,
QUAE SUNT AB ILLO PLURIBUS LIBRIS EXPLICATA. QUA INSCRIPTIONE COMMOTUS CONTINUO A
ME LIBRORUM EORUM SENTENTIAM REQUISISTI.
[1.02] QUAM CUM TIBI EXPOSUISSEM, DISCIPLINAM INUENIENDORUM ARGUMENTORUM, UT
SINE ULLO ERRORE AD EA RATIONE ET VIA PERVENIREMUS, AB ARISTOTELE INVENTAM ILLIS
LIBRIS CONTINERI, VERECUNDE TU QUIDEM UT OMNIA, SED TAMEN FACILE UT CERNEREM TE
ARDERE STUDIO, MECUM [1042B] UT TIBI ILLA TRADEREM EGISTI. CUM AUTEM EGO TE NON TAM
VITANDI LABORIS MEI CAUSA QUAM QUIA TUA ID INTERESSE ARBITRARER, VEL UT EOS PER TE
IPSE LEGERES VEL UT TOTAM RATIONEM A DOCTISSIMO QUODAM RHETORE ACCIPERES,
HORTATUS ESSEM, UTRUMQUE, UT EX TE AUDIEBAM, ES EXPERTUS.

