quae sunt extrinsecus, in nulla relatione sunt constituta, atque ideo hac extrinsecus solum. Illa uero affecta sunt
nuncupata, habet enim aliquam quodammodo cognationem ad id ad quod reducitur, id quod refertur ad aliquid.
Sed omnes fere bos locos quos nunc simplices atque indiuisos ponit, posteriore tractatu diuidit, ut nunc quoque
eos locos qui in ipso sunt, distribuit, cum alios ex toto fieri proponit, alios ex partibus, alios ex nota, alios ex affectis,
affectaque ipsa suis partibus secat.
Extrinsecus uero locum in testimonio positum esse confirmat, testimonii uero uim in auctoritate constituit,
auctoritatem uero deducit in proprias partes sed hoc posteriore tractatu liquebit. Nunc uero eos simplices atque
indiuisos locos proponit, et ueluti [1058B] simplicibus subdit exempla.
Restat autem nunc unum quod uidetur esse quaerendum, an hi loci qui in locos alios diuiduntur, eorum quos
intra se continent locorum loci esse possint, ut eorum qui sunt ex toto, ex partibus, ex nota, ex affectis, is unus quidam
quasi locus sit, qui est in ipso. Nihil quidem prorsus officeret locorum locos putare, fieri enim potest ut locus amplior
intra semet angustiores contineat locos, uelut id prouincia ciuitates, sed nunc haec similitudo non conuenit. Locus enim
est ex quo ducitur id in quo argumentum est positum. Quod si loci locus esse posset, et is qui est in ipso de quo agitur,
eos qui sunt ex toto, uel ex partibus, uel ex nota, uel ex affectis, uelut quidam locus includeret, non essent, ex toto, ex
partibus, ex nota, uel ex affectis loci [1058C] sed argumenta quoniam in eo haererent loco, qui in eo ipso de quo agitur
termino esse praedictus est; non igitur locus esse poterit loci sed uel ut genera in species.
Ita nunc sit diuisio locorum, nec hoc superius dictis uideatur esse contrarium, cum et maximas propositiones,
et earum differentias continentes communi nomine appelauimus locos. Nam maxime propositiones, licet eo ipso quo
maximae sint includant caeteras et uocentur loci, tamen quia sunt notissimae possunt rebus dubiis argumenta. Iure
igitur earum differentiae loci nominantur, quod in locorum speciebus, aliter sese habet, quae prorsus argumenta esse
non possunt: nam in ipso locus uelut in species quasdam diuiditur in eos qui sunt ex toto, ex partibus, ex nota, ex
affectis. Unusquisque [1058D] enim horum locorum primi loci integrum uidetur ferre uocabulum, nam ut hominem
animal dicimus, itemque equum atque bouuem animalia nuncupamus, sic is locus qui ex toto est in ipso esse dicitur,
itemque qui ex partibus ac nota, atque ex affectis in ipso sunt. Sed ex his locis argumenta quidem duci possibile est,
ipsa uero argumenta ut sint, fieri nequit.
[2.09] SED AD ID TOTUM DE QUO DISSERITUR TUM DEFINITIO ADHIBETUR, QUAE QUASI
INVOLUTUM EVOLVIT ID DE QUO QUAERITUR; EIUS ARGUMENTI TALIS EST FORMULA: IUS CIVILE
EST AEQUITAS CONSTITUTA EIS QUI EIUSDEM CIVITATIS SUNT AD RES SUAS OBTINENDAS; EIUS
AUTEM AEQUITATIS UTILIS COGNITIO EST; UTILIS ERGO EST IURIS CIVILIS SCIENTIA.
Post locorum bifariam diuisionem, in ipso scilicet [1059A] de quo agitur, et extrinsecus positorum, partitus est
eum locum qui est in ipso in quatuor membra, id est a toto, a partium enumeratione, a nota, ab affectis. Nunc igitur
anteaquam diuidat eum locum quem ab affectis esse proposuit, superiorum trium quos in primo interim tractatu minime
diuisurus est sed indiuiduos relicturus, exempla supponit. Hi uero sunt a toto a partibus, a nota.
Ac de eo quidem loco qui est a toto ita disseruit ac disputauit. Tum inquit, dicimus a toto locum argumenti
quando totum illud quod in quaestione positum est definitione complectimur, quae definitio rei dubiae de qua agitur
facit fidem. Sed definitio omnis, ut superius quoque dictum est, id quod nomine inuolute designatur euoluit et explicat,
atque ideo non terminus qui in [1059B] definitione ponitur sed quae in ipso sunt, possunt argumentis praestare
materiam. Sunt autem in unoquoque propriae definitiones. Definitio enim est oratio substantiam uniuscuiusque
significans; quod si ab unaquaque re propria substantiam non recedit, ne definitio quidem recedit, est ergo definitio in
ipso termino de quo agitur, quae definitio totum terminum nec esse est comprehendat, neque enim partem substantiae
sed totius termini substantiam monstrat. Sed quoniam ex ea definitione fides fit rei dubiae, trahitur ex definitione
argumentum, quae definitio in ipso termino est de quo agitur, et eius termini totum est. Itaque argumentum quod a
definitione ducitur, ab eo ducitur loco qui in ipso termino est, qui in quaestione est collocatus. Sed quoniam multi loci
sunt in [1059C] ipso, hic totus a toto est. Definitio enim totum terminum comprehendit, atque id quod inuolute nomine
significabitur, euoluit atque aperit.
Eius argumenti talis est formula. Ius ciuile est aequitas constituta his qui eiusdem ciuitatis sunt ad res suas
obtinendas, eius autem aequitatis utilis est cognitio, utilis est ergo iuris ciuilis scientia. Est enim quaestio, an iuris
ciuilis scientia sit utilis, hic igitur ius ciuile supponitur, utilis scientia praedicatur. Quaeritur ergo an id quod
praedicatur, uere possit adhaerere subiecto. Ipsum igitur ius ciuile non potero ad argumentum uocare, de eo enim
quaestio constituta est; respicio igitur quid ei sit insitum, uideo quoniam omnis definitio ab eo non seiungitur, cuius est
diifinitio, ne a iure ciuili quidem propriam definitionem posse abiungi. [1059D] Definitio igitur ius ciuile, ac dico: "Ius
ciuile est aequitas constituta his qui eiusdem ciuitatis sunt, ad res suas obtinendas"; post hoc considero num haec
definitio reliquo termino, utili scientiae, possit esse coniuncta, id est an aequitas constituta his qui eiusdem ciuitatis
sunt, ad res suas obtinendas, utilis scientia sit, uideo esse utilem scientiam dictae superius aequitatis. Concludo itaque,
iuris igitur ciuilis scientia utilis est.
Hoc igitur argumentum est ex eo loco qui est in ipso, hoc est in iure ciuili, qui terminus in quaestione est
constitutus, hic uocatur a definitione, quae definitio quaestionum totum est, argumentum est a toto. Omnis autem locus
a toto in ipso est. Nec nos ulla dubitatio perturbet, quod [1060A] ius ciuile et rursus scientia utilis quaedam sunt
orationes quas inter terminos collocamus. Non enim omnis termiuus simplici orationis parte profertur sed aliquoties
orationes integrae in terminis constituuntur. In hac igitur argumentatione maxima ac per se nota propositio est ea per

