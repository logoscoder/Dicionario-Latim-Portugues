quam intelligimus omnia quae definitioni alicuius coniunguntur, ipsa quoque illis quorum definitio est, necessitate
copulari. Sequitur enim cum definitio iuris ciuilis utili scientiae possit adiungi, iuri quoque ciuili utilem scientiam posse
copulari; est igitur hoc argumentum tractum ab eo loco qui est in ipso. Omnis enim definitio in eo termino est quem
definit, eodem autem loco qui in ipso est, et a toto. Omnis enim definitio totum monstrat atque aperit. Maxima
propositio haec. Quibus [1060B] aliquorum definitio iungitur, eisdem necessario ea quae definiuntur aptantur.
[2.10] TUM PARTIUM ENUMERATIO, QUAE TRACTATUR HOC MODO: SI NEQUE CENSU NEC
VINDICTA NEC TESTAMENTO LIBER FACTUS EST, NON EST LIBER; NEQUE ULLA EST EARUM RERUM;
NON EST IGITUR LIBER...
Sit quaestio utrum aliquis quem seruum esse constiterit, sit liber. Quoniam faciendi liberi tres sunt partes. Una
quidem ut censu liber fiat, censebantur enim antiquitus soli ciues Romani. Si quis ergo consentiente uel iubente
domino, nomen detulisset in censum, ciuis Romanus fiebat et seruitutis uinculo soluebatur, atque hoc erat censu fieri
liberum, per consensum domini nomen in censum deferre, et effici ciuem Romanum. Erat etiam pars altera
adipiscendae [1060C] libertatis, quae uindicta uocabatur: uindicta uero est uirgula quaedam quam lictor manumittendi
serui capiti imponens, eumdem seruam in libertatem uindicabat, dicens quaedam uerba solemnia, utque ideo illa uirgula
uindicta uocabatur. Illa etiam pars faciendi liberi est, si quis suprema uoluntate in testamenti serie seruum suum
liberum scripserit.
Quae quoniam partes sunt liberi faciendi, siquis aliquem, quem seruum fuisse constiterit, monstrare uelit non
esse liberum factum, dicet, si neque censu, neque uindicta, noque testamento, liber factus est, non est liber. At nulla
earum parte liber factus est, non est igitur liber. Si enim omnes partes a qualibet illa re abiunxeris, totum necessario
separasti. Nam cum totum in suis partibus constet, si quid nulla cuiuslibet [1060D] parte coniungatur, a toto etiam
segregatur.
Partes autem duobus dicimus modis, uel species, uel membra. Species est quae nomen totius integrum capit,
uelut homo atque equus animalis, utraque enim per se integro nomine animalia nuncupantur. Est enim homo animal, et
rursus equus animal. Item membra sunt quae cum totum efficiant, coniuncta totius capiunt nomen, singula uero nullo
modo, ut cum fundamentum, parietes et tecta domus membra sint, simul omnia domus dicuntur, fundamenta uero sola
domus uocabulo minime nuncupantur, neque parietes, neque tecta.
In his igitur quae species sunt, quoniam nomen totius integrum capiunt, uisi sigillatim omnes partes ab eo de
quo dubitatur abiunxeris, non [1061A] possis totum ab esse monstrare. Dictum est enim unamquamque partem totius
uocabulum integrum capere. Ut quoniam faciendi liberi tres sunt species, census, uindicta, testamentum, si quaslibet
duas remoueris, una tamen permanserit, liberum necessario confitebere. Siue enim censu tantum, siue uindicta, siue
testamento sit liber factus, liberum esse constat. Ergo in his nisi omnes species remoueris, non potes destruere quod in
quaestione propositum est. At si affirmare uelis atque astruere, sufficit tantum unam quamlibet speciem demonstrare, ut
si uelis ostendere liberum, sat est, ut monstres, aut uindicta, aut censu, testamentoue liberum factum; quod si destruere
uelis, non sufficit ostendere, aut censu, aut uindicta, aut testamento liberum non esse factum sed nullo [1061B] eorum
modo ad libertatem uenisse. Itaque his partibus quae species sunt, si destruere uelis, cunctis utendum est; si astruere,
una sufficiet.
At uero hae partes quae sunt membra, contrario modo sunt: si destruere uelis, sat erit unam seiungas; si
astruere, cuncta ad esse necessario comprobabis. Nam si uelis ostendere non esse domum, sufficit ut aut fundamenta
non esse dicas, aut parietes, aut tecta; nam si quid horum defuerit, domus non potest appellari. At si uelis ostendere
domum esse, nisi cuncta in unum coniunxeris, id quod proponis astruere non ualebis.
Omnes hi loci a partium enumeratione ducuntur, quia in his partibus quae species sunt, cunctae partes
enumerantur, ut destruas; in his uero quae membra sunt cunctae partes enumerantur, ut [1061C] astruas.
Quaestio est igitur in proposito Ciceronis exemplo argumentia partium enumeratione deducti: An is quem
seruum fuisse constitit, liber sit; is quem seruum fuisse, subiectus est terminus, liber uero praedicatus; neutrum igitur
eorum terminum ad argumentum ducere poterimus. De quibus enim dubitatur, ipsi fidem dubitationi facere non
possunt. Video igitur qui in altero eorum sit. Quoniam uero partes omnes in eo sunt cuius partes sunt, quoniamque
libertas data, habet proprias partes, sumo eas atque dinumero, et requiro an ulla earum partium uideatur inesse subiecto
sed nulla inest. Concludam igitur non esse liberum.
Unde manifestius demonstratur, non solum ab eo termino qui subiectus est, argumenta sumi posse, uerum
etiam ab eo qui est [1061D] praedicatus. Nam prius exemplum quo demonstrabat iuris ciuilis scientiam esse utilem, ius
ciuile quod subiectum erat definiuit, ductumque inde argumentum rei dubiae fecit fidem. Hic uero libertatis partes
enumerantur, qui est terminus praedicatus.
Est igitur, ut dictum est, quaestio an quem seruum esse constiterit, liber sit. Terminus is quidem quem seruum
esse constiterit, subiectus est, praedicatus uero liber, in ipso, id est in praedicato, partes sunt, quae enumerantur, a qua
enumeratione dum trahitur argumentum, fit argumentum in ipso, ex partium, enumeratione. Maxima propositio, cuius
partium nihil rei propositae copulatum est, ei ne totum quidem esse potest coniunctum.
Hic uidetur esse dubitandum num locus a toto atque a partibus idem sit, cum [1062A] omnes partes totum
faciant, si coniungantur.
Sed respondebitur, cum sit argumentum ab enumeratione partium, totum diuiditur, non coniungitur, diuidendo
enim argumentatio procedit. Nam quisquis partem cuiuslibet sumpserit, eo ipso, quo partem sumpserit, rem uidetur esse

