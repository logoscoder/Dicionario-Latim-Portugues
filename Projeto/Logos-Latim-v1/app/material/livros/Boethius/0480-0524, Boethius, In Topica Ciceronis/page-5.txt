artis quae topice dicitur exempli quadam claritate designat intentionem. Est enim topices intentio, argumentorum facilis
inuentio. Non [1048B] igitur inuenire docet topice quod est naturalis ingenii sed facilius inuenire: omnis quippe ars
imitatur naturam, atque ab hac materia suscepta, rationes ipsa uiamque conformat, ut cum facilius id quod ars quaeque
promittit, tum elegantius fiat, uelut parietem struere naturalis ingenii est sed arte fit melius.
Argumentum autem ratio est quae rei dubiae faciat fidem. Multa enim sunt quae faciant idem sed quia rationes
non sunt, ne argumenta quidem esse possunt, ut uisus facit fidem his quae uidentur sed quia ratio non est uisus, ne
argumentum quidem esse potest. Differentiam uero unam sumpsit, eam quae faciat fidem, omne enim argumentum
facit fidem.
Si igitur iunxerimus genus ac differentiam, et id esse argumentum dicamus, quod rationem quae faciat fidem,
num tota argumenti [1048C] natura monstrata sit? Minime. Quid si eius rei, de qua nemo dubitat, aliqua ratione facere
quis fidem uelit, num idcirco illa, quod fidem faciat, uocabitur argumentum? Nullo modo: argumentum namque est
quod rem arguit, id est probat, nihil uero probari, nisi dubium, potest.
Nisi ergo sit res ambigua, et ad eam ratio fidem faciens afferatur, argumentum esse non poterit. Addita igitur
alia differentia quae est rei dubiae, facta est integra definitio argumenti, ex genere et duabus differentiis constans,
genere quidem, ratione: una uero differentia, quod faciat fidem; altera uero, quod rei dubiae est, ut sit tota definitio, id
esse argumentum quod sit ratio, rei dublae faciens fidem.
Quae cum ita sint, nec esse est ut ubi dubitatur aliquid, ibi sit [1048D] quaestio. Quod si argumentum praeter
rem dubiam esse non poterit, nullo modo esse praeter quaestionem potest. Quaestio uero est dubitabilis propositio.
Propositio uero est ratio uerum falsumue designans. Omnis igitur propositio siue constanter atque pronuntiatiue
proferatur, ut si quis dicat: Omnis homo animal est; siue ad interrogationem dirigatur, ut si quis interroget: Putasne
omnis homo animal est? retinet proprium nomen, et propositio nuncupatur. At si eadem, uelut dubitabilis proferatur, fit
quaestio, ut si quisque erat an omnis homo animal sit. Quot autem modis quaestio diuidatur, nunc explicandi locus non
uidetur accommodus sed in iis libris dicemus quos de topicis differentiis formare molimur.
Ad [1049A] quaestionem igitur, id est ad dubitabilem propositionem, omnis intentio dirigitur argumenti, non
uero ut totam comprobet quaestionem sed ut partem eius ratione confirmet; neque enim tota quaestio defenditur sed una
eius quaelibet pars argumentatione firmatur: nemo enim defendit caelum rotundum esse et non esse; si enim ita quis
defenderet, totam quaestionem uideretur probare. Sed cum ita consideratur:
Utrum rotundum sit caelum an non sit
in una tantum consistit quaestionis parte defensio, siue quae affirmat siue quae negat. Omnis enim quaestio
contradictionibus constat. Nam si qua res ab altero affirmetur, negetar ab altero, totum hoc contradictio nuncupatur, ut
si quis dicat:
Caelum rotundum est
alter neget dicens:
Caelum rotundum [1049B] non est.
Caelum rotundum esse et non esse contradictio prohibetur. Dubitabilis uero propositio, quam quaestionem esse
praediximus, et affirmationem in se continet et negationem, hoc enim ipso quo dubitabilis est, contradictionem uidetur
includere. Cum enim dubitat quis utrumque caelum rotundum sit, siue adiungat an non sit, siue reticeat, ipsa dubitatio
partem secum alteram trahit. Si enim unam partem propositio tueatur, dubitabilis non est, atque idcirco nec quaestio.
Cum igitur omnis quaestio duas habeat partes, affirmationis unam, alteram negationis, nec esse est ut sit
semper ex alterutra parte defensio, ut unus quidem affirmationis partem, negationis alter defendat, et hic quidem ad
astruendam affirmationem, ille uero ad destruendam, quae [1049C] potuerit argumenta perquirat. Nihil uero interest
utrum quis affirmationem ponat, an destruat negationem, aut negationem defendat, an oppugnet affirmationem. Age
enim, sit quaestio, utrum caelum rotundum sit. Si quis eam sibi quaestionis partem assumpserit, quam esse defendit, ad
eam constituendam cuncta nec esse est sibi comparet argumenta, atque in hoc affirmationem quidem ponit sed destruit
negationem. Si quis uero neget id, ac dicat non esse caelum rotundum, suscipit sibi partem alteram quaestionis quae
fuerat reliqua, id est negationem, in eaque consistit, et ad hanc approbandam, perquisitis nititur argumentis; itaque qui
negationem ponit, labefactat affirmationem.
Quae cum ita sint, demonstratum arbitror, non totam quaestionem sed eius aliquam partem ad defensionem
uenire. Sed [1049D] quod quisque defendet, ad hoc quoque argumenta perquirit. Ad partem igitur quaestionis
astruendam destruendamue argumenta sumuntur, atque haec quidem si quis minus intelligit, ne a nobis obscure dicta
esse causetur. Si enim quae in dialectica, uel a nobis dicta Latina oratione, uel a Graecis scripta sunt, ignorabit, mirum
est si quam partem eorum quae dicimus aduertere ualeat, ne dum stupeamus quod non omnia comprehendat.
Sed quoniam dubitabilem propositionem quaestionem esse praediximus, euenit ut quas partes habeat
propositio, easdem etiam quaestio retinere uideatur. Omnis autem simplex propositio duas habet partes in terminis
constitutas. Simplex uero propositio est huiusmodi: [1050A]
Omnis homo animal est
Terminos uero uoco simplices orationis partes quae continent propositionem, ut animal et homo. Hi uero sunt
praedicatus atque subiectus. Praedicatus est in propositione maior terminus collocatus; subiectus uero minor. Maior
uero terminus de subiecto dicitur, minor autem de maiore nullo modo praedicatur, ut animal quoniam maius est quam
homo, de homine praedicatur: dicitur enim:

