differre quam antecedere uel consequi, plus etiam est contrarium quam repugnans. Et in suo quaeque ordine plenam
retinent formam, uelut quia similitudo propinquitatem quamdam tenere debet: propinquius est enim id quod est simile
ei cui simile esse consideratur, quam id quod ad. iunctum est ei cui naturali uicinitate coniungitur. Rursus quoniam
differentia similitudinis auctor est, [1089D] dissimilius est id quod ab aliquo differt, quam id quod consequitur uel
antecedit.
Rursus quoniam contrarium longissime ab eo qui contrarium est oportet abscedere, longius abscedit
contrarium quam repugnans.
Post haec quid aliud restare poterat quam effectorum causas quaerere? aut post effectorum causas quid aliud
quam ipsarum causarum perquirere effectus? Praeterea a comparatione loci, postremum ordinem tenent, quia siue
similitudinem, siue dissimilitudinem in sola obtinent quantitate. Ac de locorum ordine satis dictum est.
Illud praeterea considerandum puto, num hi quoque argumentorum loci qui in ipso haerent de quo quaeritur,
inter affecta iure numerentur.
Quandoquidem quae affecta sunt, idcirco [1090A] esse dicuntur affecta, quia sunt ad aliquid, et propositi
termini relatione nectuntur. Nam et definitio alicuius est definitio, et totum partium totum est, et nota significati nota
est. Sed inspicienda natura est singulorum, et uidendum num similiter haec ad aliquid referantur ut caetera. Nam
definitio rem quam definit quodammodo explicat atque conformat. Item partes rem cuius partes sunt propria
coniunctione perticiunt. Nota uero, eius intellectum conmmuniter tenet, et cum haec caetera quae uocantur affecta non
faciant, iure haec non inter affecta ponuntur sed in eo ipso quod ueluti conficiunt atque conformant, inesse dicuntur.
Sed quoniam de ui atque ordine locorum sufficienter dictum est, nunc ad sequentia transeamus.
Praeter omnia enim quae superius dicta sunt, [1090B] illud animaduertendum maxime est, quia non si quid in
argumentis fuerit sumptum, illud eurum argumentorum locus dicendus est, nisi non solum insit argumentis, uerum
etiam ab eo argumenta nascantur. Id quod dico, planiore liquebit exemplo. Si quod enim fuerit argumentum in quo
sumatur genus uel species, non statim illud argumentum ex genere uel specie tractum esse dicitur, nisi ei argumento
uires generis uel speciei qualitas subministret. Age enim, sit quaestio an idem sit animali esse quod uiuere, et fiat
argumentatio sic: non idem est animali esse quod uiuere, quia ne inanimato quidem idem est esse quod mori, piurima
quippe sunt inanimata, neque moriuntur. Nam quae nunquam uixere, ne mori quidem posse manifestum est. Hoc igitur
inanimatum genus [1090C] est lapidum, ac fusilium metallorum, et sumptum est in argumentum sed non ex genere
factum est argumentum, licet in eodem genus uideatur inclusum sed potius a contrario. Nam contrarium est uitae
quidem mors, animalium inanimatum; sed mori non sequitur inanimatum, igitur ne animal quidem uiuere. Non ergo ex
genere locus iste ducendus est sed potius ex contrario, quamuis genus huiusmodi contineat argumcntum; tunc enim
locus esset a genere, si ab animalis uel a uiuendi genere argumenti ratio traheretur, uelut si ita fieret argumentum:
animali esse, substantiae est esse; ipsum uero uiuere substantia non est sed in substantiam uenit. Non est igitur idem
uiuere quod animali esse. A substantia igitur tractum est argumentum, a genere uidelicet animalis. [1090D] Hoc igitur
argumentum, et genus continet, et ex genere ductum est; in priore uero, etsi genus continet, a contrario tamen ductum
esse perpenditur. Illud enim semper speculandum est, non quid in argumento sit sed ex quo ducitur argumentum.
Et in caeteris quidem eadem ratio tenenda est, neque est enim in singulis immorandum. Siquis enim
diligentiam decursae superius expositionis exercuit, facile in reliquis colliget, quod uno declaratur exemplo:
[5.26] QUANDO ERGO UNUSQUISQUE EORUM LOCORUM QUOS EXPOSUI SUA QUAEDAM
HABET MEMBRA, EA QUAM SUBTILISSIME PERSEQUAMUR, ET PRIMUM DE IPSA DEFINITIONE
DICATUR. DEFINITIO EST ORATIO, QUAE ID QUOD DEFINITUR EXPLICAT QUID SIT...
Propositis igitur breuiter argumentorum locis eosdem [1091A] subtilius atque enodatius statuit per suas partes
et conuenientia membra partiri. Ita enim locorum omnium diligentius natura considerabitur, si non confuse solum,
uerum etiam distributim, et in suarum partium proprietate noscantur. Dat uero hoc multam inueniendorum copiam
argumentorum: ut enim de definitione dicamus, si cunctas aliquis definitionum partes agnouerit, ex omnibus sibi poterit
argumenta conquirere, eritque in inueniendis copiosior argumentis eo qui quot sint definitionis species ignorat. Ex tot
enim definitionum partibus argumenta producet, quantas quis definitionum partes esse cognouerit.
Is uero habebit plurimam talium locorum facultatem, quem definitionum diuersitas non latebit. Ob hoc igitur
M. Tullius, quos confuse [1091B] atque indigeste posuit locos, nunc eosdem diligentiore ratione partitur.
Ac primum illud propensiore consideratione tractandum est, quod, ut dictum est, etiam loci ipsi res quaedam
sunt sed tunc esse intelliguntur loci, cum ab his trahitur argumentum. Ergo nunc Cicero non principaliter locos sed res
ipsas diuidit, quae ad argumentum ductae, speciem sumunt locorum. Definitio namque, et pars, et nota, res quaedam
sunt sed cum ab his argumentum ducitur, loci fiunt. Cum igitur M. Tullius res ipsas ita ut sunt naturaliter partiatur,
simul cum rebus diuidit locos. Si enim res una est a qua duci poterit argumentum, unus est etiam locus; at si illa
diuiditur, quot partes eius rei fuerint, tot erunt etiam loci generis eiusdem de quo argumenta nascuntur.
Quae [1091C] cum ita sint, cumque prius omnium locus a toto sit, id est a definitione; prius quid sit definitio
definitione declarat, ut patefacta rei natura, species eius uel membra conuenienti ordine partiatur. Detinitio, inquit, est
oratio quae id quod definitur explicat quid sit, sicut definitio est hominis, animal rationale mortale. Dictum uero
cautissime explicat. Nam quod nomen confuse denuntiat, id definitio per quaedam substantialia membra diffundit.
Quod enim confuse nomine hominis declaratur, id aperit atque explicat definitio, dicens hominem esse animal
rationale et mortale. Nam nisi ita dixisset, potuerat esse oommunis definitio generi quoque, uelut hoc modo: definitio

