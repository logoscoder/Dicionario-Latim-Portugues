an earum aedium quarum ususfructus legatus sit, uitium uel ruinam haeres restituere cogatur. Hic igitur subiecta
quidem oratio est, ueluti [1072B] quidam terminus, aedium quarum ususfructus legatus sit, ruinam uel uitium.
Praedicata uero oratio, loco termini constituta, ab haerede restitutio.
Sumo igitur a simili argumentum, hoc modo: Quoniam si quis serui usumfructum legauerit, isque seruus
aliquo modo deperierit, non cogitur restituere haeres seruum, ne nunc quidem cogetur haeres restituere aedes, quae in
usumfructum legatae, ruinam uitiumue iecerunt. Similes est enim serui ususfructus legatio aedium ususfructus
legationi. Simile est etiam seruum in usumfructum legatum si deperierit, ab haerede non restitui, et aedium in
usumfructum legatarum uitium ruinamue ab haerede non refici. Est igitur quaestio quidem an aedium in usum fructum
legatarum uitium uel ruinam haeres restituere cogatur. Terminus [1072C] uero subiectus quidem, aedium in
usumfructum legatarum. uitium uel ruinam, praedicatus autem ab haerede restitutio.
Argumentum uero ab eo quod in ipso est, id est ab eo quod inest, uel ruinae, uel uitio aedium in usumfructum
legatarum. Id autem est affectum, id est similitudo. Omnis enim similitudo ei inesse perpenditur quod est simile,
simililudo uero est serui ususfructus legati pereuntis, quem restituere haeres non cogitur. Maxima uero propositio:
Similibus rebus eadem conuenire.
[3.16] A DIFFERENTIA: NON, SI UXORI VIR LEGAVIT ARGENTUM OMNE QUOD SUUM ESSET,
IDCIRCO QUAE IN NOMINIBUS FUERUNT LEGATA SUNT. MULTUM ENIM DIFFERT IN ARCANE
POSITUM SIT ARGENTUM AN IN TABULIS [DEBEATUR].
In rebus plurimum differentibus quod de altera [1072D] earum dicitur non uidetur in alteram conuenire.
Id cum ita sit, quidam argentum suum omne legauit uxori. Illa pecuniam quoque quae in nominibus debebatur,
suam esse dicebat, quod omnis pecunia nomine uocaretur argenti. Quaeritur an id quoque argentum quod in nominibus
debebatur, legatum sit. Hic igitur subiectus est terminus, argentum quod in nominibus debebatur, legatum uero
praedicatur. A differentia igitur faciemus argumentationem hoc modo: Idem de plurimum differentibus rebus intelligi
non potest.
Plurimum uero differt argentum in arca ne sit positum, an in nominibus debeatur. Nam quae posita in arca
pecunia est iuris est nostri, in nominibus uero debita non est nostra; nam quod [1073A] mutuum datur, ex meo fit
accipientis, atque ideo non cogitur eamdem ipsam pecuniam debitor restituere creditori sed aliam tantam. In arca uero
posita pecunia, et in nominibus debita, non sunt argenti uel pecuniae species sed differentiae; nam argenti species
signatum acnon signatum esse dictae sunt. Qualitas uero pecuniae in possessione positae uel non positae sed non modis
omnibus alienae, in his differentlis constat, ut alia sit in arca posita, reliqua in nominibus debeatur; atque hoc idcirco
dictum est ne quis non a differentiis sed a specie argumentationem ductam putaret. Qualitas enim substantialis non
speciebus sed differentiis annumeratur.
Cum igitur suum omne quod fuerit argentum uir uxori legauerit, cumque manifestum sit id ad eam pertinere
[1073B] quod fuerit suum legantis, id est quod in arca fuerit conditum, non potest idem intelligi de eo quod in
nominibus debebatur, quoniam, sicut dictum est, id quod in nominibus debetur ab eo quod in arca positum est
plurimum differet.
Facta est igitur argumentatio ab eo quod inerat, de quo quaerebatur.
Quaerebatur uero de argento in nominibus debito. In hoc uero inerat propria differentia, qua ab alio differebat
argento, eo scilicet quod in arca positum fuerit. Id uero est affectum, id est differentia.
Maxima uero propositio, de rebus plurimum differentibus, idem intelligi non posse.
[3.17] EX CONTRARIO AUTEM SIC: NON DEBET EA MULIER CUI VIR BONORUM SUORUM
USUM FRUCTUM LEGAVIT CELLIS VINARIIS ET OLEARIIS PLENIS RELICTIS, PUTARE ID AD SE
PERTINERE. [1073C] USUS ENIM, NON ABUSUS, LEGATUS EST. [EA SUNT INTER SE CONTRARIA.]
Quod de aliqua re dicitur, id in eius contrarium non potest conuenire. Idem enim de duobus contrariis intelligi
nullo modo potest. Quidam igitur supremae uoluntatis arbitrio uxori bonorum suorum usumfructum legauit, mulier
cellas uinarias oleasque plenas ad usumfructum proprium deuocabat. Quaeritur an penus quoque ususfructus legatus sit;
penus igitur ususfructus est subiectum, legatus praedicatum. A contrario igitur sumitur argumentum hoc modo: Utimur
his quae nobis utentibus permanent, his uero abutimur quae nobis utentibus pereunt; ergo, cum permanere ac perire
contraria sint, usus quoque et abusus contraria nec esse est iudicentur. [1073D] Quod si caetera quidem utendo
permanent, cellae autem uinariae atque oleariae utendo consumuntur, aliarum quidem rerum ususfructus esse potest;
penus uero non potest usus esse sed potius abusus. Ergo cum uir uxori usumfructum bonorum suorum legauerit, non
potuit legare contrarium, quod est abusus; est uero abusus uini atque olei, uinum igitur atque oleum ad usumfructum
mulieris non potest pertinere.
Argumentum ab eo quod in ipso est de quo agitur, id est ab ususfructus legatione, atque ab affecto, id est
contrario; contraria uero in contrariis non ita sant, tanquam definitio in eo quo definitur sed tanquam relatio. Omnis
enim relatio in relatiuis, omniaque contraria non id quod [1074A] sunt, id est qualitates sed hoc ipsum quod contraria
sunt, in contrariis esse dicuntur, quia non secundum qualitatem propriam sed secundum distantiam plurimam sibi
inuicem conferuntur. Maxima propositio est, quod alicui conuenit, id eius contrario non conuenire.
[4.18] AB ADIUNCTIS: SI EA MULIER TESTAMENTUM FECIT QUAE SE CAPITE NUMQUAM
DEMINUIT, NON VIDETUR EX EDICTO PRAETORIS SECUNDUM EAS TABULAS POSSESSIO DARI.

