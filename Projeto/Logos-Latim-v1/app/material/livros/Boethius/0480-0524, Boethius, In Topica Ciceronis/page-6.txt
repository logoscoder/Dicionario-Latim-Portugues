Omnis homo animal est
Homo uero de animali non dicitur, nemo enim uere dicit:
Omne animal homo est
Hac igitur ratione internoscere possumus qui terminus in propositione maior, qui uero sit minor. Omnis autem
quaestio, ut dictum est, quoniam dubitabiles partes habet, et ad easdem comprobandas argumenta sumuntur, necesse est
ut [1050B] quidquid in quaestionibus comprobatur, id argumentorum ratione firmetur. Argumentum uero nisi sit
oratione prolatum, et propositionum contexione dispositum, fidem facere dubitationi non poterit. Ergo illa per
propositiones prolatio ac dispositio argumenti, argumentatio nuncupatur, quae dicitur enthymema uel syllogismus,
cuius definitionem in Topicis differentiis apertius explanabimus. Omnis uero syllogismus uel enthymema
propositionibus constat; omne igitur argumentum syllogismo uel enthymemate profertur. Enthymema uero est
imperfectus syllogismus, cuius aliquae partes, uel propter breuitatem, uel propter notitiam, praetermissae sunt. Itaque
haec quoque argumentatio a syllogismi genere non recedit.
Quoniam igitur syllogismus omnis propositionibus [1050C] constat, propositiones uero terminis, terminique
inter se differunt, eo quod unus maior est, alter minor, fieri non potest ut ex propositionibus conclusio nascatur, nisi per
terminos progressae propositiones extremos terminos alicuius tertii medietate coniunxerint: id facillimo demonstratur
exemplo. Sit enim quaestio: Utrum homo substantia sit an minime. Sumo mihi quaestionis partem alteram
comprobandam, ea est, hominem esse substantiam; in hac igitur duo sunt termini, substantia atque homo, quorum maior
substantia, minor homo, quod ex eo quoque poterit ostendi, quoniam posterius substantia in prolatione profertur, uel ut
in hoc ipso quod dicimus homo substantia est, prius hominem, posterius substantiam nominamus. Ut igitur substantiam
atque hominem [1050D] iungam, nec esse est medium terminum reperiri, qui utrosque copulet terminos, hic sit animal,
fiatque una propositio:
Omnis homo animal est
in hac igitur propositione animal praedicatur, homo subiicitur. Rursus adiungo:
Omne autem animal substantia est
in hac rursus animal supponitur, substantia praedicatur. Itaque concludo, omnis igitur homo substantia est; ac
per hoc homo quidem semper subiectus est. Animal uero ad hominem quidem praedicatum est, ad substantiam uero
subiectum. Substantia uero ipsa semper praedicata persistit, unde fit ut minor quidem sit homo, maior uero homine
substantia, medius autem terminus animal. Quoniam igitur extremi termini medii interpositione copulantur, eoque
modo quaestionis inter se membra [1051A] conueniunt, adhibitaque probatione soluitur dubitatio, nihil est aliad
argumentum quam medietatis inuentio, haec enim uel coniungere, si affirmatio defendatur, uel disiungere, si negatio
uindicetur, poterit extremos.
Quae cum ita sint, duarum propositionum et tertiae conclusionis, maior quidem propositio dicitur ea quae
maiorem terminum continet, id est in qua maior quidem praedicatur; medius uero supponitur, ut "Omne animal
substantia est"; minor uero propositio est quae medium quidem terminum praedicat, subiicit autem minorem, ut "Omnis
homo animal est". Sed quoniam a maioribus nec esse est minora descendere, eius conclusionis, quae ex duabus
propositionibus nascitur, illa quasi effectrix et propria propositio uidetur esse, quae prima est; haec [1051B] autem est,
"Omnis homo substantia est". Quod qui priores posterioresque nostros Analyticos, quos ab Aristotele transtulimus,
legit, minime dubitat. Sed etsi quis quae illic scripta sunt nesciens, ad haec legenda proruperit, etiamsi rationem rerum
quas non intelligit minime comprehendit, ita tamen ut dictum est esse confidat, seque in Aristotelis Analyticis uberius
inuenturum esse, si legerit, arbitretur.
Natura igitur rerum fert ut ubi quid maius ac minus est, ibi maximum quoque aliquid inesse necesse sit. Quo fit
ut sint quaedam maximae propositiones, quoniam minores maioresque esse monstrauimus, quarum natura ex
simplicium propositionum partitione sumenda est. Omnis enim simplex propositio uel affirmatiua est, uel negatiua.
Earumque aliae sunt [1051C] uniuersales, ut:
Omnis homo iustus est Nullus homo iustus est
aliae particulares, ut:
Quidam homo iustus est
aliae indefinitae, ut:
Homo iustus est Homo iustus non est
aliae singulares aliquid atque indiuiduum continentes, ut:
Cato iustus est Cato iustus non est
Harumque omnium aliae sunt dubitabiles, aliae indubitatae. Supremas igitur ac maximas propositiones
uocamus, quae et uniuersales sunt, et ita notae atque manifestae, ut probatione non egeant, eaque potius quae in
dubitatione sunt probent. Nam quae indubitata sunt, ambiguorum demonstrationi solent esse principia, qualis est,
omnem numerum uel parem esse uel imparem, et aequalia relinqui, si aequalibus aequalia detrahuntur; caeteraeque de
quarum nota ueritate [1051D] non quaeritur.
Maximas igitur, id est uniuersales ac notissimas propositiones, ex quibus syllogismorum conclusio descendit,
in Topicis ab Aristotele conscriptis locos appellatos esse perspeximus; quod enim maximae sunt, id est uniuersales
propositiones, reliquas in se uelut loci corpora complectuntur, quod uero notissimae atque manifestae sunt, fidem
quaestionibus praestant, eoque modo ambiguarum rerum continent probationes.

