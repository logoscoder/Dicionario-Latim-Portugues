In iure autem cessio fit hoc modo: apud magistratum populi Romani, uel apud praetorem, uel apud praesidem
prouinciae, is cui res in iure ceditur rem tenens ita uindicat: Hunc ego hominem ex iure Quiritium meum esse aio.
Deinde postquam hic uindicauerit, praetor interrogat eum qui cedit an contrauindicet; quo negante, aut tacente, tunc ei
qui uindicauerit, eam rem addicit, idque legis actio uocabatur.
Res igitur quae mancipi sunt, aut nexu, ut dictum est, abalienabantur, aut in iure cessione. Has autem
solemnitates quasdam esse iuris, ex superioribus Caii uerbis ostenditur. At si res ea quae mancipi est nulla solemnitate
interposita tradatur, abalienari non poterit, nisi ab eo cui traditur, usucapiatur. Quae cum [1095D] ita sint, recte definita
est secundum diuisionem abalienatio rei mancipi, scilicet quae aut nexus traditione, aut in iure cessione perficitur. Nam
pura traditione, abalienatio rei mancipi non explicatur. Species uero has esse, non partes, hinc intelligitur, quia si quis
nexu abalienet rem mancipi, id quod suum fuit, in alterius potestatem pleno iure transtulit. Quid si etiam in iure cedat,
plenum abalienationis ius erat. Ubi autem plenum nomen eius, quod diuidunt, partes suscipiunt, illud genus, et has
species esse paululum quoquo dialectica cognitione imbutus intelligit.
Quae cum ita sint, diuisit Cicero definitionem in duas partes, unam quae partium enumeratione [1096A] fieret,
alteram quae per partium diuisionem, utraque uero definitio partes enumerat. Sed hoc interest, quia haec quidem
species, illa uero membra partitur. Hic suboritur quaestio ualde difficilis. Nam si definitio est etiam partitio, mirum
uideri potest quemadmodum alter sit a definitione locus, alter a partium enumeratione. Quae res maximam
confusionem praestat. Nam cum superius in locorum enumeratione alter a definitione locus, alter sit a partium
enumeratione propositus, cumque nunc enumerationem partium, uel diuisionem, definitionis species esse confirmet,
non est dubium quin cum idem sit partium enumeratio quod definitio (idem namque est species quod genus), idem sit
locus a [1096B] definitione, qui est a partium enumeratione.
Cuius quaestionis ualde difficilis, facilior absolutio est, si definitionum ipsarum formas ac distantias
colligamus. Multis namque modis fieri definitio potest. Inter quos unus est uerus atque integer definitionis modus qui
etiam substantialis dicitur; reliqui per abusionem definitiones uocantur. De quibus omnibus paulo posterius integram
faciam diuisionem. Nunc in commune sic disseram: nam quia omnis definitio explicat quid sit id quod definitur.
Explicatio autem fit duobus modis: uno quidem cum pro re minime cognita planius aliquid affertur; alio uero cum fit
quaedam partium enumeratio. Ac de priore quidem modo, posterius. Nunc uero de enumeratione partium ita dicendum
est, quod omnis definitio, quae per partium enumerationem fit, quasi quaedam [1096C] partitio recte intelligitur.
Dictum est, id quod in nomine confuse significaretur, in definitione quae fit enumeratione paritum, aperiri atque
explicari. Quod fieri non potest nisi per quarumdam partium nuncupationem; nihil enim dum explicatur oratione, totum
simul dici potest. Quae cum ita sint, cumque omnis huiusmodi definitio quaedam sit partium distributio, quatuor his
modis fieri potest. Aut enim substantiales partes explicantur, aut proprietatis partes dicuntur, aut quasi totius membra
enumerantur, aut tanquam species diuiduntur.
Substantiales partes explicantur, cum ex genere ac differentiis definitio constituitur. Genus enim quod
singulariter praedicatur, speciei totum est. Id genus sumptum in [1096D] definitione, pars quaedam fit. Non enim solum
speciem complet, nisi adiiciantur etiam differentiae, in quibus eadem ratio quae in genere est. Nam cum ipsae
singulariter dictae totam speciem claudant, in definitione sumptae, partes speciei sunt, quia non solum speciem quidem
esse designant sed etiam genus. Huius exemplum est:
Homo est animal rationale mortale.
Cum ergo tota definitio homini coaequetur, totiusque definitionis partes sint, tum anima, tum rationale, tum
mortale, ipsius hominis partes esse uidentur singula, quae eiusdem definitionis partes sunt.
Haec igitur proprio nomine definitio nuncupatur.
Item est illa definitio, quando in unum accidentia colliguntur, atque unum aliquid ex his [1097A] efficitur, et
est ueluti quaedam partium enumeratio, non in substantia sed in quadam accidentium collectione posita; huius
exemplum:
Animal est quod moueri propria uoluntate possit.
Animali namque et motus est accidens, et uoluntas, et possibilitas sed haec iuncta perficiunt animal, non
substantialiter constituentia sed per quaedam accidentia designantia quod animalis quasi quaedam partes sunt, et haec
descriptio nuncupatur.
At si non accidentia rei sed quasi membra quaedam dicamus, ex quibus componitur atque coniungitur, atque
inde definitionem facere tentemus, hoc modo dicimus:
Domus est quae fundamento parietibus tectoque consistit
hic membra quaedam sumpta sunt ad definitionem, quibus res tota coniungitur, et haec uocatur per
enumerationem partium [1097B]
definitio.
At si quis ita definiat ut non in definitione ponat membra sed species, a diuisione specierum definitio
nuncupatur: uelut si quis hoc modo pronuntiet:
Animal est substantia quae uel sensu tantum uel sensu et ratione nitatur.
Haec igitur quatuor a se differre manifestum est. In ea namque definitione quae per substantiales partes
efficitur, singulae partes maiores esse uidentur, et substantialiter uniuersaliores ab ea requam definiunt, ut animal maius

