complectitur. Indiscreta namque inuentionis potestas, cum definitiua, tum diuisibilis appellari potest, cum definiendis
partiendisue rebus adhibetur. Quae hoc modo ex inuentionis materia et differentiarum supra [1046B] positarum forma
composita rursus iudicationi materiae fiunt nam prior illa partitio, logice tribus partibus segregata, ita partes explicat, ut
habeat inuentionem materiam singularum, ipsa uero iudicationi materiam praestat. Et enim cum definit aliquis, uel rei
propositae diuisionem facit, inuenit quidem diuisioni definitionique differentias accommodatas sed an recte uel
definiat, uel diuidat, iudicatione perpendit. Ita priores logicae partes secundae diuisionis membra coniungunt, ut
materiam quidem sui habeant inuentionem, iudicationi uero fiant ipsae materia.
Quod in reliqua etiam colligendi parte contingit, nam et ea quae de probabilibus tractat, habet et inueniendi
suppositam materiam, quae uerisimilia reperit argumenta, et de huiusmodi argumenta iudicatio [1046C] perpendit. Est
enim iudicium hoc ipsum internoscendi, quod non necessaria inuentio est sed uerisimilitudinem tenet. Illa quoque pars
quae de necessariis argumentationibus aptatur, habet subiectam materiam necessariae inuentionis, eiusque est iudicium,
ut cum necessaria sunt quae inuenit, necessaria quoque esse perpendat. Nec non cauillandi pars utraque in se continet,
quandoquidem et inueniri falsa possunt, et falsa esse iudicatione discerni.
Quo fit ut prior logices diuisio secundum etiam continere uideatur: nam definitio, partitio atque collectio
inuentionem continent et iudicium, quia neque existere praeter inuentionem, neque agnosci praeter iudicium possunt.
Sed cum omnis inuentio iudicationi subiecta sit, cumque prioris diuisionis partes sine utroque esse non possint, euenit
ut prima partitio [1046D] inuentionem iudiciumque coniungat.
Secunda uero haec diuisio, qua Cicero etiam partitur logicam, segregat huiusmodi facultates, et inueniendi
materiam a iudicationis parte secernit.
Iudicium uero, in colligendi ratione proprias partes habet, nam omnis argumentatio, omnisque syllogismus
propositionibus struitur, omnemque compositum duo in se quaedam retinet, quae speculanda esse uideantur.
Et quidem continet unum quae illa sint, ex quibus id quod compositum est intelligatur esse connexum, aliud
uero quanam sit suarum partium coniunctione compositum: ut in pariete siquidem lapides ipsos quibus paries structus
est inspicias, quasi materiam species: [1047A] si uero ordinem compositionemque iuncturae consideres, tanquam de
formae ratione perpendas. Ita in argumentationibus quas propositionibus compaginari atque coniungi supra retulimus,
gemina erit speculationis et iudicandi uia. Una quae propositionum ipsarum naturam discernit ac iudicat utrum uerae ac
necessariae sint, an uerisimiles, an sophisticis applicentur, et haec quasi materiae speculatio est. Altera uero iudicii pars
est quae inter se propositionum iuncturas compositionesque perpendit; haec quasi formam iudicat argumentorum.
Quae cum ita sint, hoc modo fit in continuum ducta partitio, ut ratio diligens disserendi, unam habeat
inueniendi partem, alteram uero iudicandi. Tum de ipsa inuentione, tum de inuentionis collocatione, quae forma est
argumentationis. [1047B] Atque ea quidem pars quae de inuentione docet, quaedam inuentionibus instrumenta
suppeditat, et uocatur topice: cur autem hoc nomine nuncupata sit posterius dicam.
Illa uero pars quae in indicando posita est, quasdam discernendi regulas subministrat, et uocatur analytice; et si
de propositionum iunctura consideret, analytice prior; sin uero de ipsis inuentionibus tractet, ea quidem pars ubi de
discernendis necessariis argumentis dicitur, analytice posterior nuncupatur; ea uero quae de falsis atque cauillatoriis, id
est de sophisticis, elenchi. De uerisimilium uero argumentationum iudicio nihil uidetur esse tractatum, idcirco quoniam
plana est atque expedita ratio iudicandi de medietate, cum quis extrema cognouerit. Si enim quis diiudicare necessaria
[1047C] sciat, idemque falsorum argumentorum possit habere iudicium, uerisimilia, quae in medio collocata sunt,
discernere non laborat.
Expeditum igitur est, ut arbitror, quid sit quod ait Cicero, rationem diligentem disserendi duas habere partes,
inueniendi unam, alteram iudicandi. Illud etiam diligentius expositum est, quae sit ratio quam Stoici dialecticen uocant.
Ea est enim quae iudicandi peritiam tenet, et quam eodem nomine Plato partiendi per differentias, atque ad genus
reuocandi facultatem uocat. Quamque eodem nomine Aristoteles, non totam disserendi artem, ut Stoici sed eam tantum
nuncupet quae de proposita quaestione uerisimilibus colligat argumentis, atque ideo perfectius Aristoteles de logica
tractauit, quoniam de duobus, ultra quae nihil est, tertium disseruit, de inueniendo scilicet et iudicando, cum [1047D]
Stoici, inuentione neglecta, iudicationis tantum instrumenta tradiderint.
Atque ideo iure eos increpat Tullius, quoniam id maxime relinquere quod et natura prios et usu potius erat:
natura quidem, quia fieri non potest ut de inuentione iudicetur, nisi ipsa inuentio prius exstiterit. Ad usum uero, quia
longe utilius est nuda, et praeter artem prolata naturali inuentione susceptum saepe negotium tueri, quam inueniente
alio mutum ipsum inermemque et tacitum uersare iudicium.
Dat uero Tullius de utroque sententiam, etait summam pariter utilitatem in utroque consistere, et se de utraque,
si otium fuerit, uelle disserere. Ab ea autem quae prior est, id est inuentione, [1048A] quam *topicen* appellari
diximus, ordiendum putat.
[2.07] ...UT IGITUR EARUM RERUM QUAE ABSCONDITAE SUNT DEMONSTRATO ET NOTATO
LOCO FACILIS INUENTIO EST, SIC, CUM PERUESTIGARE ARGUMENTUM ALIQUOD VOLUMUS, LOCOS
NOSSE DEBEMUS; SIC ENIM APPELLATAE AB ARISTOTELE SUNT EAE QUASI SEDES, E QUIBUS
ARGUMENTA PROMUNTUR. ITAQUE LICET DEFINIRE LOCUM ESSE ARGUMENTI SEDEM.
ARGUMENTUM AUTEM RATIONEM, QUAE REI DUBIAE FACIAT FIDEM...
Post diuisionem logicae disciplinae, quam diligentem disserendi rationem esse definiuit, de topice, quae
inueniendi ars esse praedicta est, expedire contendit. Ac primum quid sint loci, termino definitionis includit, eiusque

