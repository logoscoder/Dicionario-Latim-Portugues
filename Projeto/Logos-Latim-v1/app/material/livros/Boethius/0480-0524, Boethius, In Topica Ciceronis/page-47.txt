conditionalibus syllogismis, que eorum natura sit, propositionumque contextio, ut cum haec ad scientiam rite praelibata
peruenerint, Tulliana facilius noscantur exempla.
Omne igitur quod in quaestione dubitatur, aut uerisimilibus aut necessariis probabitur argumentis.
Argumentum uero omne aut in syllogismi ordinem cadit, aut ex syllogismo uires accipit. Syllogismus uero omnis
propositionibus constat.
Propositiones autem uel simplices sunt, uel compositae. Simplices sunt quae simplicibus orationis partibus
coniunguntur. Copulant autem incompositam propositionem simplices orationis partes, nomen et uerbum, ueluti cum
dicimus, dies est, uel dies uernus est, uel dies serenus est; hic [1130C] enim omnem uim propositionis nomen connectit
et uerbum.
Omnis autem simplex propositio ex subiecto praedicatoque consistit.
Subiectum est de quo dicitur id quod praedicatur. Praedicatum est quod de eo dicitur quod subiectum est.
Verbum autem aliquoties praedicato nomini adiungitur, aliquoties ipsum praedicatur. [1130D] Praedicato nomini
adiungitur, ut in hac propositione quae dicit, dies serenus est: dies enim subiectus est, serenus praedicatus; est uero
uerbum sereno adiunctum est, quod diximus esse praedicatum. At si talis sit propositio, quae solo nomine constet et
uerbo, ueluti cum dicimus, dies est, tunc dies subiicitur, est uerbum sine dubio praedicatur; sine uerbo autem nulla est
propositio: omnis enim propositio uel uera uel falsa est; nisi autem uerbum sit quodlibet adiunctum, quo esse aliquid
aut non esse dicatur, nulla ueritas aut falsitas in propositionibus deprehenditur.
Saepe autem propositiones etiam ex totis orationibus constant; ut si dicamus: Transire in Africam utile est
Romanis; hic enim subiectum quidem est transire in Africam, utile autem Romanis praedicatum, est uero praedicato
coniungitur.
Huiusmodi [1131A] igitur omnes propositiones praedicatiuae dicuntur. Praedicatiuae uero appellantur, quia
aliud de alio praedicant. Omnesque qui ex his propositionibus fiunt syllogismi, secundum enuntiationum suarum
formas praedicatiui appellantur.
Ex his autem praedicatiuis propositionibus existunt compositae propositiones, quarum alia quidem copulatiua
coniunctione nectuntur, ut et dies est, et lux est; alia uero per conditionem fiunt, quae etiam conditionales enuntiationes
uocantur. Hae uero sunt quae coniunctione quadam partibus interposita ad consequentiam conditionemque ducuntur.
Age enim sint duae propositiones praedicatiuae: una quidem, quae dicit, animal est; alia uero quae proponit, homo est.
His si coniunctis interueniat, faciet, si homo est, animal est. Vides [1131B] igitur ut duas praedicatiuas propositiones in
unam conditionem coniunctio copulauerit. Quae cum ita sint, omnes hae propositiones hypotheticae, id est
conditionales, uocantur, atque ex his syllogismi tales existunt, quibus hypotheticis uel conditionalibus nomen est.
Omnis autem hypothetica propositio, uel per connexionem fit, uel per disiunctionem. Per connexionem hoc
modo, si dies est, lux est. Per disiunctionem ita, aut dies est, aut nox est. Earum uero quae per connexionem fiunt, aliae
ex duabus affirmatiuis copulatae sunt, ut si dies est, lux est, namque dies est, et lux est, utraeque aliquid affirmant; aliae
ex duabus negatiuis, ut si lux non est, dies non est, nam lucem non esse, et diem non esse, utraque negatio est; aliae
uero ex affirmatiua negatiuaque coniunctae [1131C] sunt, ut si dies est, nox non est; aliae uero ex negatiua
affirmatiuaque copulantur, ut si dies non est, nox est: omnes tamen in connexione positae sunt. Aut enim affirmatio
affirmationem sequitur, aut negatio negationem, eique connexa est, aut affirmationem negatio, aut negationem
affirmatio.
Sed ex connexis repugnantes manifestum esi nasci, namque ubi affirmatio sequitur affirmationem, his si media
negatio interposita sit, repugnantiam facit hoc modo:si dies est, lax est. Hic affirmatio sequitur affirmationem; at cum
dico, si dies est, lux non est, repugnant inter se partes propostionis connexae, interposita negatione. Item quoties
negatio sequitur negationem, si posteriori propositionis parti negatiuum dematur aduerbium, repugnantes fiunt hoc
modo, si animal [1131D] non est, homo non est; haec connexio est ex duabus proposita negatiuis. At si posteriori parti,
id est homo non est, negatiuum detrahatur aduerbium, fiet, si animal non est, homo est, quod repugnat; at si affirmatio
negationem sequatur, siue posteriori parti negatio iungatur, siue priori auferatur, repugnantes fiunt, hoc modo, si dies
non est, nox est. Hic igitur affirmatio sequitur negationem. Siue igitur posteriori parti, id est, nox est, negatio copuletur,
ut sit ita, si dies non est, nox non est, siue priori auferatur, ut sit ita, si dies est, nox non est, repugnantem fieri
propositionem nec esse est. Quod si negatio affirmationem sequatur, et posteriori parti negatiuum aduerbium
subtrahatur, propositionis connexae partes in [1132A] repugnuntiam cadunt, hoc modo, si uigilat, non stertit. Hic
affirmationem sequitur negatio sed si posteriori parti, id est, non stertit, negatio dematur, fiet, si uigilat stertit, et erit
repugnans.
Sed in connexis atque disiunctis propositionibus illud intelligendum est, quod in earum partibus et uis
quaestionis includitur et argumenti. Age enim dubitetur an lux sit, idque approbandum sit ex eo quod dies est. Si igitur
ita fiat propositio, si dies est, lux est, ea quidem pars totius propositionis quae sequitur, id est, lux est, quaestionis est.
De ea namque quaeritur an lux sit. Ea uero quae prior est, id est, dies est, uim continet argumenti. Ex eo enim quod dies
est, lux esse probabitur, et in caeteris quidem uel connexis, uel disiunctis eadem ratio est.
In omnibus uero his quoniam [1132B] syllogismus atque argumentatio ad demonstrandam partem alteram
quaestionis accommodatur, quaestio uero omnis dubitabilis est, oportet syllogismos qui acommodantur ambiguae
quaestioni indubitabiles esse atque perspicuos, qui ut tales sint, ex claris atque apertis et in ueritate patentibus
propositionibus necesse est constent; propositiones uero partim per se notae sunt, partim aliquibus probationibus

