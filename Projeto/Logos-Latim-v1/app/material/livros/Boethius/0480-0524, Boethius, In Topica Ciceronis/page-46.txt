esset, quoniam non conuenit in manum, scilicet, ab in manus conuentione, quae est species uxoris, uxorem quod est
matris familiae genus a legati iure seiungimus, et legatum ad speciem, id est matremfamilias deriuamus.
Sed illud interius dispiciendum uidetur, [1128B] num locus ab antecedentibus et consequentibus totus
superuacaneus esse uideatur, cum quolibet modo fuerint ex eo argumenta composita, a caeteris locis quos superius
deseripsimus non recedant. Nam quodcumque ab antecedentibus et consequentibus ducitur argumentum, id uel a toto,
uel a partibus, uel a coniugatis, uel ab aliquo reliquorum tractum esse perpenditur hoc modo: Si utilis est acquitas
constituta ad res suas obtinendas, utile est ius ciuile, ad id quod praecedit, quod sequitur igitur, hoc est a definitione
argumentum, scilicet ab assumptione praecedentis. At si ita dicam: Sed non est utile ius ciuile, non est igitur utilis
aequitas constituta ad res suas obtinendas, hic per consequentis assumptionem a definitionis loco sumptum est
argumentum. [1128C] Item a partium enumeratione, si neque censu, neque caeteris non est liber, at censu uel caeteris,
est igitur liber: at non est liber; neque censu igitur, neque caeteris manumissus est.
Sed notandum est quae sit uis uniuscuiusque argumenti, et quonam modo proferatur. Sunt enim argumenta
quae predicatiuis apta sint syllogismis ut a definitione fiat sic: ius ciuile est aequitas constituta his qui eiusdem sunt
ciuitatis ad res suas obtinendas. Id uero utile est, utile est igitur ius ciuile. Item a partibus: Qui neque censu neque
uindicta, neque testamento est manumissus, hic ex seruitute liber factus non est; Stichus uero neque testamento, neque
censu, neque uindicta manumissus est; Stichus igitur liber non est: et in caeteris, eodem modo.
Omnia uero quaecumque per [1128D] categoricum syllogismum proferri possunt, eadem per conditionalem
syllogismum dici queunt. Omnis namque praedicatiua propositio in conditionalem uerti potest, hoc modo: omnis homo
animal est, praedicatiua est; haec facile uertitur in conditionalem ita, si homo est, animal est. Non uero omnis
conditionalis in praedicatiuam uerti potest, uelut haec: si peperit, cum uiro concubuit. Nemo enim dicere potest ipsum
peperisse, id esse quod cum uiro concumbere, quo modo dicimus hominem, id esse quod animal sit.
Alia enim ratio est in his propositionibus quae ita dicuntur, quae peperit, cum uiro concubuit. Haec enim
similis est ei quae dicit, si peperit, cum uiro concubuit sed praedicatiua propositio [1129A] id esse subiectum dicit,
quod fuerit praedicatum. Conditionalis uero id ponit, ut si id quod antecedens fuerit necessario comitetur quod
subsequitur. Cum uero praedicatiua est propositio, si ea uertetur in conditionalem, alia nimirum redditur propositio.
Nam cum dicitur, omnis homo animal est, ipse homo animal esse proponitur; cum uero, si homo est, aninial est, non id
sentitur, ut ille qui homo est, animal sit sed proposito esse hominem, consequi ut sil animal.
Ergo conditionalis syllogismus in antecessione et consecutione positus, licet per definitionem, et per partium
enumerationem, et per coniugationem, et quolibet alio fiat modo, tamen in propria forma se continet, et est
conditionalis, id est utens propria potestate, ut quodammodo caetera [1129B] argumenta suae ueluti naturae uideatur
habere subiecta. Ut cum sit a definitione argumentum, si quidem per praedicatiuam formam factus fuerit syllogismus, a
definitione ductum esse dicatur. Sin uero per hypothesin facta fuerit argumentatio, conditionalis fit syllogismus, quem
discernat assumptio, utrum ab antecedentis, an a consequentis parte promatur. Quo fit ut etiamsi per caeteros locos
conditionale argumentum proferatur, tamen suam quamdam habeat formam, quandoquidem in antecessione et
consecutione est constitutus. Tunc enim definitio, partes, coniugatio, et caetera ueluti res ipsa, fiunt ac non locus, cum
uenerint in conditionem; at si conditio cesset, ex ipsis profectum uidebitur argumentum. Quod si propositionem
conditio copulauerit, ipsa [1129C] quidem ea sunt quae in propositionibus continentur ueluti quaedam argumenti
partes, locus uero in conditione est constitutus.
Atque haec ita dicta sunt, quasi aliter conditionalis hic locus tractari non ualeat, [1130A] nisi eorum aliquem
quos praediximus includat: nam potest praeter eos etiam saepe reperiri, ut cum dicimus: si homo est, risibilis est; si
coruus est, niger est. Hic enim nec definitionem, nec partes, nec ullum alium locum superius enumeratum continet
argumentum. Amplius, facile est in singulis eorum differentias praeuidere: locus quippe a toto a substantia trahitur, a
partibus uero a rei compositione. Nam in simplicibus terminis tale argumentum non potest inueniri, a nota, ab
interpretatione; a coniugatis; ab eo quod ex eodem utrumque deducitur; a genere; a continenti; a forma, ab eo quod
continetur; a differentia, ab eo quod discrepat; a similibus, ab eadem qualitate; a contrariis, ab eo quod a se longe
diuersa sunt; a causis, ab his qui efficiendi uim habent; [1130B] ab effectis, ab his quae uim alterius efficientiae
susceperunt; ab adiunctis, a uicinitate naturae; a comparatione maiorum, parium uel minorum; a relatione, ad aequalem
uel inaequalem quantitatem. Ab antecedentibus uero longe alius modus est: constat enim in eo quod si propositum quid
fuerit, aliud quiddam modis omnibus existet, quod consequens appellatur; huius uero intelligentia consistit in eo quod
praecedente quolibet, aliud subsecutum; repugnantium uero intelligentia consistit, non modo quod neque sequi, neque
antecedere possunt, uerum etiam quod simul esse non possunt, quae in conditione consistere dubium non est.
His igitur ita expeditis, quoniam M. Tullius proprietatem loci succincte, ut in transcursu potuit, euidenter
expressit, [1130C] nunc quibus modis eodem loco uti conueniat, adiungit. Quae Topicorum pars, quoniam diligentius
explananda est, finem quarto uolumini faciam, quinto caetera redditurus.
LIBER QUINTUS
[1129C] De omnibus quidem hypotheticis syllogismis, Patrici rhetorum peritissime, plene abundanterque
digessimus his libris, quos de eorum principaliter institutione conscripsimus, a quibus integram perfectamque
doctrinam, cui resoluendi illa uacuum tempus esi, lector accipiet. Sed quia nunc Ciceronis [1129D] Topica sumpsimus
exponenda, atque in his aliquorum M. Tullius modorum meminit, dicendum mihi breuiter existimo de his septem

