ambitum continent et cohercent; omnium enim specierum totum est genus et omnium in diuiduorum totum species.
Aeque enim genus et species adunatiua sunt plurimorum, quod uero multorum adunatiuum est, id eorum quae ad
unitatis formam reducit, recte dicitur totum. /304/
[ 5.07 ]
DE PROPRIIS GENERIS ET SPECIEI
DIFFERT AUTEM EO QUOD GENUS QUIDEM CONTINET SPECIES SUB SE, SPECIES UERO
CONTINENTUR ET NON CONTINENT GENERA; IN PLURIBUS ENIM GENUS QUAM SPECIES EST.
GENERA ENIM PRAEIACERE OPORTET ET FORMATA SPECIFICIS DIFFERENTIIS PERFICERE SPECIES;
UNDE ET PRIORA SUNT NATURALITER GENERA ET SIMUL INTERIMENTIA SED QUAE NON SIMUL
INTERIMANTUR. ET SPECIES QUIDEM CUM SIT, EST ET GENUS, GENUS VERO CUM SIT, NON OMNINO
ERIT ET SPECIES. ET GENERA QUIDEM UNIUOCE DE SPECIEBUS PRAEDICANTUR, SPECIES UERO DE
GENERIBUS MINIME. AMPLIUS GENERA QUIDEM ABUNDANT EARUM QUAE SUB IPSIS SUNT
SPECIERUM CONTINENTIA, SPECIES VERO A GENERIBUS ABUNDANT PROPRIIS DIFFERENTIIS.
AMPLIUS NEQUE SPECIES FIET UMQUAM GENERALISSIMUM NEQUE GENUS SPECIALISSIMUM.
[5.07.01] Expeditis communibus generis ac speciei nunc de eorum discretione pertractat. Differre enim dicit
genus ab specio, quoniam genus continet species, ut animal hominem, species /305/ uero non continet genera; neque
enim homo de animali praedicatur. Itaque fit ut species quidem contineantur a generibus numquam uero contineant
genera. Omne enim quod amplius praedicatur, illius est continens quod minus dicitur. Quodsi genus amplius
praedicatur quam species, necesse est ut species quidem contineatur a genere, genus uero speciei nullo ambitu
praedicationis includatur. Huius autem ratio est quoniam genus semper suscipiens differentiam speciem facit, hoc est.
Genus quod habebat latissimam praedicationem, coartatum differentia et contractum speciem facit; omnino enim generi
iuncta differentia speciem reddit et ex uniuersalitate atque latissima praedicatione in angustum speciei terminum
contrahit. Animal enim, cuins praedicatio per se longe lateque diffusa est, si arripiat rationalis differentiam, si etiam
mortalis deminuit atque contrahit in unum hominis speciem. Unde fit ut minor sit semper species quam genus atque
ideo contineatur sed non contineat, sublatoque genere auferatur et species; si enim totum auferas, pars non erit. Quodsi
species auferatur, genus manet, ueluti cum animal sustuleris, interimitur etiam homo, si hominem auferas, animal
restat. Haec etiam causa est, ut genus de specie uniuoce praedicetur, id est ut species suscipiat definitionem generis et
nomen sed /306/ non e conuerso. Definitionem quippe speciei genus suscipere non uidetur; substantiam enim priorum
inferiora suscipiunt. Si enim definias animal et dicas sub stanti am esse animatam atque sensibilem aut si praedices de
homine 'animal', uerum dixeris. Si etiam animalis definitionem de homine praedicaueris dicasque hominem esse
substantiam animatam atque sensibilem, nihil fuerit in propositione falsi. Sed si hominis definitionem reddas 'animal
rationale mortale', ea animali non conueniunt; neque enim quod animal est, id dici poterit animal rationale mortale. Fit
igitur, ut sicut species generis nomen suscipit, ita etiam capiat definitionem, et sicut genus nomen speciei non suscipit,
ita nec eiusdem definitione monstretur sed cuius nomen et definitio de aliquo praedicatur, id uniuoce dicitur. Cum
igitur generis et nomen et definitio de specie praedicetur; genus de specie uniuoce dicitur. Quoniam uero speciei de
genere neque nomen neque definitio praedicatur, non comlertitur uniuoca praedicatio. Differunt genera <ab> speciebus
hoc quoque modo, quod genera superuadunt species suas aliarum continentia specierum, species uero genera
differentiarum pluralitate. Animal enim, quod est genus, superuadit hominem, quod est species, quia non hominem
solum continet, uerum etiam bouem, equum aliasque species, quas suae spatio praedicationis includit. Species uero, ut
homo, superuadit genus, ut animal, multitudine differentiarum. Nam quod actu genus /307/ non habet rationale uel
mortale -- nullas quippe actu genus retinet differentias -- easdem species suae substantiae inhaerentes atque insitas
tenet. Homo enim rationalis est atque mortalis, quod genus minime est; animal enim neque mortale est per se neque
rationale. Quodsi genus quidem plus unam continet speciem, at uero species multis differentiis infor mantur, superat
quidem genus speciem continentia specierum species uero uincit genus differentiarum pluralitate. Illa quoque est
differentia, quod genus quoniam omnium primum est, numquam in tantum descendere poterit, ut fiat ultimum, species
uero, quae cunctis est inferior, in tantum ascendere non poterit, ut suprerna omnium fiat; numquam igitur nec species
generalissimum fiet nec genus specialissimum. Sed ex his quae dictae sunt differentiae aliae sunt quae genus ab specie
propriae coniunctaeque disterminant, aliae uero quae non solum genus ab specie, uerum etiam a caeteris diducunt ac
disterminant. Neque in his tantum differentiae quae sunt dictae, uerum etiam in caeteris considerentur oportet, si
proprie normam quaerimus discretionis agnoscere.
[ 5.08 ]
DE COMMUNIBUS GENERIS ET PROPRII
GENERIS AUTEM ET PROPRII COMMUNE QUIDEM EST SEQUI SPECIES -- NAM SI HOMO EST,
ANIMAL EST, ET SI HOMO EST, RISIBILE EST -- ET AEQUALITER PRAEDICARI GENUS DE SPECIEBUS
ET PROPRIUM DE HIS QUAE ILLO PARTICIPANT; AEQUALITER ENIM ET HOMO ET BOS ANIMAL ET
CATO ET CICERO RISIBILE. COMMUNE AUTEM ET UNIUOCE PRAEDICARI GENUS DE PROPRIIS
SPECIEBUS ET PROPRIUM QUORUM EST PROPRIUM.
[5.08.01] Tria intelim generis ac proprii dicit esse communia. Quorum primum illud est, quoniam ita genus
sequitur species ut proprium. Posita enim specie necesse est intellegi genus ac proprium; neutrum enim species proprias
derelinquit. Nam si homo est, animal est, si homo est, risibile est; ita quemadmodum genus, sic proprium ab ea specie

