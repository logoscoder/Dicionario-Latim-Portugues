ANICII MANLII SEVERINI BOETHII
IN ISAGOGEN PORPHYRII COMMENTORUM
EDITIONIS SECUNDAE

LIBER PRIMUS
[ 1.01 ]
[1.01.01] /135/ Secundus hic arreptae expositionis labor nostrae seriem translationis expediet, in qua quidem
uereor ne subierim fidi interpretis culpam, cum uerbum uerbo espressum comparatumque reddiderim.
[1.01.02] Cuius incepti ratio est quod in his scriptis in quibus rerum cognitio quaeritur, non luculentae
orationis lepos sed incorrupta ueritas exprimenda est. Quocirca multum profecisse uideor, si philosophiae libris Latina
oratione compositis per integerrimae translationis sinceritatem nihil in Graecorum litteris amplius desideretur.
[1.01.03] Et quoniam humanis animis excellentissimum bonum philosophiae comparatum est /136/ ut uia et
filo quodam procedat oratio, ex animae ipsius efficientiis ordiendum est.
[1.01.04] Triplex omnino animae uis in uegetandis corporibus deprehenditur. Quarum una quidem uitam
corpori subministrat ut nascendo crescat alendoque subsistat; alia uero sentiendi iudicium praebet; tertia ui mentis et
ratione subnixa est.
[1.01.05] Quarum quidem primae id officium est ut creandis nutriendis alendisque corporibus praesto sit,
nullum uero rationis praestet sensusue iudicium. Haec autem est herbarum atque arborum et quicquid terrae radicitus
affixum tenetur.
[1.01.06] Secunda uero composita atque coniuncta est ac primam sibi sumens et in partem constituens uarium
de rebus capere potest ac multiforme iudicium. Omne enim animal quod sensu uiget, idem et nascitur et nutritur et
alitur. Sensus uero diuersi sunt et usque ad quinarium numerum crescunt. Itaque quicquid tantum alitur non etiam
sentit, quicquid uero sentire potest ei prima quoque animae uis, nascendi scilicet atque nutriendi, probatur esse subiecta.
[1.01.07] Quibus uero sensus adest non tantum eas rerum capiunt formas quibus sensibili corpore feriuntur
praesente, sed abscedente quoque sensu sensibilibusque se positis cognitarum sensu formarum imagines tenent
memoriamque conficiunt, et prout quodque animal ualet longius breuiusque custodit. Sed eas imaginationes confusas
atque ineuidentes sumunt ut nihil ex earum coniunctione ac compositione /137/ efficere possint. Atque idcirco
meminisse quidem possunt nec aeque omnia, admissa uero obliuione memoriam recolligere ac reuocare non possunt.
Futuri uero his nulla cognitio est.
[1.01.08] Sed uis animae tertia, quae secum priores alendi ac sentiendi trahit hisque uelut famulis atque
oboedientibus utitur, eadem tota in ratione constituta est eaque uel in rerum praesentium firmissima conceptione uel in
absentium intellegentia uel in ignotarum inquisitione uersatur.
[1.01.09] Haec tantum humano generi praesto est, quae non solum sensus imaginationesque perfectas et non
inconditas capit sed etiam pleno actu intellegentiae quod imaginatio suggessit, explicat atque confirmat.
[1.01.10] Itaque, ut dictum est, huic diuinae naturae non ea tantum cognitione sufficiunt quae subiecta sensibus
comprehendit, uerum etiam et insensibilibus imaginatione concepta et absentibus rebus nomina indere potest, et quod
intellegentiae ratione comprehendit uocabulorum quoque positionibus aperit.
[1.01.11] Illud quoque ei naturae proprium est, ut per ea quae sibi nota sunt ignota uestiget et non solum
unumquodque an sit sed quid sit etiam et quale sit necnon cur sit, optet agnoscere.
[1.01.12] Quam triplicis animae uim sola, ut dictum est, hominum natura sortita est. Cuius animae uis
intellegentiae motibus non caret, quia in his quattuor propriae uim rationis exercet. Aut enim aliquid an sit inquirit aut
si esse constiterit, quid sit addubitat. Quodsi etiam utriusque scientiam ratione possidet, quale sit /138/
unumquodque uestigat atque in eo caetera accidentium momenta perquirit, quibus cognitis cur ita sit quaeritur
et ratione nihilominus uestigatur.
[ 1.02 ]
[1.02.01] Cum igitur hic actus sit humani animi ut semper aut in <rerum> praesentium comprehensione aut in
absentium intellegentia aut in ignotarum inquisitione atque inuentione uersetur, duo sunt in quibus omnem operam uis
animae ratiocinantis impendit, unum quidem ut rerum naturas certa inquisitionis ratione cognoscat, alterum uero ut ad
scientiam prius ueniat quod post grauitas moralis exerceat.
[1.02.02] Quibus inquirendis permulta esse necesse est quae uestigantem animum a recti itinere non minimum
progressione deducant, ut in multis euenit Epicuro qui atomis mundum consistere putat et honestum uoluptate metitur.
Hoc autem idcirco huic atque aliis accidisse manifestum est quoniam per imperitiam disputandi quicquid ratiocinatione
comprehenderant, hoc in res quoque ipsas euenire arbitrabantur. Hic uero magnus est error; neque enim sese ut in
numeris ita etiam in ratiocinationibus habet. In numeris enim quicquid in digitis recte computantis euenerit, id sine
dubio in res quoque ipsas necesse est euenire, ut si ex calculo centum esse contigerit, centum quoque res illi numero
subiectas esse necesse est. Hoc uero non aeque in disputatione seruatur: neque enim quicquid sermonum decursus
inuenerit, /139/ id natura quoque fixum tenetur.

