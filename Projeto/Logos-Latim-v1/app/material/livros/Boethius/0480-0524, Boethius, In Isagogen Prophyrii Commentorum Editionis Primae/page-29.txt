sunt inseparabilia accidentia, nullius substantiam informant. Unde fit ut multo minus separabilia accidentia ad
diuisiones generum uel specierum definitiones accommodentur; omnino enim dissimiles sunt substantialibus
differentiis. Nam inseparabilia accidentia hoc fortasse habent commune cum specificis, hoc est substantialibus
differentiis, quod aeque subiectum non relinquunt, sicut nec specificae differentiae. Separabilia autem accidentia ne hoc
quidem; separari /262/ enim possunt, nec tantum potestate et mentis ratiocinatione sed actus etiam praesentia, et
omnino ueniendi uel discedendi uarietatibus permutantur.
[ 4.09 ]
QUAS ETIAM DETERMINANTES DICUNT: DIFFERENTIA EST QUA ABUNDAT SPECIES A
GENERE. HOMO ENIM AB ANIMALI PLUS HABET RATIONALE ET MORTALE: ANIMAL ENIM NEQUE
IPSUM NIHIL HORUM EST -- NAM UNDE HABEBUNT SPECIES DIFFERENTIAS? -- NEQUE ENIM OMNES
OPPOSITAS HABET -- NAM IN EODEM SIMUL HABEBUNT OPPOSITA -- SED, QUEMADMODUM
PROBANT, POTESTATE QUIDEM OMNES HABET SUB SE DIFFERENTIAS, ACTU VERO NULLAM. AC SIC
NEQUE EX HIS QUAE NON SUNT, ALIQUID FIT NEQUE OPPOSITA CIRCA IDEM SUNT.
[4.09.01] Specificas differentias definitione concludit dicens substantiales differentias a quibusdam tali
descriptionis ratione finiri: DIFFERENTIA SPECIFICA EST QUA ABUNDAT SPECIES A GENERE. Sit enim genus
animal, species homo: habet igitur homo differentias in se, quae eum constituunt, rationale atque mortale; omnis enim
species constitutiuas formae suae differentias in se retinet nec praeter illas esse potest, quarum congregatione perfecta
est. Si igitur animal quidem solum genus est, homo uero est animal rationale mortale, plus habet homo ab animali id
quod rationale est atque mortale. Quo igitur abundat species /263/ a genere, id est quo superat genus et quo plus habet a
genere, hoc est specifica differentia. Sed huic definitioni quaedam quaestio uidetur occurrere habens principium ex
duabus per se propositionibus uotis, una quidem, quoniam duo contraria in eodem esse non possunt, alia uero, quoniam
ex nihilo nihil fit. Nam neque contraria pati sese possunt, ut in eodem simul sint, nec aliquid ex nihilo fieri potest; omne
enim quod fit, habet aliquid unde effici possit atque formari. Quae propositiones talem faciunt quaestionem. Dictum est
differentiam esse id qua plus haberet species a genere. Quid igitur? Dicendum est genus eas differentias quas habent
species, non habere? Et unde habebit species differentias quas genus non habet? Nisi enim sit unde ueniant, differentiae
in speciem uenire non possunt. Quodsi genus quidem has differentias non habet, species autem habet, uidentur ex nihilo
differentiae in speciem comlenisse et factum esse aliquid ex nihilo, quod fieri non posse superius dicta propositio
monstrauit. Quod si differentias omnes genus continet, differentiae autem in contraria dissoluuntur, fiet ut
rationabilitatem atque irrationabilitatem, mortalitatem atque immortalitatem simul habeat animal, quod est genus, et
erunt in eodem bina contraria, quod fieri non potest. Neque enim sicut in corpore solet esse alia pars alba, alia nigra, ita
fieri in genere potest; genus enim per se consideratum partes non habet, nisi ad species referatur. Quicquid igitur habet,
non partibus sed tota sui magnitudine retinebit. Nec illud dubium est, quin in partibus suis genus habeat /264/
contrarietates, ut animal in homine rationabilitatem, in boue contrarium. Sed nunc non de speciebus quaerimus, de
quibus constat sed an ipsum per se genus eas differentias quas habent species, habere possit atque intra suae substantiae
ambitum continere. Hanc igitur quaestionem tali ratione dissoluimus. Potest quaelibet illa res id quod est non esse sed
alio modo esse, alio uero non esse, ut Socrates cum stat, et sedet et non sedet sedet quidem potestate, actu uero non
sedet. Cum enim stat, manifestum est eum pon agere sessionem sed potius standi immobilitatem. Sed rursus cum stat
sedet, non quia iam sedet sed quia sedere potest; ita actu quidem non sedet, potestate uero sedet. Et ouum animal est et
non est animal. Non est quidem animal actu, adhuc namque ouum est nec ad animalis processit uiuificationem sed idem
tamen est animal potestate, quia potest effici animal, cum formam ac spiritum uiuificationis acceperit. Ita igitur genus
et habet has differentias et non habet, non habet quidem actu sed habet potestate. Si enim ipsum per se animal
consideretur, differentias non habebit; si autem ad species reducatur, habere potest sed distributim atque ut eius
speciebus separatim nihil possit euenire contrarium. Ita ipsum genus si per se consideretur, /265/ differentiis caret; quod
si ad species referatur, per distributas species uel in partibus suis contraria retinebit, atque ita nec ex nihilo uenerunt
differentiae quas genus retinet potestate nec utraque contraria in eodem sunt, cum contrarias differentias in eo quod
dicitur genus, actu non habet: impossibilitas enim eius propositionis quae dicit contraria in eodem esse non posse, in eo
consistit quod contraria actu in eodem esse non possunt. Nam potestate et non actu duo contraria in eodem esse nihil
impedit. Quae uero nos contraria diximus, Porphyrius opposita nuncupauit. Est enim genus contrarii oppositum; omnia
enim contralia, si sibimet ipsis considerantur, opposita sunt.
[ 4.10 ]
DEFINIUNT AUTEM EAM ET HOC MODO: DIFFERENTIA EST QUOD DE PLURIBUS ET
DIFFERENTIBUS SPECIE IN EO QUOD QUALE SIT PRAEDICATUR; RATIONALE ENIM ET MORTALE DE
HOMINE PRAEDICATUM IN EO QUOD QUALE QUIDDAM EST HOMO DICITUR SED NOLL IN EO QUOD
QUID EST. QUID EST ENIM HOMO INTERROGATIS NOBIS CONVENIENS EST DICERE ANIMAL, QUALE
AUTEM ANIMAL INQUISITI, QUONIAM RATIONALE ET MORTALE EST, CONVENIENTER
ASSIGNABIMUS.
[4.10.01] Tres sunt interrogationes ad quas genus, species, differentia, proprium atque accidens respondetur,
haec autem sunt: quid sit, quale sit, quomodo se habeat. Nam si quis interroget: quid est Socrates? Responderi per
genus ac speciem conuenit aut animal aut homo. Si quis quomodo se habeat Socrates interroget, iure accidens
respondebitur, id est aut sedet aut legit aut caetera. Si quis uero qualis sit Socrates interroget, aut differentia aut

