EORUM ENIM QUAE PRAEDICANTUR, ALIA QUIDEM DE UNO DICUNTUR SOLO, SICUT
INDIVIDUA UT SOCRATES ET HIC ET HOC, ALIA VERO DE PLURIBUS, QUEMADMODUM GENERA ET
SPECIES ET DIFFERENTIAE ET PROPRIA ET ACCIDENTIA COMMUNITER SED NON PROPRIE ALICUI.
EST AUTEM GENUS QUIDEM UT ANIMAL, SPECIES VERO UT HOMO, DIFFERENTIA AUTEM UT
RATIONALE, PROPRIUM UT RISIBILE, ACCIDENS UT ALBUM, NIGRUM SEDERE.
Omnium quae praedicantur quolibet modo, facit Porphyrius diuisionem idcirco, ut ab reliquis omnibus
praedicationem generis seiungat ac separet, hoc modo. Omnium, inquit, quae praedicantur, alia de singularitate, alia de
pluralitate dicuntur. /184/ De singularitate uero, inquit, praedicantur quaecumque unum quodlibet habent subiectum de
quo dici possint, ut ea quibus singula subiecta sunt indiuidua, ut Socrates, Plato, ut hoc album quod in hac proposita
niue est, ut hoc scamnum in quo nunc sedemus, non omne scamnum -- hoc enim uniuersale est -- sed hoc quod nunc
suppositum est, nec album quod in niue est -- uniuersale est enim album et nix -- sed hoc album quod in hac niue nunc
esse conspicitur; hoc enim non potest de quolibet alio albo praedicari quod in hac niue est, quia ad singularitatem
deductum est atque ad in diuiduam formam constrictum est indiuidui participatione. Alia uero sunt quae de pluribus
praedicantur, ut genera, species, differentiae et propria et accidentia communiter sed non proprie alicui. Genera quidem
de pluribus praedicantur speciebus suis, species uero de pluribus praedicantur indiuiduis; homo enim, quod est animalis
species, plures sub se homines habet de quibus appellari possit. Item equus, qui sub animali est loco speciei, plurimos
habet indiuiduos equos de quibus praedicetur. Differentia uero ipsa quoque de pluribus speciebus dici potest, ut
rationale de homine ac de deo corpolibusque caelestibus, quae, sicut Platoni placet, animata sunt et ratione uigentia.
Proprium item etsi de una specie praedicatur, de multis tamen indiuiduis dicitur, quae sub conuenienti specie
collocantur, ut risibile de Platone, Socrate et caeteris indiuiduis quae homini supponuntur. Accidens etiam /185/ de
multis dicitur; album enim et nigrum de multis omnino dici potest quae a se genere specieque seiuncta sunt. Sedere
etiam de multis dicitur; homo enim sedet, simia sedet, aues quoque, quorum species longe diuersae sunt. Accidens
autem quoniam communiter accidens esse potest et proprie alicui, idcirco determinauit dicens et accidentia communiter
sed non proprie alicui. Quae enim proprie alicui accidunt, indiuidua fiunt et de uno tantum ualentia praedicari, ea quae
communiter accipiuntur, de pluribus dici queunt. Ut enim de niue dictum est, illud album quod in hac subiecta niue est,
non est communiter accidens sed proprie huic niui quae oculis ostensionique subiecta est. Itaque ex eo quod
communiter praedicari poterat -- de multis enim album dici potest, ut albus homo, albus equus, alba nix -- factum est, ut
de una tantum niue praedicari illud album: possit cuius participatione ipsum quoque factum est singulare. Omnino
autem omnia genera uel species uel differentiae uel propria uel accidentia, si per semet ipsa speculemur in eo quod
genera uel species uel differentiae uel propria uel accidentia sunt, manifestum est quoniam de pluribus praedicantur. At
si ea in his speculemur in quibus sunt, ut secundum subiecta eorum formam et substantiam metiamur, euenit ut ex
pluralitate praedicationis ad singularitatem uideantur adduci. Animal enim, /186/ quod genus est, de pluribus
praedicatur sed cum hoc animal in Socrate consideramus -- Socrates enim animal est -- ipsum animal fit indiuiduum,
quoniam Socrates est indiuiduus ac singularis. Item homo de pluribus quidem hominibus praedicatur sed si illam
humanitatem quae in Socrate est indiuiduo consideremus, fit indiuidua, quoniam Socrates ipse indiuiduus est ac
singularis. Item differentia ut rationale de pluribus dici potest sed in Socrate indiuidua est. Risibile etiam cum de
pluribus hominibus praedicetur, in Socrate fit unicum. Communiter quoque accidens, ut album, cum de pluribus dici
possit, in unoquoque singulari perspectum indiuiduum est. Fieri autem potuit commodior diuisio hoc modo. Eorum
quae dicuntur, alia quidem ad singularitatem praedicantur, alia ad pluralitatem, eorum uero quae de pluribus
praedicantur, alia secundum substantiam praedicantur, alia secundum accidens. Eorum quae secundum substantiam
praedicantur, alia in eo quod quid sit dicuntur, alia in eo quod quale sit, in eo quod quid sit quidem, genus ac species, in
eo quod quale sit, differentia. Item eorum quae in eo quod quid sit praedicantur, alia de speciebus praedicantur pluribus,
alia minime; de speciebus pluribus praedicantur genera, de nullis uero species. Eorum autem quae secundum accidens
praedicantur, alia quidem sunt quae de pluribus praedicantur, ut accidentia, /187/ alia quae de uno tantum, ut propria.
Posset autem fieri etiam huiusmodi diuisio. Eorum quae praedicantur, alia de singulis praedicantur, alia de
pluribus. Eorum quae de pluibus, alia in eo quod quid sit, alia in eo quod quale sit praedicantur. Eorum quae in eo quod
quid sit, alia de differentibus specie dicuntur, ut genera, alia minime, ut species, eorum autem quae in eo quod quale sit
de pluribus praedicantur, alia quidem de differentibus specie praedicantur, ut differentiae et accidentia, alia de una
tantum specie, ut propria. Eorum uero quae de differentibus specie in eo quod quale sit praedicantur, alia quidem in
substantia praedicantur, ut differentiae, alia in communiter euenientibus, ut accidentia. Et per hanc diuisionem quinque
barum rerum definitiones colligi possunt hoc modo. Genus est quod de pluribus specie differentibus in eo quod quid sit
praedicatur. Species est quod de pluribus minime specie differentibus in eo quod quid sit praedicatur. Differentia est
quod de pluribus specie differentibus in eo quod quale sit in substantia praedicatur. Proprium est quod de una tantum
specie in eo quod quale sit non in substantia praedicatur. Accidens est quod de pluribus specie differentibus in eo quod
quale sit non in substantia praedicatur.
[ 2.06 ]
[2.06.01] /188/ Et nos quidem has diuisiones fecimus, ut omnia a semet ipsis separaremus, Porphyrio uero alia
fuit intentio. Non enim omnia nunc a semet ipsis disiungere festinabat sed tantum ut caetera a generis forma et
proprietate separaret. Idcirco diuisit quidem omnia quae praedicantur aut in ea quae de singulis praedicantur, aut in ea

