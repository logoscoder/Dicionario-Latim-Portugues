VIDETUR PROMPTISSIMA ESSE SIGNIFICATIO; ROMANI ENIM SUNT QUI EX GENERE DESCENDUNT
ROMULI, ET CECROPIDAE, QUI A CECROPE, ET HORUM PROXIMI.
Quattuor omnino sunt principia quae unumquodque principaliter efficiunt. Est enim una causa quae effectiua
dicitur, uelut pater filii, est alia quae materialis, uelut lapides domus, tertia forma, uelut hominis rationabilitas, quarta,
quam ob rem, uelut pugnae uictoria. Duae uero sunt quae per accidens uniuscuiusque /175/ dicuntur esse principia,
locus scilicet ac tempus. Quoniam enim omne quod nascitur uel fit, in loco ac tempore est, quicquid loco uel tempore
natum factumue fuerit, eum locum uel id tempus accidenter dicitur habere principium. Horum omnium in hac secunda
generis significatione duo quaedam ex alterutris assumit, quae ad significationem generis uidebuntur accommoda, ex
his quidem quae principalia sunt, effectiuum,; ex his uero quae accidentia, locum. Ait enim 'genus dicitur et a quo quis
genitus est', quod est effectiua principalium causa, 'et in quo quis loco est procreatus', quae est accidens causa principii.
Itaque haec secunda significatio duo continet, eum a quo quis procreatus est, et locum in quo quis editus, ut exempla
quoque demonstrant. Orestem enim dicimus a Tantalo genus ducere; Tantalus quippe Pelopem, Pelops Atreum, Atreus
Agamemnonem, Agamemnon genuit Orestem. Itaque a procreatione genus hoc dictum est. At uero Pindarum dicimus
esse Thebanum, scilicet quoniam Thebis editus tale generis nomen accepit. Sed quoniam diuersum est illud, a quo quis
procreatus est, locusque in quo quis editus, uidetur diuersa esse generis significatio procreantis et loci, quam in secunda
scilicet parte enumerans unam fecit. Sed ne uideretur duplex, per similitudinem coniunxit dicens:
ETENIM PATRIA PRINCIPIUM EST UNIUSCUIUSQUE GENERATIONIS, /176/ QUEMADMODUM ET
PATER.
Sed quoniam in significationibus euenit fere, ut sit aliquid quod intellectui significatae rei propinquius esse
uideatur, quoniam duas generis apposuit significationes, multitudinis scilicet et procreantis, cui generis nomen
conuenientius aptetur, iudicat atque discernit dicens hanc esse promptissimam generis significationem quae a
procreante deducta sit; hi enim maxime Cecropidae sunt qui a Cecrope descendunt, hi Romani, qui a Romulo. Quae
cum ita sint, confundi rursus generis significationes uidentur. Si enim hi sunt maxime Romani qui a Romulo originem
trahunt, et haec significatio illa est quae a procreante deducitur, ubi est reliqua, quam primam quoque enumerauit, quae
est 'multitudinis ad unum et ad se inuicem quodammodo se habentium collectio'? Sed acutius intuentibus plurimae
admodum differentiae sunt. Aliud est enim a quolibet primo procreante genus ducere, aliud unum genus esse
plurimorum. Illud enim et per rectam sanguinis lineam fieri potest et non in multa diffundi, ut si per unicos familia
descendat, huic enim aptabitur secunda illa generis significatio, quae a procreante deducitur; prima uero illa non nisi in
multitudine consistit. Illud quoque est, quod prima procreationis principium non requirit sed, ut ipse ait, sufficit aliquo
modo se habere ad id unde huiusmodi generis principium sumitur, secunda uero significatio nullam uim nisi procreante
sortitur. Item in illa primae significationis multitudine huius secundae particularitas continetur, ut in /177/ Romanorum
genere Scipiadarum genus; nam cum sint Romani, Scipiadae sunt. Quoniam enim ad Romulum et ad caeteros Romanos
secundum Romuli habitudinem iuncti sunt, Romani sunt, Seipiadae uero dicuntur ad secundam generis significationem,
quia eorum familiae Scipio et sanguinis principium fuit.
ET PRIUS QUIDEM APPELLATUM EST GENUS UNIUSCUIUSQUE GENERATIONIS PRINCIPIUM,
DEHINC ETIAM MULTITUDO EORUM QUI SUNT AB UNO PRINCIPIO, UT A ROMULO; NAMQUE
DIVIDENTES ET AB ALIIS SEPARANTES DICEBAMUS OMNEM ILLAM COLLECTIONEM ESSE
ROMANORUM GENUS.
Sensus facilis et expeditus, si tamen ambiguitas una soluatur. Cum enim prius multitudinis significationem
retulerit ad generis nomen, post autem ad procreationis initium, nunc contrario modo illam prius a se enumeratam
significationem dicere uidetur quae est procreationis, illam uero posteriorem quae est multitudinis; quod contrarium
uideri potest, si quis ad ordinem superius digestae disputationis aspexerit. Sed hic non de se loquitur sed de humani
consuetudine sermonis, in quo prius eam significationem generis fuisse dicit quae a procreante sit tracta, accedente uero
aetate loquendi usu nomen generis etiam ad multitudinem habentem se quodammodo ad aliquem fuisse translatum, hoc
uero idcirco, quoniam /178/ superius dixerat: haec enim uidetur promptissima esse significatio, ut ab hac, id est
secunda, quam promptissimam significationem esse dixit, illa quoque nuncupata uideretur, quae est multitudinis. Prius
enim genus inter homines appellatum est quod quis a generante deduceret, post autem factum est, ut per loquendi usum
etiam multitudinis ad aliquem quodammodo se habentis genus diceretur propter diuisionem scilicet gentium, ut esset
inter eas nominis societatisque discretio.
[ 2.04 ]
[2.04] His igitur expletis uenit ad tertium genus quod inter philosophos tractatur cuiusque ad dialecticam
facultatem multus usus est. Horum quippe generum historia magis uel poesis tractat exordium, tertium uero genus apud
philosophos consideratur. De quo hoc modo loquitur:

