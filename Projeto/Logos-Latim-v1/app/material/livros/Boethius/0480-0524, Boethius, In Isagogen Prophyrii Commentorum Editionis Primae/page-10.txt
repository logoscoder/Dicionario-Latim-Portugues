quibus positis ea quae caeterorum substantiam perficiunt, consequuntur, ut in genere et caeteris. Nam si animal auferas,
quod est hominis genus, homo quoque, quod species est, et rationale, quod differentia, et risibile, quod proprium, et
grammaticum, quod accidens, non manebit et /171/ interemptum genus cuncta consumit. Si uero hominem esse
constituas uel grammaticum uel rationale uel risibile, animal quoque esse necesse est. Siue enim homo est, animal est,
siue rationale, siue risibile, siue grammaticum, ab animalis substantia non recedit. Sublato igitur genere et caetera
consumuntur, positis caeteris sequitur genus; prior est igitur natura generis, posterior caeterorum. Iure est igitur in
disputatione praepositum.
[ 2.02 ]
[2.02.01] Sed quoniam generis nomen multa significat -- hoc est enim quod ait:
VIDETUR AUTEM NEQUE GENUS NEQUE SPECIES SIMPLICITER DICI.
Ubi enim non est simplex dictio, illic multiplex significatio est -- prius huius nominis significationes discernit
ac separat, ut de qua significatione generis tractaturus est, sub oculis ponat. Sed cum neque genus neque species neque
differentia nec proprium nec accidens significatione simplici sint, cur de his tantum duobus, genere inquam ac specie,
dixit non simpliciter dici, cum proprium, differentia atque accidens ipsa quoque sint significatione multiplici?
Dicendum est quoniam longitudinem uitans tantum speciem nominauit eamque idcirco, ne solum genus significationis
esse multiplicis putaretur. Enumerat autem primam quidem generis significationem hoc modo:
GENUS ENIM DICITUR ET ALIQUORUM QUODAMMODO SE HABENTIUM AD UNUM ALIQUID
ET AD SE INVICEM COLLECTIO, /172/ SECUNDUM QUAM SIGNIFICATIONEM ROMANORUM DICITUR
GENUS AB UNIUS SCILICET HABITUDINE, DICO AUTEM ROMULI, ET MULTITUDINIS HABENTIUM
ALIQUO MODO AD INVICEM EAM QUAE AB ILLO EST COGNATIONEM SECUNDUM DIVISIONEM AB
ALIIS GENERIBUS DICTAE.
Una, inquit, generis significatio est quae in multitudinem uenit a quolibet uno principium trahens, ad quem
scilicet ita illa multitudo coniuncta est, ut ad se inuicem per eiusdem unius principium copulata sit, ut cum Romanorum
dicitur genus; multitudo enim Romanorum ab uno Romulo uocabulum trahans et ipsi Romulo et ad se inuicem quasi
quadam nominis hereditate coniuncta est. Eadem enim quae a Romulo societas descendit, Romanos inter se omnes uno
generis nomine deuincit et colligat. Videtur autem secuisse hanc generis significationem in duas partes, cum
copulatiuam coniunctionem admiscuit dicens:
GENUS DICITUR ET ALIQUORUM QUODAMMODO SE HABENTIUM AD UNUM ALIQUID ET AD
SE INVICEM COLLECTIO,
tamquam et illud genus dicatur ad unum se aliquo modo habere et hoc rursus genus dicatur, quod ad se
inuicem unius generis significatione coniuncti sint. Hoc uero minime; eadem enim a quolibet uno propagata societas et
ad illum qui princeps est generis, totam multitudinem refert et ipsam /173/ inter se multitudinem uno generis nomine
conectit et continet. Quocirca non est putandus diuisionem fecisse sed omne quicquid in hac generis significatione
intellegendum fuit, aperuisse. Ordo autem uerborum ita sese habet (qui est hyperbaton intellegendus): 'genus enim
dicitur et aliquorum ad unum se aliquo modo habentium collectio et ad se inuicem aliquo modo habentium' -- rursus
'collectio' subaudienda; est enim zeugma -- cuius significationis adiecit exemplum:
SECUNDUM QUAM SIGNIFICATIONEM ROMANORUM DICITUR GENUS AB UNIUS SCILICET
HABITUDINE, DICO AUTEM ROMULI, ET MULTITUDINIS RURSUS HABITUDINE HABENTIUM ALIQUO
MODO AD INVICEM COGNATIONEM, EAM SCILICET QUAE AB ILLO EST, ID EST ROMULO, SECUNDUM
DIVISIONEM AB ALIIS GENERIBUS DICTAE,
scilicet multitudinis. Haec enim multitudo aliquo modo ad unum et ad se inuicem habens genus dicta est, ut ab
aliis discerneretur, ut Romanorum genus ab Atheniensium caeterorumque separatur, ut sit integer uerborum ordo:
'genus enim dicitur et aliquorum collectio ad unum se quodammodo habentium et ad se inuicem, secundum quam
significationem Romanorum dicitur genus ab unius scilicet habitudine, dico autem Romuli, et multitudinis secundum
diuisionem ab aliis generibus dictae, habentium scilicet hominum aliquo modo ad inuicem eam quae ab illo est, id est
Romulo, cognationem.' /174/ Atque haec hactenus; nunc de secunda generis significatione dicendum est.
DICITUR AUTEM ET ALITER RURSUS GENUS, QUOD EST UNIUSCUIUSQUE GENERATIONIS
PRINCIPIUM VEL AB EO QUI GENUIT VEL A LOCO IN QUO QUIS GENITUS EST. SIC ENIM ORESTEM
QUIDEM DICIMUS A TANTALO HABERE GENUS, HYLLUM AUTEM AB HERCULE, ET RURSUS
PINDARUM QUIDEM THEBANUM ESSE GENERE, PLATONEM VERO ATHENIENSEM; ETENIM PATRIA
PRINCIPIUM EST UNIUSCUIUSQUE GENERATIONIS, QUEMADMODUM ET PATER. HAEC AUTEM

