[1.09.04] Cum igitur perutile sit et definitione quodlibet illud circumscribere et diuisio ne dissoluere et
demonstrationibus comprobare, haec autem praeter earum rerum scientiam de quibus in hoc libro disputabitur, neque
intellegi neque exerceri ualeant, quis umquam poterit dubitare quin hic liber maximum totius logicae adiumentum sit,
praeter quem caetera quae in ea magnam uim tenent, nullum doctrinae aditum praebent?
[ 1.10 ]
[1.10.01] Sed meminit Porphyrius introductionem sese conscribere neque ultra quam institutionis modus est
formam tractatus egreditur. Ait enim se altiorum quaestionum nodis abstinere, simplices uero mediocri coniectura
perstringere.
[1.10.02] Quae uero sint altiores quaestiones quas se differre promittit ita proponit:
MOX, INQUIT, DE GENERIBUS AC SPECIEBUS ILLUD QUIDEM SIVE SUBSISTUNT SIVE IN SOLIS
NUDISQUE INTELLECTIBUS POSITA SUNT SIVE SUBSISTENTIA CORPORALIA SUNT AN
INCORPORALIA ET UTRUM SEPARATA A SENSIBILIBUS AN IN SENSIBILIBUS POSITA ET CIRCA EA
CONSTANTIA, DICERE RECUSABO. ALTISSIMUM ENIM EST HUIUSMODI NEGOTIUM ET MAIORIS
EGENS INQUISITIONIS.
[1.10.03] Altiores, inquit, quaestiones praetereo ne eis intempestiue lectoris animo ingestis initia eius
primitiasque perturbem.
[1.10.04] Sed ne omnino faceret neglegentem ut nihil praeterquam quod ipse dixisset lector amplius putaret
occultum, id ipsum cuius exequi quaestionem se differre promisit addidit ut de his minime obscure penitusque
tractando nec lectori quicquam obscuritatis offunderet et tamen scientia roboratus quid quaeri iure posset agnosceret.
[1.10.05] Sunt autem quaestiones quas sese reticere /160/ promittit et perutiles et secretae et temptatae quidem
a doctis uiris nec a pluribus dissolutae.
[1.10.06] Quarum prima est huiusmodi. Omne quod intellegit animus aut id quod est in rerum natura
constitutum intellectu concipit et sibimet ratione describit aut id quod non est uacua sibi imaginatione depingit. Ergo
intellectus generis et caeterorum cuiusmodi sit quaeritur -- utrumne ita intellegamus species et genera ut ea quae sunt et
ex quibus uerum capimus intellectum, an nosmet ipsi nos ludimus cum ea quae non sunt animi nobis cassa cogitatione
formamus.
[1.10.07] Quodsi esse quidem constiterit et ab his quae sunt intellectum concipi diserimus, tunc alia maior ac
difficilior quaestio dubitationem parit cum discernendi atque intellegendi generis ipsius naturam summa difficultas
ostenditur. Nam quoniam omne quod est aut corporeum aut incorporeum esse necesse est, genus et species in aliquo
horum esse oportebit. Quale erit igitur id quod genus dicitur -utrumne corporeum an uero incorporeum? Neque enim quid sit diligenter intenditur nisi in quo horum poni
debeat agnoscatur.
[1.10.08] Sed neque cum haec soluta fuerit quaestio omne excludetur ambiguum. Subest enim aliquid quod, si
incorporalia esse genus ac species dicantur, obsideat intellegentiam atque detineat exsolui postulans: utrum circa
corpora ipsa subsistant an et praeter corpora subsistentiae incorporales esse uideantur. Duae quippe incorporeorum
formae sunt: ut alia praeter corpora esse /161/ possint et separata a corporibus in sua incorporalitate perdurent (ut deus,
mens, anima); alia uero cum sint incorporea, tamen praeter corpora esse non possint (ut linea uel superficies uel
numerus uel singulae qualitates), quas tametsi incorporeas esse pronuntiamus quod tribus spatiis minime distendantur,
tamen ita in corporibus sunt ut ab his diuelli nequeant aut separari aut si a corporibus separata sint, nullo modo
permaneant.
[1.10.09] Quas licet quaestiones arduum sit ipso interim Porphyrio renuente dissoluere, tamen aggrediar ut nec
anxium lectoris animum relinquam nec ipse in his quae praeter muneris suscepti seriem sunt tempus operamque
consumam.
[1.10.10] Primum quidem pauca sub quaestionis ambiguitate proponam, post uero eundem dubitationis nodum
absoluere atque explicare temptabo.
[1.10.11] Genera et species aut sunt atque subsistunt aut intellectu et sola cogitatione formantur.
[1.10.12] Sed genera et species esse non possunt. Hoc autem ex his intellegitur.
[1.10.13] Omne enim quod commune est uno tempore pluribus, id unum esse non poterit. Multorum enim est
quod commune est, praesertim cum una eademque res in multis uno tempore tota sit. Quantaecumque enim sunt species
in omnibus genus unum est, non quod de eo singulae species quasi partes aliquas carpant sed singulae uno tempore
totum genus habent. Quo fit ut totum genus in pluribus singulis uno tempore positum unum esse non possit; neque enim
fieri potest ut cum in pluribus totum uno sit tempore in semet ipso sit unum /162/
numero. Quod si ita est, unum quiddam genus esse non poterit.
[1.10.14] Quo fit ut omnino nihil sit; omne enim quod est, idcirco est quia unum est.
[1.10.15] Et de specie idem conuenit dici.
[1.10.16] Quodsi est quidem genus ac species sed multiplex neque unum numero, non erit ultimum genus sed
habebit aliud superpositum genus quod illam multiplicitatem unius ui nominis includat.<4>

