[1.05.12] Sed quamquam necesse sit haec quinque de quibus hic disputandum est, prius ad cognitionem uenire
quam ea quibus illa praeparantur, non tamen ea significatione hic a Porphyrio positum est qua necessitatem significari
uellet ac non potius utilitatem.
[1.05.13] Ipsa enim oratio contextusque sermonum id clarissima intellegentiae ratione significat. Neque enim
quisquam ita utitur ratione ut aliquam necessitatem referri dicat ad aliud. Necessitas enim per se est, utilitas uero
semper ad id quod utile est refertur, ut hic quoque. Ait enim: CUM SIT NECESSARIUM, CHRYSAORI, ET AD EAM
QUAE EST APUD ARISTOTELEM PRAEDICAMENTORUM DOCTRINAM. Si igitur hoc necessarium 'utile'
intellegamus et id nomine ipso uertamus dicentes:
Cum sit utile, Chrysaori, et ad eam quae est apud Aristotelem praedicamentorum /151/ doctrinam, nosse quid
genus sit... etc. recte se habebit ordo sermonum; sin uero id ad 'necesse' permutetur atque dicamus:
Cum sit necesse, Chrysaori, et ad eam quae est apud Aristotelem praedicamentorum doctrinam, nosse quid
genus sit... etc. rectae intellegentiae sermonum ordo non conuenit.
[1.05.14] Quocirca hic diutius immorandum non est. Quamquam enim sit summa necessitas his ignoratis non
posse ad ea ad quae hic tractatus intenditur perueniri, non tamen de necessitate hic dictum est NECESSARIUM sed
potius de utilitate.
[ 1.06 ]
[1.06.01] Nunc uero, licet idem superius dictum sit, tamen breuiter quid ad praedicamenta generis, speciei,
differentiae, proprii atque accidentis prosit agnitio, disputemus.
[1.06.02] Aristoteles enim in praedicamentis decem genera constituit rerum quae de cunctis aliis
praedicarentur, ut quicquid ad significationem uenire posset, id si integram significationem teneret, cuilibet eorum
subiceretur generi de quibus Aristoteles tractat in eo libro qui De decem praedicamentis inscribitur.
[1.06.03] Hoc ipsum uero referri ad aliquid uelut ad genus tale est, quale si quis speciem supponat generi. Hoc
uero neque praeter cognitionem speciei ullo modo fieri potest.
[1.06.04] Nec uero ipsae species quid sint uel cuius magis sint possunt perspici nisi earum differentiae
cognoscantur. Sed differentiarum natura incognita, quae uniuscuiusque /152/ speciei sint differentiae modis omnibus
ignorabitur. Quare sciendum est quoniam si de generibus Aristoteles tractat in Praedicamentis, et generum natura
cognoscenda est, cuius cognitionem speciei quoque comitatur agnitio. Sed hoc cognito quid sit differentia non potest
ignorari, quamquam in eodem libro plura sint ad quae nisi maximam peritiam et generis et speciei et differentiae lector
attulerit, nullus omnino intellectus patebit ut cum ipse Aristoteles dicit:
Diuersorum generum et non subalternatim positorum diuersae secundum species et differentiae sunt
quod his ignoratis intellegi impossibile est.
[1.06.05] Sed idem Aristoteles proprium uniuscuiusque praedicamenti diligentissima inquisitione uestigat, ut
cum substantiae proprium post multa dicit esse quod idem numero contrariorum susceptibile sit, uel rursus quantitatis,
quod in ea sola aequale atque inaequale dicatur, qualitatis etiam, quod per eam simile et dissimile aliud alii esse
proponimus, et in caeteris eodem modo, ut quae sit proprietas contrarii, quae secundum relationem oppositionis, quae
priuationis et habitus, quae affirmationis et /153/ negationis. In quibus ita tractat tamquam iam peritis scientibusque
quae sit proprietatis natura; quam si quis ignorat, frustra ea quae de his dispusantur aggreditur.
[1.06.06] Iam uero illud manifestum est quod accidens maximum praedicamentorum obtineat locum, quod
proprio nomine nouem praedicamenta circumdat.
[ 1.07 ]
[1.07.01] Et ad praedicamenta quidem quanta sit huius libri utilitas ex his manifestum est.
[1.07.02] Quod uero ait ET AD DEFINITIONUM ASSIGNATIONEM facile cognosci potest si prius
substantiae rationum diuisio fiat. Substantiae ratio alia quidem in descriptione ponitur, alia uero in definitione. Sed ea
quae in descriptione est, proprietatem quandam colligit eius rei cuius substantiae rationem prodit -- ac non modo
proprietate id quod monstrat informat, uerum etiam ipsa fit proprium, quod in definitionem quoque uenire necesse est;
si quis enim quantitatis rationem reddere uelit, dicat licebit:
Quantitas est secundum quam aequale atque inaequale dicitur.
Sicut igitur proprietatem quidem quantitatis in ratione posuit quantitatis et ipsa tota ratio ipsius quantitatis
propria est, ita descriptio et proprietatem colligit et propria fit ipsa descriptio. Definitio uero ipsa quidem propria non
colligit sed ipsa quoque fit propria. Definitio namque substantiam monstrat, genus differentiis iungit et ea quae per se
sunt communia atque multorum in unum redigens uni speciei quam definit reddit aequalia. Ita igitur ad descriptionem
utilis est proprii cognitio, quoniam sola proprietas in descriptione colligitur et ipsa fit propria sicut definitio quoque, ad
definitionem uero genus (quod primum /154/ ponitur), et species (ad quam genus illud aptatur), et differentiae (quibus
iunctis cum genere species definitur).
[1.07.03] Sed si cui haec pressiora quam expositionis modus postulat uidebuntur, eum hoc scire conuenit, nos,
ut in prima editione dictum est, hanc expositionem nostro reseruasse iudicio ut ad intellegentiam simplicem huius libri
editio prima sufficiat, ad interiorem uero speculationem confirmatis paene iam scientia nec in singulis uocabulis rerum
haerentibus haec postelior colloquatur.
[ 1.08 ]

