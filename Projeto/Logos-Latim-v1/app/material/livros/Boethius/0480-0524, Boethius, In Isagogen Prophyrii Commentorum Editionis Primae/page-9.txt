[1.11.12] Quocirca cum genera et species cogitantur, tunc ex singulis in quibus sunt eorum similitudo
colligitur -- ut ex singulis hominibus inter se dissimilibus humanitatis similitudo, quae similitudo cogitata animo
ueraciterque perspecta fit species; quarum specierum rursus diuersarum similitudo considerata, quae nisi in ipsis
speciebus aut in earum indiuiduis esse non potest, efficit genus.
[1.11.13] Itaque haec sunt quidem in singularibus, cogitantur uero uniuersalia.
[1.11.14] Nihilque aliud species esse putanda est nisi cogitatio collecta ex indiuiduorum dissimilium numero
substantiali similitudine, genus uero cogitatio collecta ex specierum similitudine.
[1.11.15] Sed haec similitudo cum in singularibus est fit sensibilis; cum in uniuersalibus fit intellegibilis -eodemque modo cum sensibilis est in singularibus permanet; cum intellegitur fit uniuersalis.
[1.11.16] Subsistunt ergo circa sensibilia, intelleguntur autem praeter corpora.
[1.11.17] Neque enim interclusum est ut duae res eodem in subiecto sint ratione diuersae, ut linea curua atque
caua, quae /167/ res cum diuersis definitionibus terminentur diuersusque earum intellectus sit, semper tamen in eodem
subiecto reperiuntur; eadem enim linea caua, eadem curua est.
[1.11.18] Ita quoque generibus et speciebus, id est singularitati et uniuersalitati, unum quidem subiectum est;
sed alio modo uniuersale est cum cogitatur, alio singulare cum sentitur in rebus his in quibus esse suum habet.
[1.11.19] His igitur terminatis omnis, ut arbitror, quaestio dissoluta est.
[1.11.20] Ipsa enim genera et species subsistunt quidem alio modo, intelleguntur uero alio.
[1.11.21] Et sunt incorporalia sed sensibilibus iuncta subsistunt in sensibilibus. Intelleguntur uero ut per semet
ipsa subsistentia ac non in aliis esse suum habentia.
[1.11.22] Sed Plato genera et species caeteraque non modo intellegi uniuersalia, uerum etiam esse atque
praeter corpora subsistere putat, Aristoteles uero intellegi quidem incorporalia atque uniuersalia sed subsistere in
sensibilibus putat.
[1.11.23] Quorum diiudicare sententias aptum esse non duxi, altioris enim est philosophiae. Idcirco uero
studiosius Aristotelis sententiam executi sumus, non quod eam maxime probaremus sed quod hic liber ad
Praedicamenta conscriptus est quorum Aristoteles est auctor.
[ 1.12 ]
ILLUD VERO QUEMADMODUM DE HIS AC DE PROPOSITIS PROBABILITER ANTIQUI
TRACTAUERUNT ET HORUM MAXIME PERIPATETICI, TIBI NUNC TEMPTABO MONSTRARE.
[1.12.01] Praetermissis his quaestionibus quas altiores esse praedixit, /168/ exoptat mediocrem introductorii
operis tractatum.
[1.12.02] Sed ne haec ipsa sibi harum quaestionum omissio uitio daretur, apposuit quemadmodum de
propositis tractaturus est, ex quorumque hoc opus auctoritate subnixus aggrediatur ante denuntiat.
[1.12.03] Cum mediocritatem quidem tractatus promittit detracta obscuritatis difficultate, animum lectoris
inuitat, ut uero acquiescat ac sileat ad id quod dicturus est, Peripateticorum auctoritate confirmat.
[1.12.04] Atque ideo ait DE HIS, id est de generibus et speciebus de quibus superiores intulerat quaestiones,
AC DE PROPOSITIS, id est de differentiis, propriis atque accidentibus, sese PROBABILITER
disputaturum.
[1.12.05] PROBABILITER autem ait ueri similiter, quod Graeci *logikos* uel *endoxos* dicunt. Saepe enim
et apud Aristotelem *logikos* ueri similiter ac probabiliter dictum inuenimus et apud Boethum et apud Alexandrum.
[1.12.06] Porphyrius quoque ipse in multis hac significatione hoc usus est uerbo quod nos scilicet in
translatione, quod ait *logikos* ita interpretari ut rationabiliter diceremus, omisimus. Longe enim melior ac uerior
significatio ea uisa est ut probabiliter sese dicere promitteret, id est non praeter opinionem ingredientium atque
lectorum, quod introductionis est proprium.
[1.12.07] Nam cum ab imperitorum hominum mentibus doctrinae secretum altioris abhorreat, talis esse
introductio debet ut praeter opinionem ingredientium non sit.
[1.12.09] Atque ideo melius /169/ probabiliter quam rationabiliter, ut nobis uidetur, interpretati sumus.
[1.12.09] Antiquos autem ait de eisdem disputasse rebus sed <se> eorum illum maxime tractatum insequi
quem Peripatetici Aristotele duce reliquerint, ut tota disputatio ad Praedicamenta conueniat.
LIBER SECUNDUS DE GENERE
[ 2.01 ]
[2.01.01] /170/ Quaeri in ei positionum principiis solet, cur unumquodque caeteris in disputationis ordine
praeponatur, uelut nunc in genere dubitari potest, cur genus speciei, differentiae, proprio accidentique praetulerit; de eo
enim primitus tractat. Respondebimus itaque iure factum uideri; omne enim quod uniuersale est, intra semet ipsum
caetera concludit, ipsum uero non clauditur. Maioris itaque meriti est ac principalis naturae quod ita caetera cohercet, ut
ipsum naturae magnitudine nequeat ab aliis contineri. Genus igitur et species intra se positas habet et earum differentias
propriaque, nihilominus etiam accidentia, atque ita de genere inchoandum fuit, quod caetera naturae suae magnitudine
cohercet et continet. Praeterea illa semper priora putanda sunt quae si auferat quis, caetera perimuntur, illa posteriora

