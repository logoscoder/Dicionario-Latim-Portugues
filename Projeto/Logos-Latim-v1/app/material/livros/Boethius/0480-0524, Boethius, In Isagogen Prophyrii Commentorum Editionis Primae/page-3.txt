[1.03.14] Quoniam uero finis ille logicae quem sola speculatur philosophia ad alias eius partes suam operam
pollicetur, instrumentum esse philosophiae non negamus.
[1.03.15] Est autem finis logicae inuentio iudiciumque rationum.
[1.03.16] Quod scilicet non esse mirum uidebitur quod eadem pars, eadem quoddam ponitur instrumentum, si
ad partes corporis animum reducamus quibus et fit aliquid ut his quasi quibusdam instrumentis utamur, et in toto tamen
corpore partium obtinent locum. Manus enim ad tractandum, oculi ad /143/ uidendum, caeteraeque corporis partes
proprium quoddam uidentur habere officium. Quod tamen si ad totius utilitatem corporis referatur, instrumenta
quaedam corporis esse deprehenduntur quae etiam partes esse nullus abnuerit.
[1.03.17] Ita quoque logica disciplina pars quidem philosophiae est, quoniam eius philosophia sola magistra
est, supellex uero quod per eam inquisita philosophiae ueritas uestigatur.
[ 1.04 ]
[1.04.01] Sed quoniam, quantum mihi quoque breuitas succincta largita est, ortum logicae et quid ipsa logica
esset explicui, nunc de eo nobis libro pauca dicenda sunt quem in praesens sumpsimus exponendum.
[1.04.02] Titulo enim proponit Porphyrius introductionem se in Aristotelis Praedicamenta conscribere.
[1.04.03] Quid uero ualeat haec introductio uel ad quid lectoris animum praeparet breuiter explicabo.
[1.04.04] Aristoteles enim librum qui De decem praedicamentis inscribitur hac intentione composuit ut
infinitas rerum diuersitates quae sub scientiam cadere non possent paucitate generum comprehenderet, atque ita quod
per incomprehensibilem multitudinem sub disciplinam uenire non poterat per generum, ut dictum est, paucitatem animo
fieret scientiaeque subiectum.
[1.04.05] Decem igitur genera rerum esse omnium considerauit -- id est unam substantiam et accidentia nouem
(quae sunt qualitas, quantitas, relatio, ubi, quando, facere et pati, situs, habere) -- quae quoniam genera essent suprema
et quibus nullum aliud superponi genus posset, omnem necesse est multitudinem rerum horum decem generum species
/144/ inueniri.
[1.04.06] Quae quidem genera a se omnibus differentiis distributa sunt nec quicquam uidentur habere
commune nisi tantum nomen, quoniam omnia esse praedicantur. Quippe substantia est, qualitas est, quantitas est, et de
aliis omnibus 'est' uerbum communiter praedicatur sed non est eorum communis una substantia uel natura sed tantum
nomen. Itaque decem genera ab Aristotele reperta omnibus a se differentiis distributa sunt.
[1.04.07] Sed quae aliquibus differentiis disiunguntur necesse est ut habeant proprium quiddam quod ea in
singularem solitariamque uindicet formam. Non est autem idem proprium quod accidens: accidentia enim et uenire et
abesse possunt, propria ita sunt insita ut absque his quorum sunt propria esse non possint.
[1.04.08] Quae cum ita sint cumque Aristoteles decem rerum genera repperisset quae uel intellegendo mens
caperet uel loquendo disputator efferret (quicquid enim intellectu capimus id ad alterum sermone uulgamus), euenit ut
ad horum decem praedicamentorum intellegentiam quinque harum rerum tractatus incurreret, scilicet generis, speciei,
differentiae, proprii, accidentis.
[1.04.09] Generis quidem quoniam oportet ante praediscere quid sit genus ut decem illa quae Aristoteles
caeteris anteposuit rebus genera esse possimus agnoscere.
[1.04.10] Speciei uero cognitio plurimum ualet ut quae cuiusque generis sit species possit agnosci. Si enim
quid sit species intellegimus, nihil impediti errore turbamur. Fieri enim potest ut per speciei inscientiam saepe
quantitatis species in relatione ponamus et cuiuslibet primi generis species alteri cuilibet /145/ generi subdamus atque
ita fiat permixta rerum atque indiscreta confusio; quod ne accidat quae sit natura speciei ante noscendum est. Nec uero
in hoc tantum prodest speciei cognoscenda natura ne priorum generum species inuicem permutemus, uerum etiam ut in
eodem quolibet genere proximas species generi nouerimus eligere, ut ne substantiae mox animal dicamus esse speciem
potius quam corpus aut corporis hominem potius quam animatum corpus.
[1.04.11] At uero differentiarum scientia in his maximum retinet locum. Qui enim omnino qualitatem a
substantia uel caetera a se genera distare cognoscimus nisi eorum differentias uiderimus? Quomodo autem discernere
eorum differentias possumus si quid ipsa sit differentia nesciamus? Nec hunc solum nobis inscientia differentiae
offundit errorem, uerum etiam specierum quoque tollit omne iudicium. Nam omnes species differentiae informant;
ignorata differentia species quoque necesse est ignorari. Quomodo uero fieri potest ut quamlibet differentiam possimus
agnoscere si omnino quae sit nominis huius significatio nesciamus?
[1.04.12] Iam uero proprii tantus usus est ut Aristoteles quoque singulorum praedicamentorum propria
perquisiuerit. Quae propria esse quis deprehenderit antequam quid omnino sit proprium discat? Nec in his tantum
propriis haec cognitio ualet quae singulis nominibus efferuntur, ut hominis risibile, uerum etiam in his quae in locum
definitionis adhibentur. Omnia enim propria rem subiectam quodam termino descriptionis includunt, quod suo quoque
loco /146/ oportunius commemorabo.
[1.04.13] Accidentis quoque cognitio quantum afferat quis dubitare queat, cum uideat inter decem
praedicamenta nouem accidentis naturas?
Quae quomodo accidentia esse putabimus si omnino quid sit accidens ignoremus, cum praesertim nec
differentiarum nec proprii scientia nota sit nisi accidentis naturam firmissima consideratione teneamus? Fieri enim
potest ut differentiae loco uel proprii per inscientiam accidens apponatur. Quod esse uitiosissimum etiam definitiones

