proprium aut accidens respondebitur, id est uel rationalis uel risibilis uel caluus. Sed in proprio quidem illa est
obseruatio, quod illud proprium dici potest quod de una specie praedicatur, accidens uero tale est quod qualitatem
designet quae non substantiam significet, differentia uero talis est quae substantiam demonstret. Interrogati igitur qualis
unaquaeque res sit, si uolumus reddere substantiae qualitatem, differentiam praedicamus. Quae differentia numquam de
una tantum specie praedicatur, ut mortale uel rationale sed de pluribus. Quod igitur de pluribus speciebus inter se
differentibus praedicatur ad eam interrogationem, quae quale sit id de quo quaeritur interrogat, ea est differentia cuius
talem posuit definitionem: DIFFERENTIA EST QUOD DE PLURIBUS /267/ SPECIE DIFFERENTIBUS IN EO
QUOD QUALE SIT PRAEDICATUR.
[ 4.11 ]
[4.11.01] Cuius definitionis causam rationemque pertractans ait:
REBUS ENIM EX MATERIA ET FORMA CONSTANTIBUS VEL AD SIMILITUDINEM MATERIAE ET
FORMAE CONSTITUTIONEM HABENTIBUS, QUEMADMODUM STATUA EX MATERIA EST AERIS,
FORMA AUTEM FIGURA. SIC ET HOMO COMMUNIS ET SPECIALIS EX MATERIA QUIDEM SIMILITER
CONSISTIT GENERE, EX FORMA AUTEM DIFFERENTIA, TOTUM AUTEM HOC ANLMAL RATIONALE
MORTALE HOMO EST, QUEMADMODUM ILLIC STATUA.
Dixit superius differentias esse quae in qualitate speciei praedicarentur, nunc autem causas exequitur, cur
speciei qualitas differentia sit. Omnes, inquit, res uel ex materia formaque consistunt uel ad similitudinem materiae
atque formae substantiam sortiuntur. Ex materia quidem formaque subsistunt /268/ omnia quaecumque sunt corporalia;
nisi enim sit subiectum corpus quod suscipiat formam, nihil omnino esse potest. Si enim lapides non fuissent. Muri
parietesque non essent, si lignum non fuisset, omnino nec mensa quidem, quae ex ligni materia est, esse potuisset.
Igitur supposita materia ac praeiacente cum in ipsam figura superuenerit, fit quaelibet illa res corporea ex materia
formaque subsistens, ut Achillis statua ex aeris materia et ipsius Achillis figura perficitur. Atque ea quidem quae
corporea sunt, manifestum est ex materia formaque subsistere, ea uero quae sunt incorporalia, ad similitudinem
materiae atque formae habent suppositas priores antiquioresque naturas, super quas differentiae uenientes efficiunt
aliquid quod eodem modo sicut corpus tamquam ex materia ac figura consistere uideatur, ut in genere ac specie additis
generi differentiis species effecta est. Ut igitur est in Achillis statua aes quidem materia, forma uero Achillis qualitas et
quaedarn figura, ex quibus efficitur Achillis statua, quae subiecta sensibus capitur, ita etiam in specie, quod est homo,
materia quidem eius genus est, quod est animal, cui superueniens qualitas rationalis animal rationale, id est speciem
fecit. Igitur speciei materia quaedam est genus, forma uero et quasi qualitas differentia. Quod est igitur in statua aes,
hoc est in specie genus, quod in statua figura conformans, id in specie differentia, quod in statua ipsa statua, quae ex
aere /269/ figuraque conformatur, id in specie ipsa species, quae ex genere differentiaque coniungitur. Quodsi materia
quidem speciei genus est, forma autem differentia, omnis uero forma qualitas est, iure omnis differentia qualitas
appellatur. Quae cum ita sint, iure in eo quod quale sit interrogantibus respondetur.
[ 4.12 ]
DESCRIBUNT AUTEM HUIUSMODI DIFFERENTIAS ET HOC MODO: DIFFERENTIA EST QUOD
APTUM NATURA EST DIVIDERE QUAE SUB EODEM SUNT GENERE; RATIONALE ENIM ET
IRRATIONALE HOMINEM ET EQUUM, QUAE SUB EODEM SUNT GENERE, QUOD EST ANIMAL,
DIVIDUNT.
[4.12.01] Haec quidem definitio cum sit usitata atque ante oculos exposita, eam tamen plenius dilucideque
declarauit. Omnes enim differentiae idcirco differentiae nuncupantur, quia species a se differre faciunt, quas unum
genus includit, ut homo atque equus propriis discrepant differentiis; nam sicut homo animal est, ita etiam equus, ergo
secundum genus nullo modo distant. /270/ Quae igitur secundum genus minime discrepant, ea differentiis distribuuntur.
Additum enim rationale quidem homini, irrationale uero equo equus atque homo, quae sub eodem fuerant genere;
distribuuntur et discrepant, additis scilicet differentiis.
[ 4.13 ]
ASSIGNANT AUTEM ETIAM HOC MODO: DIFFERENTIA EST QUA DIFFERUNT A SE SINGULA;
NAM SECUNDUM GENUS NON DIFFERUNT. SUMUS ENIM MORTALIA ANIMALIA ET NOS ET
IRRATIONABILIA SED ADDITUM RATIONABILE SEPARAUIT NOS AB ILLIS, ET RATIONABILES SUMUS
ET NOS ET DII SED MORTALE APPOSITUM DISIUNXIT NOS AB ILLIS.
[4.13.01] Vitiosa ratione et non sana quod uult explicat definitio quorundam. Id enim esse dicunt differentiam
qua unaquaeque res ab alia distet. In qua definitione nihil interest quod ita dixit an ita concluserit: differentia est id
quod est differentia. Etenim differentiae nomine in eiusdem differentiae usus est /271/ definitione dicens:
DIFFERENTIA EST QUA DIFFERUNT A SE SINGULA. Quodsi adhuc differentia nescitur, nisi definitione
clarescat, differre quoque quid sit qui poterimus agnoscere? Ita nihil amplius attulit ad agnitionem qui differentiae
nomine id eiusdem usus est definitione. Est autem communis et uaga nec includens substantiales differentias sed
quaslibet etiam accidentes hoc modo: DIFFERENTIA EST QUA A SE DIFFERUNT SINGULA; quae enim genere
eadem sunt, differentia discrepant, ut cum homo atque equus idem sint in animalis genere, quoninm utraque sunt
animalia, differunt tamen differentia rationali, et cum dii atque homines sub rationalitate sint positi, differunt
mortalitate. Rationale igitur hominis ad equum differentia est, mortale hominis ad deum, atque hoc quidem modo
substantiales differentiae colliguntur. Quodsi Socrates sedeat, Plato uero ambulet, erit differentia ambulatio uel sessio,

