ALITER AUTEM RURSUS GENUS DICITUR CUI SUPPONITUR SPECIES, AD HORUM FORTASSE
SIMILITUDINEM DICTUM. ETENIM PRINCIPIUM QUODDAM EST HUIUSMODI GENUS EARUM QUAE
SUB IPSO SUNT SPECIERUM, VIDETUR ETIAM MULTITUDINEM CONTINERE OMNEM QUAE SUB EO
EST.
Duplicem significationem generis supra posuit, nunc tertiam monstrare contendit, hanc autem ad superiorum
similitudinem /179/ dictam esse arbitratur. Superius autem dictae significationes sunt una quidem, cum nomen generis
quadam principii antiquitate ad se iunctam multitudinem contineret, alia uero, cum genus ab unoquoque procreante
duceretur, quod eorum quae procreantur principium est. Cum igitur sint superius duae generis propositae
significationes, tertium nunc addit de quo inter philosophos sermo est, illud scilicet cui supponitur species, quod idcirco
genus uocatum esse sub opinionis credit ambiguo, quoniam habet aliquam similitudinem superiorum. Nam sicut illud
genus quod ad multitudinem dicitur, uno suo nomine multitudinem claudit, ita etiam genus plurimas species cohercet et
continet. Item ut genus illud quod secundum procreationem dicitur, principium quoddam est eorum quae ab ipso
procreantur, ita genus speciebus suis est principium. Ergo quoniam utrisque est simile, idcirco nomen quoque generis
etiam in hac significatione a superioribus mutuatum esse ueri simile est.
TRIPLICITER IGITUR CUM GENUS DICATUR, DE TERTIO APUD PHILOSOPHOS SERMO EST;
QUOD ETIAM DESCRIBENTES ASSIGNAUERUNT /180/ GENUS ESSE DICENTES QUOD DE PLURIBUS ET
DIFFERENTIBUS SPECIE IN EO QUOD QUID SIT PRAEDICATUR, UT ANIMAL.
Iure tertium genus philosophi ad disputationem sumunt; hoc enim solum est quod substantiam monstrat,
caetera uero aut unde quid existat aut quemadmodum a caeteris hominibus in unam quasi populi formam diuidatur
ostendunt. Nam illud quod multitudinem continet genus, illius multitudinis quam continet substantiam non demonstrat
sed tantum uno nomine collectionem populi facit, ut ab alterius generis populo segregetur. Item illud quod secundum
procreationem dictum est, non rei procreatae substantiam monstrat sed tantum quod eius fuerit procreationis initium. At
uero genus id cui supponitur species, ad speciem accommodatum speciei substantiam informat. Et quia inter
philosophos haec maxima est quaestio, quid unumquodque sit -- tunc enim unumquodque scire uidemur, quando quid
sit agnoscimus -- idcirco reiectis caeteris de hoc genere quam maxime apud philosophos sermo est, quod etiam
describentes assignauerunt ea descriptione quam subter annexuit. Diligenter uero ait describentes, non definientes;
definitio enim fit es genere, genus autem aliud genus habere non poterit. Idque obscurius est quam ut primo aditu
dictum pateat. Fieri autem potest ut res quae /181/ alii genus sit, alii generi supponatur, non quasi genus sed tamquam
species sub alio collocata. Unde non in eo quod genus est, supponi alicui potest sed cum supponitur, ilico species fit.
Quae cum ita sint, ostenditur genus ipsum in eo quod genus est, genus habere non posse. Si igitur uoluisset genus
definitione concludere, nullo modo potuisset; genus enim aliud quod ei posset praeponere, non haberet, atque idcirco
descriptionem ait esse factam, non definitionem. Descriptio uero est, ut in priore uolumine dictum est ex proprietatibus
informatio quaedam rei et tamquam coloribus quibusdam depictio. Cum enim plura in unum conuenerint, ita ut omnia
simul rei cui applicantur aequentur, nisi ex genere uel differentiis haec collectio fiat, descriptio nuncupatur. Est igitur
descriptio generis haec: genus est quod de pluribus et differentibus specie in eo quod quid sit praedicatur. Tria haec
requiruntur in genere, ut de pluribus praedicetur, ut de specie differentibus, ut in eo qund quid sit de qua re quoniam
ipse posterius latius disputat, nos breuiter huius rei intellegentiam significemus exemplo. Sit enim nobis in forma
generis animal. Id de aliquibus sine dubio praedicatur, homine scilicet, equo, boue et caeteris. Sed haec plura sunt.
Animal igitur de pluribus praedicatur, homo uero, equus atque bos talia sunt, ut a se discrepent, nec qualibet mediocri
re sed tota specie, id est tota forma suae substantiae. De quibus dicitur animal; homo enim et equus et bos animalia
nuncupantur. Praedicatur ergo animal de pluribus specie differentibus. Sed quonam modo fit /182/ haec praedicatio?
Non enim quicquid interrogaueris, mox animal respondetur: non enim si quantus sit homo interrogaueris, 'animal'
respondebitur, ut opinor; hoc enim ad quantitatem pertinet, non ad substantiam. Item si 'qualis' interrogess ne huic
quidem responsio conuenit animalis, caeterisque omnibus interrogationibus hanc animalis responsionem ineptam atque
inutilem semper esse reperies, nisi ei tantum apta est quae quid sit interroget. Interrogantibus enim nobis quid sit homo,
quid sit equus, quid sit bos, 'animalia' respondebitur. Ita nomen animalis ad interrogationem 'quid sit' de homine, equo
atque boue ac de caeteris praedicatur, unde fit ut animal praedicetur de pluribus specie differentibus in eo quod quid sit.
Et quoniam generis haec definitio est, animal hominis, equi, bouis genus esse necesse est. Omne autem genus aliud est
quod in semet ipso atque in re intellegitur, aliud quod alterius praedicatione. Sua enim proprietas ipsum esse constituit,
ad alterum relatio genus facit, ut ipsum animal, si eius substantiam quaeras, dicam substantiam esse animatam atque
sensibilem. Haec igitur definitio rem monstrat per se sicut est, non tamquam referatur ad aliud. At uero cum dicimus
animal genus esse, non, ut arbitror, tunc de re ipsa hoc dicimus sed de ea relatione qua potest animal ad caeterorum
quae sibi subiecta /183/ sunt praedicationem referri. Itaque character est quidam ac forma generis in eo quod referri
praedicatione ad eas res potest, quae cum sint plures et specie differentes, in earum tamen substantia praedicatur.
[ 2.05 ]
[2.05.01] Huius autem definitionis rationem per exempla subiecit dicens:

