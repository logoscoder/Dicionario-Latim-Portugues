[1.10.17] Ut enim plura animalia quoniam habent quiddam simile, eadem tamen non sunt, idcirco eorum
genera perquiruntur, ita quoque quoniam genus quod in pluribus est atque ideo multiplex habet sui similitudinem quod
genus est; non est uero unum quoniam in pluribus est -- eius generis quoque genus aliud quaerendum est, cumque fuerit
inuentum eadem ratione quae superius dicta est, rursus genus tertium uestigatur. Itaque in infinitum ratio procedat
necesse est cum nullus disciplinae terminus occurrat.
[1.10.18] Quodsi unum quiddam numero genus est commune multorum esse non poterit. Una enim res si
communis est aut partibus communis est et non iam tota communis sed partes eius propriae singulorum; aut in usus
habentium etiam per tempora transit ut sit commune ut seruus communis uel equus; aut uno tempore omnibus
commune fit, non tamen ut eorum quibus commune est substantiam constituat, ut est theatrum uel spectaculum aliquod,
quod spectantibus omnibus commune est.
[1.10.19] Genus uero secundum nullum horum modum commune esse speciebus potest, nam /163/ ita
commune esse debet ut et totum sit in singulis et uno tempore et eorum quorum commune est constituere ualeat et
formare substantiam.
[1.10.20] Quocirca si neque unum est quoniam commune est, neque multa quoniam eius quoque multitudinis
genus aliud inquirendum est, uidebitur genus omnino non esse.
[1.10.21] Idemque de caeteris intellegendum est.
[1.10.22] Quodsi tantum intellectibus genera et species caeteraque capiuntur, cum omnis intellectus aut ex re
fiat subiecta ut sese res habet aut ut sese res non habet (nam ex nullo subiecto fieri intellectus non potest) -[1.10.23] Si generis et speciei caeterorumque intellectus ex re subiecta ueniat ita ut sese res ipsa habet quae
intellegitur, iam non tantum in intellectu posita sunt sed in rerum etiam ueritate consistunt, et rursus quaerendum est
quae sit eorum natura quod superior quaestio uestigabat.
[1.10.24] Quodsi ex re quidem generis caeterorumque sumitur intellectus neque ita ut sese res habet quae
intellectui subiecta est, uanum necesse est esse intellectum qui ex re quidem sumitur, non tamen ita ut sese res habet; id
est enim falsum quod aliter atque res est intellegitur.
[1.10.25] Sic igitur quoniam genus ac species nec sunt nec cum intelleguntur uerus eorum est intellectus, non
est ambiguum quin omnis haec sit deponenda de his quinque propositis disputandi cura, quandoquidem neque de ea re
quae sit /164/ neque de ea de qua uerum aliquid intellegi proferriue possit, inquiritur.
[ 1.11 ]
[1.11.01] Haec quidem est ad praesens de propositis quaestio, quam nos Alexandro consentientes hac
ratiocinatione soluemus.
[1.11.02] Non enim necesse esse dicimus omnem intellectum qui ex subiecto quidem fit, non tamen ut sese
ipsum subiectum habet, falsum et uacuum uideri.
[1.11.03] In his enim solis falsa opinio ac non potius intellegentia est quae per compositionem fiunt. Si enim
quis componat atque coniungat intellectu id quod natura iungi non patitur, illud falsum esse nullus ignorat -- ut si quis
equum atque hominem iungat imaginatione atque effigiet centaurum.
[1.11.04] Quodsi hoc per diuisionem et per abstractionem fiat, non quidem ita res sese habet ut intellectus est,
intellectus tamen ille minime falsus est. Sunt enim plura quae in aliis esse suum habent ex quibus aut omnino separari
non possunt aut, si separata fuerint, nulla ratione subsistunt.
[1.11.05] Atque ut hoc nobis in peruagato exemplo manifestum sit, linea in corpore quidem est aliquid et id
quod est corpori debet, hoc est esse suum per corpus retinet. Quod docetur ita: si enim separata sit a corpore, non
subsistit; quis enim umquam sensu ullo separatam a corpore lineam cepit?
[1.11.06] Sed animus cum confusas res permixtasque in se a sensibus cepit, eas propria ui et /165/ cogitatione
distinguit. Omnes enim huiusmodi res incorporeas in corporibus esse suum habentes sensus cum ipsis nobis corporibus
tradit, at uero animus, cui potestas est et disiuncta componere et composita resoluere, quae a sensibus confusa et
corporibus coniuncta traduntur ita distinguit ut incorpoream naturam per se ac sine corporibus in quibus est concreta
speculetur et uideat. Diuersae enim proprietates sunt incorporeorum corporibus permixtorum, etsi separentur a corpore.
[1.11.07] Genera ergo et species caeteraque uel in incorporeis rebus uel in his quae sunt corporea reperiuntur.
[1.11.08] Et si ea in rebus incorporeis inuenit animus, habet ilico incorporeum generis intellectum.
[1.11.09] Si uero corporalium rerum genera speciesque perspexerit, aufert, ut solet, a corporibus
incorporeorum naturam et solam puramque ut in se ipsa forma est contuetur. Ita haec cum accipit animus permixta
corporibus, incorporalia diuidens speculatur atque considerat.
[1.11.10] Nemo ergo dicat falso nos lineam cogitare, quoniam ita eam mente capimus quasi praeter corpora sit,
cum praeter corpora esse non possit. Non enim omnis qui ex subiectis rebus capitur intellectus aliter quam sese ipsae
res habent, falsus esse putandus est sed, ut superius dictum /166/ est, ille quidem qui hoc in compositione facit falsus
est, ut cum hominem atque equum iungens putat esse centaurum, qui uero id in diuisionibus et abstractionibus
assumptionibusque ab his rebus in quibus sunt efficit, non modo falsus non est, uerum etiam solus id quod in
proprietate uerum est inuenire potest.
[1.11.11] Sunt igitur huiusmodi res in corporalibus atque in sensibilibus, intelleguntur autem praeter sensibilia
ut eorum natura perspici et proprietas ualeat comprehendi.

