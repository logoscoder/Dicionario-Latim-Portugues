[3.12.01] Hic retractat omnia breuiter quae supra latius absoluit dicens indiuiduum ab specie contineri, species
uero ipsas a genere, huiusque causam reddens ait: OMNE ENIM GENUS TOTUM EST, INDIVIDUUM PARS. Totum
enim genus in eo quod genus est. Continet, tametsi species esse potest; totum enim non ut genus species est sed ut ea
quae supponitur generi. Genus igitur in eo quod genus est, totum est speciebus, semper enim continet eas. At uero
indiuiduum pars semper est, numquam /237/ enim ipsum aliquid sua proprietate concludit. Species uero et totum est et
pars, pars quidem generis, totum uero indiuiduis. Et cum pars est, ad singularitatem refertur, cum totum, ad
pluralitatem. Quoniam enim unum genus pluribus speciebus superest, una quaelibet species pars est generis, id est
unius, quoniam autem species pluribus indiuiduis praeest, non est uni indiuiduo totum sed plurimis. Idcirco enim totum
dicitur, quia plura continet et cohercet. Nam ut pars sit aliquid, una ipsa unius pars esse poterit, ut uero totum sit, unum
ipsum unius totum esse non poterit. Idcirco alterius quidem pars est species, aliis uero totum.
Et de genere quidem et specie dictum est et quid sit generalissimum genus, quoniam id cui nullum aliud
superponitur genus, et quid specialissima species, quoniam ea cui species nulla supponitur, et quae genela eadem sunt,
eadem et speries scilicet subalterna quibus aliquid superponitur, aliquid uero supponitur, quae etiam indiuidua, ea
scilicet quorum proprietates alteri nequeunt conuenire, et quot modis genus uel species dicitur, genus quidem aut in
multitudine aut in procreatione aut in participatione substantiae. Species uero aut ex figura aut ex generis suppositione,
sufficienter dictum est. Quibus absolutis modum uoluminis terminabo, ut quarti area libri differentiae reseruetur. /238/
LIBER QUARTUS DE DIFFERENTIA
[ 4.01 ]
[4.01.01] /239/ De differentia disputanti non aeque illud debet occurrere quod in generis specieique tractatu de
collocationis ordine quaerebatur. Illic enim meminimus inquisitum, cur esset omnibus praepositum genus, ut id primum
ad disputationem ueniret, cur post genus species esset iniecta, nunc uero superuacuum est dicere, cur post speciem
differentia sumpta sit, cum illud iam fuerit inquisitum, cur non ante speciem collocata sit. Quodsi mirum uidebatur
speciem differentiae in disputationis loco fuisse praepositam, quod differentia continentior et magis amplior esset
specie, quid est quod possit quisque mirari, si eandem differentiam ante proprium atque accidens collocauerit, cum
proprium unius semper sit speciei, ut posterius demonstrabitur, accidens uero exteriorem quandam ostendat naturam
nec omnino in substantia praedicetur, differentia uero utrumque contineat, et de pluribus speciebus et in substantia
praedicari? sed haec hactenus, nunc ad ipsa Porphyrii uerba ueniamus.
DIFFERENTIA VERO COMMUNITER ET PROPRIE ET MAGIS /240/ PROPRIE DICITUR.
COMMUNITER QUIDEM DIFFERRE ALTERUM AB ALTERO DICITUR, QUOD ALTERITATE QUADAM
DIFFERT QUOCUMQUE MODO VEL A SE IPSO VEL AB ALIO. DIFFERT ENIM SOCRATES A PLATONE
ALTERITATE ET IPSE A SE VEL PUERO VEL IAM UIRO ET FACIENTE ALIQUID VEL QUIESCENTE ET
SEMPER IN ALIQUO MODO HABENDI ALTERITATIBUS. PROPRIE AUTEM DIFFERRE ALTERUM AB
ALTERO DICITUR, QUANDO INSEPARABILI ACCIDENTI AB ALTERO DIFFERT. INSEPARABILE VERO
ACCIDENS EST UT NASI CURUITAS, CAECITAS OCULORUM, CICATRIX, CUM ES UULNERE
OBCALLUERIT. MAGIS PROPRIE DIFFERRE ALTERUM AB ALTERO DICITUR, QUANDO SPECIFICA
DIFFERENTIA DISTITERIT, QUEMADMODUM HOMO AB EQUO SPECIFICA DIFFERENTIA DIFFERT
RATIONALI QUALITATE.
Tribus modis aliud ab alio distare praediximus, genere, specie, numero, in quibus omnibus aut secundum
substantiales quasdam differentias alia res distat ab alia aut secundum accidentes. Nam quae genere uel specie distant,
substantialibus quibusdam differentiis disgregata sunt, idcirco quoniam genera et species quibusdam differentiis
informantur. Nam quod homo ab arbore genere distat, animalis sensibilis qualitas in eo differentiam facit. Addita enim
sensibilis qualitas /241/ animato animal facit, eidem detracta facit animatum atque insensibile, quod uirgulta sunt. Igitur
homo atque arbor genere differunt -- utraque enim sub animalis genere poni non possunt -- differentia sensibili
secundum genus discrepant, quae unius ex propositis tantum genus, id est hominis informat, ut dictum est. Illa uero
quae specie distant manifestum est quod ipsa quoque differentiis substantialibus discrepant, ut homo atque equus
differentiis substantialibus discrepant, rationabilitate atque irrationabilitate. Ea uero quae indiuidua sunt et solo numero
discrepant, solis accidentibus distant. Haec autem sunt uel separabilia uel inseparabilia, separabilia quidem, ut moueri,
dormire; distat enim alius ab alio, quod ille somno prematur, hic uigilet. Distat item inseparabilibus accidentibus, quod
hic staturae sit longioris, hic minimae. Quae cum ita sint, in ternarium numerum has differentiarum diuersitates
Porphyrius colligit hisque ipse nomina quibus post utatur, apponit dicens: OMNIS DIFFERENTIA VEL
COMMUNITER VEL PROPRIE VEL MAGIS PROPRIE NUNCUPATUR, communiter quidem eam differentiam
sumens quae quodlibet accidens monstret, quae in quadam alteritate consistit, ut si Plato a Socrate differat, quod ille
sedeat, hic ambulet, uel quod ille sit senex, hic /242/ iuuenis. A se ipso etiam saepe aliquis differre potest, ut si nunc
quidem faciat aliquid, cum ante quieuerit, uel si nunc adulescens iam factus sit, cum prius tenera uixisset infantia.
Communes autem differentiae nuncupatae sunt, quoniam nullius propriae esse possunt differentiae sed separabilia
accidentia sola significant. Nam et stare et sedere et facere aliquid ac non facere multorum atque adeo omnium et
separabilia esse accidentia manifestum est. Quibus si qui differunt, communibus differentiis distare dicuntur. Praeterea
puerum esse atque adulescentem uel senem, ea quoque separabilia sunt accidentia. Nam ex pueritia ad adulescentiam
atque hinc ad senectutem, ab hac denique ad decrepitam usque aetatem naturae ipsius necessitate progredimur. Illud

