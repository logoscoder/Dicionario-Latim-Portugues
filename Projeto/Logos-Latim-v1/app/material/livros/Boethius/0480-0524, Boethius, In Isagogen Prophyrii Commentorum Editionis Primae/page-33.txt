Ita enim est definitum: accidens est quod adesse et abesse possit praeter subiecti corruptionem. Idem tamen accidens
aliquando inseparabile dicitur; quod si inseparabile est, abesse non poterit. Frustra igitur positum est accidens esse quod
adesse et abesse possit, cum sint quaedam accidentia quae a subiecto non ualeant separari. Sed fit saepe ut quae actu
disiungi non ualeant, mente et cogitatione separentur. Sed si animi ratione disiunctae qualitates a subiectis non ea
perimunt sed in sua substantia permanent atque perdurant, accidentes esse intelleguntur. Age igitur, quoniam Aethiopi
color niger auferri non potest. Animo emn atque cogitatione separemus. Erit igitur color albus Aethiopi. uum idcirco
species consumpta sit? minime. Item etiam coruus, si ab eo colorem nigrum imaginatione separemus, permanet tamen
auis nec interit species. Ergo quod dictum est et adesse et abesse, non re sed animo intellegendum est. Alioquin et
substantialia, quae omnino separari non possunt, si animo et cogitatione disiungimus, ut si ab homine rationabilitatem
auferamus -- /283/ quam licet actu separare non possumus, tamen animi imaginatione disiungimus -- statim perit
hominis species quod idem in accidentibus non fit: sublato enim accidenti cogitatione species manet. Est alia quoque
accidentis definitio caeterorum omnium priuatione, ut id dicatur esse accidens quod neque genus sit neque species nec
differentia nec proprium; quae definitio plurimum uaga est ualdeque communis sic enim etiam genus definiri potest,
quod neque species neque differentia nec proprium sit nec accidens, eodemque modo species ac differentia et proprium.
Cum autem eadem similitudine definitionis plura definiri queant, non est terminans et circumclusa descriptio,
praesertim cum longe sit a definitionis integritate seiunctum quod cuiuslibet rei formam aliarum rerum negatione
demonstrat.
Quibus omnibus expeditis, id est genere, specie, differentia, proprio atque accidenti, descriptisque eorum
terminis quantum postulabat institutionis breuitas, ea ipsa communiter pertractanda persequitur, ut quas inter se habeant
differentias haec quinque, de quibus superius disputatum est, quas uero communiones, mediocri consideratione
demonstret, ut non solum /284/ quid ipsa sint, uerum etiam quemadmodum inter se comparentur, appareat.
LIBER QUINTUS
[ 5.01 ]
[5.01.01] /285/ Expeditis per se omnibus quae proposuit et quantum in uniuscuiusque consideratione poterat,
ad scientiae terminum breuiter adductis nunc iam non de singulorum natura, id est uel generis uel differentiae uel
speciei uel proprii uel accidentis sed de ad se inuicem relatione pertractat. Nam qui communiones ac differentias rerum
colligit, non ut sunt per se res illae considerat sed ut ad alias comparentur. Id autem duplici modo, uel similitudine, dum
communitates sectatur, uel dissimilitudine, dum differentias. Quae cum ita sint, nos quoque, ut adhuc fecimus, propter
planiorem intellectum philosophi uestigia persequentes ordiemur de his communionibus quae assunt generi et speciei et
differentiae uel proprio et accidenti.
COMMUNE QUIDEM OMNIBUS EST DE PLURIBUS PRAEDICARI, /286/ SED GENUS QUIDEM DE
SPECIEBUS ET DE INDIVIDUIS, ET DIFFERENTIA SIMILITER, SPECIES AUTEM DE HIS QUAE SUB IPSA
SUNT INDIVIDUIS, AT VERO PROPRIUM ET DE SPECIE CUIUS EST PROPRIUM ET DE HIS QUAE SUB
SPECIE SUNT INDIVIDUIS, ACCIDENS AUTEM ET DE SPECIEBUS ET DE INDIVIDUIS. NAMQUE ANIMAL
DE EQUIS ET BOBUS [ET CANIBUS] PRAEDICATUR, QUAE SUNT SPECIES, ET DE HOC EQUO ET DE HOC
BOUE, QUAE SUNT INDIVIDUA, IRRATIONALE VERO ET DE EQUIS ET DE BOBUS PRAEDICATUR ET DE
HIS QUI SUNT PARTICULARES, SPECIES AUTEM, UT HOMO, SOLUM DE HIS QUI SUNT PARTICULARES
PRAEDICATUR, PROPRIUM AUTEM, QUOD EST RISIBILE, ET DE HOMINE ET DE HIS QUI SUNT
PARTICULARES, NIGRUM AUTEM ET DE SPECIE CORUORUM ET DE HIS QUI SUNT PARTICULARES,
QUOD EST ACCIDENS INSEPARABILE, ET MOVERI DE HOMINE ET DE EQUO, QUOD EST ACCIDENS
SEPARABILE SED PRINCIPALITER QUIDEM DE INDIVIDUIS, SECUNDUM POSTERIOREM VERO
RATIONEM DE HIS QUAE CONTINENT INDIVIDUA.
Antequam singulorum ad unumquodque habitudinem tractet, illam prius respicit quam omnes ad se inuicem
habere uideantur. /287/ Haec est autem una communio quae propositarum quinque rerum numerum pluralitate
praedicationis includit omnia enim de pluribus praedicantur. In hoc ergo sibi cuncta communicant. Nam et genus de
pluribus praedicatur, itemque species ac differentia et proprium et accidens. Quae cum ita sint, est eorum una atque
indiscreta communio de pluribus plaedicari. Disgregat autem ipsam de pluribus praedicationem, quemadmodum in
singulis fiat, quod unumquodque propositorum de quibus pluribus praedicetur ostendit. Ait enim genus quidem de
pluribus praedicari, id est speciebus ac specierum indiuiduis, ut animal praedicatur de homine atque equo ac de his
indiuiduis quae sub homine sunt atque sub equo. Item genus praedicatur de differentiis specierum atque id iure.
Quoniam enim species differentiae informant, cum genus de speciebus praedicetur, consequens est ut etiam de his
dicatur quae specierum substantiam formamque efficiunt. Quo fit ut genus etiam de differentiis praedicetur ac non de
una sed de pluribus; dicitur enim quod rationabile est, esse animal et rursus quod irrationabile est, esse animal. Ita
genus de speciebus ac differentiis praedicatur ac de his quae sub ipsis sunt indiuiduis. Differentia uero de speciebus
dicitur pluribus ac de earum indiuiduis, ut irrationabile et de equo praedicatur ac boue, quae sunt plures species, et de
his quae sub ipsis sunt indiuiduis eodem modo dicitur; nam quod de uniuersali praedicatur, praedicatur et de indiuiduo.
Quodsi differentia de speciebus dicitur, praedicabitur etiam de eiusdem speciei subiectis. /288/ Species uero de suis
tantum indiuiduis praedicatur; neque enim fieri potest, ut quae species est ultima quaeque uere species ac magis species
nuncupatur, haec alias deducatur in species. Quod si ita est, sola post speciem indiuidua restant. Iure igitur species de

