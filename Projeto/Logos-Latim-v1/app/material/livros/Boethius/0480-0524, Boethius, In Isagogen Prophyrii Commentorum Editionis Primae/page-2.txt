[1.02.03] Quare necesse erat eos falli qui abiecta scientia disputandi de rerum natura perquirerent. Nisi enim
prius ad scientiam uenerit quae ratiocinatio ueram teneat disputandi semitam quae ueri similem, et agnouerit<1> quae
fida quae possit esse suspecta, rerum incorrupta ueritas ex ratiocinatione non potest inueniri.
[1.02.04] Cum igitur ueteres saepe multis lapsi erroribus falsa quaedam et sibimet contraria in disputatione
colligerent -- atque id fieri impossibile uideretur ut de eadem re contraria conclusione facta utraque essent uera quae
sibi dissentiens ratiocinatio conclusisset, cuique ratiocinationi credi oporteret esset ambiguum -- uisum est prius
disputationis ipsius ueram atque integram considerare naturam, qua cognita tum illud quoque quod per disputationem
inueniretur, an uere comprehensum esset, posset intellegi.
[1.02.05] Hinc igitur profecta est logicae peritia disciplinae, quae disputandi modos atque ipsas ratiocinationes
internoscendi ias parat, ut quae ratiocinatio nunc quidem falsa nunc autem uera sit, quae uero semper falsa quae
numquam falsa, possit agnosci.
[1.02.06] Huius autem uis duplex esse perpenditur, una quidem in inueniendo, altera in iudicando. Quod
Marcus etiam Tullius in eo libro cui Topica titulus est, euidenter espressit dicens:
[2.06] Cum omnis ratio diligens disserendi duas habeat partes, unam inueniendi alteram iudicandi, utriusque
princeps, ut mihi quidem uidetur, Aristoteles fuit. Stoici /140/ autem in altera elaborauerunt; iudicandi enim uias
diligenter persecuti sunt ea scientia quam *dialektiken* appellant, inueniendi artem, quae *topike*; dicitur quae et ad
usum potior erat et ordine naturae certe prior, totam reliquerunt. [2.07] Nos autem, quoniam in utraque summa utilitas
est et utramque, si erit otium, persequi cogitamus, ab ea quae prima est ordiemur...
[1.02.07] Cum igitur tantus huius considerationis fructus sit danda est huic tam sollertissimae disciplinae tota
mentis intentio, ut primis firmati in disputandi ueritate uestigiis facile ad rerum ipsarum certam comprehensionem
uenire possimus.
[ 1.03 ]
[1.03.01] Et quoniam qui sit ortus logicae disciplinae praediximus, reliquum uidetur adiungere: an omnino
pars quaedam sit philosophiae an
(ut quibusdam placet) supellex atque instrumentum per quod philosophia cognitionem rerum naturamque
deprehendat. Cuius quidem rei has e contrario uideo esse sententias.
[1.03.02] Hi enim qui partem philosophiae putant logicam considerationem his fere argumentis utuntur.
[1.03.03] Dicentes philosophiam indubitanter habere partes speculatiuam atque actiuam, de hac tertia rationali
quaeritur an sit in parte ponenda.
[1.03.04] Sed eam quoque partem esse philosophiae non potest dubitari.
[1.03.05] Nam sicut de naturalibus caeterisque sub speculatiua positis solius philosophiae uestigatio est
itemque de moralibus ac /141/ reliquis quae sub actiuam partem cadunt sola philosophia perpendit, ita quoque de hac
parte tractatus, id est de his quae logicae subiecta sunt, sola philosophia iudicat. Quodsi speculatiua atque actiua idcirco
philosophiae partes sunt quia de his philosophia sola pertractat, propter eandem causam erit logica philosophiae pars,
quoniam philosophiae soli haec disputandi materia subiecta est.
[1.03.06] Iam uero inquiunt: cum in his tribus philosophia uersetur cumque actiuam et speculatiuam
considerationem subiecta discernant, quod illa de rerum naturis, haec de moribus quaerit, non dubium est quin logica
disciplina a naturali atque morali suae materiae proprietate disiuncta sit. Est enim logicae tractatus de propositionibus
atque syllogismis et caeteris huiusmodi, quod neque ea quae non de oratione sed de rebus speculatur neque actiua pars
quae de moribus inuigilat aeque praestare potest.
[1.03.07] Quodsi in his tribus (id est speculatiua, actiua, atque rationali) philosophia consistit quae proprio
triplicique a se fino disiuncta sunt, cum speculatiua et actiua philosophia partes esse dicuntur, non dubium est quin
rationalis quoque philosophia pars esse conuincatur.
[1.03.08] Qui uero non partem sed philosophiae instrumentum putant haec fere afferunt argumenta.
[1.03.09] Non esse inquiunt similem logicae finem speculatiuae atque actiuae partis extremo. Utraque enim
illarum ad suum proprium terminum spectat ut speculatiua /142/ quidem rerum cognitionem, actiua uero mores atque
instituta perficiat; neque altera refertur ad alteram. Logicae uero finis esse non potest absolutus sed quodammodo cum
reliquis duabus partibus colligatus atque constrictus est. Quid enim est in logica disciplina quod suo merito debeat
optari nisi quod propter inuestigationem rerum huius effectio artis inuenta est? Scire enim quemadmodum argumentatio
concludatur uel quae uera sit quae ueri similis, ad hoc scilicet tendit, ut uel ad rerum cognitionem referatur haec scientia
rationum uel ad inuenienda ea quae in exercitium moralitatis adducta beatitudinem pariunt. Atque ideo quoniam
speculatiuae atque actiuae suus certusque finis est, logicae autem ad duas reliquas partes refertur extremum,
manifestum est non eam esse philosophiae partem sed potius instrumentum.
[1.03.10] Sunt uero plura quae ex alterutra parte dicantur quorum nos ea quae dicta sunt strictim notasse
sufficiat.
[1.03.11] Hanc litem uero tali ratione discernimus.
[1.03.12] Nihil quippe dicimus impedire ut eadem logica partis uice simul instrumentique fungatur officio.
[1.03.13] Quoniam enim ipsa suum retinet finem isque finis a sola philosophia consideratur, pars philosophiae
esse ponenda est.

