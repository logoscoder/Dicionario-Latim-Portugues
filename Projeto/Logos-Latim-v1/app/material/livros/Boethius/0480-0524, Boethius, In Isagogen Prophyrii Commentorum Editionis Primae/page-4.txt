probant, quae cum ipsae ex differentiis constent et fiant uniuscuiusque definitiones propriae, accidens tamen non
uidentur admittere.
[1.04.14] Cum igitur Aristoteles rerum genera collegisset quae nimirum diuersas sub se species continerent,
quae species numquam diuersae forent nisi differentiis segregarentur, cumque omnia in substantiam atque accidens,
accidens uero in alia nouem praedicamenta soluisset, cumque aliquorum praedicamentorum fere sit propria persecutus - de his ipsis quidem praedicamentis docuit. Quid uero esset genus, quid species, quid differentia, quid illud accidens de
quo nunc dicendum est, uel quid proprium, uelut nota praeteriit.
[1.04.15] Ne igitur ad Praedicamenta Aristotelis uenientes quid significaret unumquodque eorum quae
superius dicta sunt ignorarent, hunc librum Porphyrius de earum quinque rerum cognitione perscripsit, quo perspecto et
considerato quid unumquodque eorum quae supra praeposuit designaret, facilior intellectus ea quae ab Aristotele
proponerentur addisceret.
[ 1.05 ]
[1.05.01] Haec quidem intentio est huius libri, quem Porphyrius ad introductionem Praedicamentorum se
conscripsisse ipsa, ut /147/ dictum est, tituli inscriptione signauit. Sed licet ad hoc unum huius libri referatur intentio,
non tamen simplex eius utilitas est uerum multiplex et in maxima quaeque diffusa est.
[1.05.02] Quam idem Porphyrius in principio huius libri commemorat dicens:
CUM SIT NECESSARIUM, CHRYSAORI, ET AD EAM QUAE EST APUD ARISTOTELEM
PRAEDICAMENTORUM DOCTRINAM, NOSSE QUID GENUS SIT ET QUID DIFFERENTIA QUIDQUE
SPECIES ET QUID PROPRIUM ET QUID ACCIDENS, ET AD DEFINITIONUM ASSIGNATIONEM ET
OMNINO AD EA QUAE IN DIVISIONE VEL DEMONSTRATIONE SUNT UTILIA<2>, HAC ISTARUM RERUM
SPECULATIONE COMPENDIOSAM TIBI TRADITIONEM FACIENS TEMPTABO BREVITER VELUT
INTRODUCTIONIS MODO EA QUAE AB ANTIQUIS DICTA SUNT AGGREDI; ALTIORIBUS QUIDEM
QUAESTIONIBUS ABSTINENS, SIMPLICIORES VERO MEDIOCRITER CONIECTANS.
Utilitas huius libri quadrifariam spargitur. Namque ad illud etiam ad quod eius dirigitur intentio, magno
legentibus usui /148/ est et ad caetera: quae cum extra intentionem sint, non tamen minor ex his legentibus utilitas
comparatur. Est enim per hoc opusculum<3> et praedicamentorum facilis cognitio et definitionum integra assignatio et
diuisionum recta perspectio et demonstrationum ueracissima conclusio. Quae res quanto difficiles atque arduae sunt
tanto perspicaciorem studiosioremque animum lectoris expectant.
[1.05.03] Dicendum uero est quod in omnibus libris euenit. Nam primum si quae sit intentio cognoscatur,
quanta quoque utilitas inde prouenire possit expenditur; et licet extra multa, ut fit, huiusmodi librum sequantur, tamen
illam proxime utilitatem uidetur habere ad quod eius refertur intentio ipso libro quem sumpsimus exponente.
[1.05.04] Cum eius intentio sit ad Praedicamenta intellectum facilem comparandi, non dubium quin haec eius
principalis probetur utilitas, licet non minores sint comites definitio, diuisio, ac demonstratio, quorum nobis quaedam
hic principia suggeruntur.
[1.05.05] Sensus uero totus huiusmodi est:
Cum sit, inquit, utilis generis, speciei, differentiae, proprii accidentisque cognitio ad Praedicamenta Aristotelis
eiusque doctrinam, ad definitionum etiam assignationem, ad diuisionem et demonstrationem, quae sit harum rerum
utilis uberrimaque cognitio, compendiosam, inquit, traditionem /149/ faciens ea quae ab antiquis large ac diffuse dicta
sunt, temptabo breuiter aperire.
Neque enim esset compendiosa nisi totum opus breuitate constringeret. Et quoniam introductionem scribebat:
Altiores, inquit, quaestiones sponte refugiam, simpliciores uero mediocriter coniectabo -- id est simpliciorum
quaestionum obscuritates habita in eis quadam coniecturae ratiocinatione tractabo.
[1.05.06] Tota quidem sententia huiusce prooemii talis est quae et utilitate uberrima et facilitate incipientis
animo blandiatur; sed dicendum uidetur quidnam celet amplius altitudo sermonum.
[1.05.07] NECESSARIUM in Latino sermone, sicut in Graeco *anagkoion*, plura significat. Diuersa enim
significatione Marcus Tullius dicit necessarium suum esse aliquem atque nos cum nobis necessarium esse dicimus ad
forum descendere, qua in uoce quaedam utilitas significatur. Alia quoque significatio est qua dicimus solem
necessarium esse moueri, id est necesse esse.
[1.05.08] Et illa quidem prima significatio praetermittenda est, omnino enim ab eo necessario quod hic
Porphyrius ponit aliena est.
[1.05.09] Hae uero duae huiusmodi sunt ut inter se certare uideantur quae huius loci obtineat significationem
in quo dicit Porphyrius: CUM SIT NECESSARIUM, CHRYSAORI; namque, ut dictum est, necessarium /150/ et
utilitatem significat et necessitatem.
[1.05.10] Videntur autem huic loco utraque congruere.
[1.05.11] Nam et summe utile est ad ea quae superius dicta sunt de genere et specie et caeteris disputare, et
summa est necessitas quia nisi sint haec ante praecognita illa ad quae ista praeparantur non possunt cognosci. Nam
neque praeter generis uel speciei cognitionem praedicamenta discuntur, nec definitio genus relinquit et differentiam, et
in caeteris quam sit utilis iste tractatus, cum de diuisione et demonstratione disputabitur, apparebit.

