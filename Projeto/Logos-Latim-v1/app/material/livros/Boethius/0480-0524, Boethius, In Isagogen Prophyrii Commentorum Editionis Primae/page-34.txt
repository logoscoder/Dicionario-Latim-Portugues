suis tantum indiuiduis praedicantur, ut homo de Socrate, Platone, Cicerone et caeteris. Proprium item de specie
praedicatur cuius est proprium, neque enim esset proprium alicuius, si de alio diceretur; de quo enim unaquaeque res 'et
soli et omni et semper' dicitur, eiusdem proprium esse monstratur. Quae cum ita sint proprium de specie dicitur, ut
risibile de homine; omnis enim homo risibilis est. Dicitur etiam de indiuiduis speciei de qua praedicatur; est enim
Socrates, Plato et Cicero risibilis. Accidens uero et de speciebus pluribus dicitur et de diuersarum specierum indiuiduis.
Dicuntur enim coruus atque Aethiops nigri et hic coruus et hic Aethiops, qui sunt indiuidui, nigri secundum nigredinis
qualitatem uocantur. Atque hoc quidem est accidens inseparabile. Sed multo magis separabilia accidentia pluribus
inhaerescunt, ut moueri homini et boui -- uterque enim mouetur -- et rursus ea quae sub homine sunt atque boue
indiuidua, moueri saepe praedicantur. Sed aduertendum est auctore Porphyrio quod ea quae accidentia sunt,
principaliter quidem de his dicuntur in quibus sunt indiuiduis, secundo uero loco ad uniuersalia indiuiduorum
referuntur. Atque ita praedicatio /289/ superiorum redditur, ut quoniam nigredo singulis coruis adest accidentis
nigredinis inficit, idcirco eam de specie quoque praedicamus dicentes coruum, ipsam speciem, nigrum esse.
[ 5.02 ]
[5.02.01] In quibus omnibus mirum uideri potest, cur genus de proprio praedicari non dixerit nec uero speciem
de eodem proprio nec differentiam de proprio sed tantum genus quidem de speciebus ac differentiis, differentiam uero
de speciebus atque indiuiduis, speciem de indiuiduis, proprium de specie atque indiuiduis, accidens de speciebus atque
indiuiduis. Fieri enim potest ut quae maioris praedicationis sint, ea de cunctis minoribus praedicentur, et quae aequalia
sunt, sibimet conuertuntur, eoque fit ut genus de differentiis, de speciebus, de propriis, de accidentibus praedicetur, ut
cum dicimus 'quod rationale est, animal est', genus de differentia, 'quod homo est, animal est', genus de specie, 'quod
risibile est, animal est,' genus de proprio, 'quod nigrum est', si forte coruum uel Aethiopem demonstremus, 'animal est,'
genus de accidenti praedicamus. Rursus 'quod homo est, rationale est', differentia de specie, /290/ 'quod risibile est,
rationale est,' differentia de proprio, 'quod nigrum est, rationale est', si Aethiopem demonstremus, differentia de
accidenti; item 'quod risibile est, homo est', species de proprio, 'quod nigrum est, homo est,' si Aethiopem designemus,
species de accidenti. Qua in re etiam 'quod nigrum est, risibile est' in Aethiopis demonstratione ut proprium de
accidenti praedicatur. Conuerti autem ad totum accidens potest, ut quoniam in indiuiduis singulorum esse proponitur,
idcirco de superioribus etiam praedicetur, ut quoniam Socrates animal est, rationalis est, risibilis est et homo est,
cumque in Socrate sit caluitium, quod est accidens, praedicetur idem accidens de animali, de rationali, de risibili, de
homine, ut accidens de quattuor reliquis praedicetur. Sed horum profundior quaestio est nec ad soluendum satis est
temporis, hoc tantum ingredientium intellegeutia expectet, quod alia quidem recto ordine praedicantur, alia uero
obliquo, quoniam moueri hominem rectum est, id quod mouetur hominem esse conuersa locutione proponitur.
Quocirca rectam Porphyrius in omnibus propositionem sumpsit. Quodsi quis uim praedicationis et solutionis attenderit
in singulis praedicationibus comparans, eas quidem /291/ prolationes quae rectae sunt, inueniet a Porphyrio esse
enumeratas, eas uero quae conuerso ordine praedicantur, fuisse sepositas.
[ 5.03 ]
DE COMMUNIBUS GENERIS ET DIFFERENTIAE
COMMUNE EST AUTEM GENERI ET DIFFERENTIAE CONTINENTIA SPECIERUM. CONTINET
ENIM ET DIFFERENTIA SPECIES, ETSI NON OMNES QUOT GENERA. RATIONALE ENIM ETIAMSI NON
CONTINET EA QUAE SUNT IRRATIONABILIA QUEMADMODUM ANIMAL SED CONTINET HOMINEM ET
DEUM, QUAE SUNT SPECIES. ET QUAECUMQUE PRAEDICANTUR DE GENERE UT GENERA, ET DE HIS
QUAE SUB IPSO SUNT SPECIEBUS PRAEDICANTUR, ET QUAECUMQUE DE DIFFERENTIA
PRAEDICANTUR UT DIFFERENTIAE, ET DE EA QUAE EX IPSA EST SPECIE PRAEDICABUNTUR. NAM
CUM SIT GENUS ANIMAL, NON SOLUM DE EO PRAEDICANTUR UT GENERA SUBSTANTIA ET
ANIMATUM SED ETIAM DE HIS QUAE SUNT SUB ANIMALI SPECIEBUS /292/ OMNIBUS PRAEDICANTUR
HAEC USQUE AD INDIVIDUA. CUMQUE SIT DIFFERENTIA RATIONALIS, PRAEDICATUR DE EA UT
DIFFERENTIA ID QUOD EST RATIONE UTI. NON SOLUM AUTEM DE EO QUOD EST RATIONALE SED
ETIAM DE HIS QUAE SUNT SUB RATIONALI SPECIEBUS PRAEDICABITUR RATIONE UTI. COMMUNE
AUTEM EST ET PEREMPTO GENERE VEL DIFFERENTIA SIMUL PERIMI QUAE SUB IPSIS SUNT;
QUEMADMODUM ELLIM SI NON SIT ANIMAL, NON EST EQUUS NEQUE HOMO, ITA SI NON SIT
RATIONALE. NULLUM ERIT ANIMAL QUOD UTATUR RATIONE.
[5.03.01] Post eam quae cunctis adesse uisa est communitatem, singulorum ad se similitudines ac
dissimilitudines quaerit. Et quoniam inter quinque proposita genus ac differentia uniuersalioris praedicationis sunt,
siquidem genus species continet ac differentias, differentiae uero species continent neque ab his ullo modo continentur,
primum generis ac differentiarum similitudines colligit. Ac primam quidem ponit hanc. Dicit enim commune esse
generi ac differentiae, ut species claudant; /293/ nam sicut genus sub se habet species, ita etiam differentia tametsi non
tantas quot habet genus. Etenim genus quoniam differentiam etiam claudit et non unam tantum sub se differentialn
cohercet ac retinet, plures necesse est habeat sub se species, quam quaelibet una earum differentiarum quas claudit. ut
animal praedicatur de rationabili et irrationabili. Quodsi ita est, praedicabitur et de his quae sub rationali sunt positae
speciebus et de his quae sub irrationali. Est ergo commune animali et rationali, id est generi et differentiae, quod sicut
genus de homine et de deo praedicatur, ita etiam rationale. Quod est differentia, de deo ac de homine dicitur. Sed non in
tantum haec praedicatio funditur quantum animalis, id est generis. Animal enim non de deo solum atque homine sed de

