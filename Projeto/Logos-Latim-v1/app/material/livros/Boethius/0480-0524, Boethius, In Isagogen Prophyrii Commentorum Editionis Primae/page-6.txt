[1.08.01] Ad diuisionem uero faciendam tam hic liber est utilis ut praeter earum scientiam rerum de quibus in
hac libri serie disputatur, casu fiat potius quam ratione partitio. Hoc autem manifestum erit si diuisionem ipsam
diuidamus, id est si nomen ipsum diuisionis in ea quae significat partiamur.
[1.08.02] Est namque diuisio generis in species, ut cum dicimus:
Coloris aliud est album, aliud nigrum, aliud uero medium.
Rursus diuisio est quotiens uox plura significans aperitur et quam multa sint quae ab ea significantur
ostenditur, ut si quis dicat:
Nomen canis plura significat, et hunc latrabilem quadrupedemque et caeleste sidus et marinam bestiam
quae omnia a se definitione disiuncta sunt. Diuidi autem dicitur et quotiens totum in partes proprias separatur,
ut cum dicimus:
Domus aliud sunt fundamenta, aliud parietes, aliud tectum.
Et haec quidem triplex diuisio secundum se partitio nuncupatur.
[1.08.03] Est autem /155/ alia quae secundum accidens dicitur. Ea quoque fit tripliciter aut cum accidens in
subiecta diuidimus, ut cum dico:
Bonorum alia sunt in animo, alia in corpore
uel rursus cum subiectum in accidentia, ut:
Corporum alia sunt alba, alia nigra, alia medii coloris
rursus cum accidens in accidentia separamus, ut cum dicimus:
Liquentium alia sunt alba, alia nigra, alia medii coloris
et rursus:
Alborum alia sunt dura, alia liquentia quaedam mollia.
Cum igitur ita omnis sit diuisio aut secundum se aut per accidens, utraque uero partitio tripliciter fiat cumque
in superiore secundum se triplici partitione sit una diuisionis forma genus in species separare, id neque praeter generum
scientiam fieri ullo modo potest neque uero praeter differentiarum, quas necesse est in specierum diuisione sumi
manifestum est igitur, quanta utilitas huius libri ad hanc diuisionem sit quae primo aditu genus ac species et differentias
tractat. Secunda uero ea diuisio quae est secundum se in uocis significantias, nec haec quidem ab huius libri utilitate
discreta est. Uno enim modo cognosci poterit utrum uox cuius diuisionem facere quaerimus, aequiuoca esse uideatur an
genus si ea quae significat definiantur. Et si ea quae sub communi nomine sunt definitione clauduntur, species esse
necesse est, et illud commune eorum genus. Quodsi illa quae proposita /156/ uox designat non possunt una definitione
concludi, nemo dubitat quin illa uox sit aequiuoca neque ita sit communis his de quibus praedicatur ut genus,
quandoquidem ea quae sub se posita significat, secundum commune nomen non possunt una definitione comprehendi.
Si igitur ex definitione manifestum fit quid genus sit, quid uero nomen aequiuocum, definitio uero per genera
differentiasque discurrit, quisquamne dubitare potest aeque in hac diuisionis forma plurimum huius libri auctoritatem
ualere? Illa uero secundum se diuisio quae est totius in partes, quemadmodum discernitur ac non potius generis in
species diuisio esse putabitur, nisi sint genus et species et differentiae earumque uis ante disciplinae ratione tractata?
Cur enim non quisquam dicat domus species potius esse quam partes fundamenta, parietes, et tectum? Sed cum occurrit
generis nomen in unaquaque specie totum posse congruere, totius uero in unaquaque parte sua nomen conuenlre non
posse, manifestum fit aliam diuisionem esse generis in species, aliam totius in partes. Conuenire autem nomen generis
singulis speciebus ostenditur per id, quod et homo et equus singuli animalia nuncupantur. Neque tectum uero neque
parietes aut fundamenta singillatim domus nomine appellari solent sed /157/ cum fuerint iunctae partes, tunc recte
totius nomen excipiunt. De ea uero diuisione quae secundum accidens fit, nullus ignorat quin incognito accidenti
incognitaque ui generis ac differentiarum facile euenire possit, ut accidens ita in subiecta soluatur quasi genus in
species, et postremo omnem hunc ordinem partitionis foedissime permiscebit inscientia.
[ 1.09 ]
[1.09.01] Et quoniam quid hic liber ad diuisionem prosit ostendimus, nunc de demonstratione dicemus, ne per
ardua atque difficilia haereat qui in tanta hac disciplina uigilantissimo ingenio et sollertissimo labore sudauerit. Fit
enim demonstratio, id est alicuius quaesitae rei certa rationis collectio, ex ante cognitis naturaliter, ex conuenientibus,
ex primis, ex causa, ex necessaliis, ex per se inhaerentibus. Sed genera speciebus propriis priora naturaliter sunt; ex
generibus enim species fluunt.
[1.09.02] Item species sub se positis uel speciebus uel indiuiduis priores naturaliter esse manifestum est. Quae
uero priora sunt, ea et praenoscuntur et notiora sunt sequentibus naturaliter. Duobus enim modis primum aliquid et
notum dicitur, secundum nos scilicet et secundum naturam. Nobis enim illa magis cognita sunt quae sunt proxima, ut
indiuidua, dehinc species, postremo genera, at uero natura conuerso modo ea sunt magis cognita quae nobis minime
proxima. Atque ideo quamlibet se longius /158/ a nobis genera protulerint, tanto magis erunt lucida et naturaliter nota.
Differentiae uero substantiales illae sunt quas per se inesse his rebus quae demonstrantur agnoscimus.
[1.09.03] Praecedere autem debet generum ac differentiarum cognitio ut in unaquaque disciplina quae sint eius
rei quae demonstratur conuenientia principia possit intellegi. Necessaria uero esse ea ipsa quae genera et differentias
dicimus, nullus dubitat qui speciem sine genere et differentia intellegit esse non posse. Genera uero et differentiae sunt
causae specierum. Idcirco enim species sunt quia genera earum et differentiae sunt quae in syllogismis posita
demonstratiuis non rei solum, uerum conclusionis etiam causae sunt, quod postremi Resolutorii locupletius dicent.

