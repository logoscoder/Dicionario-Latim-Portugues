[4.03.01] Quoniam in principio operis huius generis, speciei, differentiae, /247/ proprii accidentisque notitiam
ad diuisionem atque ad definitionem utilem esse praedixit, idcirco nunc differentiarum ipsarum facta diuisione easdem
partitur et segregat, quaenam differentiae diuisionibus ac definitionibus accommodentur, quae uero minime. Quoniam
igitur diuisio generis ita in species facienda est, ut illae a se species omni substantiae ratione diuersae sint, idcirco non
probat assumendas esse eas ad diuisionem differentias quae uel separabilis uel inseparabilis accidentis significationem
tenent, idcirco quoniam, ut dictum est, solum faciunt alteratum, aliud uero perficere et informare non possunt. Inutiles
igitur sunt ad diuisionem hae differentiae quae faciunt alteratum. Segregandae igitur sunt communes et propriae a
generis diuisione, illae assumendae tantum quae sunt magis propriae. Illae enim faciunt aliud, quod generis diuisio
uidetur exposcere. Ad definitionem quoque eaedem magis propriae plurimum ualent, communes et propriae uelut
inutiles segregantur; communes enim et propriae, quoniam accidens diuersi generis ferunt, nihil substantiae ratione
conformant, definitio uero omnis substantiam conatur ostendere. Specificae uero differentiae illae sunt quae, ut
superius dictum est, speciem informant substantiamque perficiunt; hae sunt magis propriae. Eaedem igitur sicut in
diuisionem, ita etiam in definitionem assumuntur. ut enim dictum est, eaedem differentiae /248/ nunc quidem
constitutiuae ad definitionem specierum sunluntur, nunc diuisiuae ad partitionem generis accommodantur. Ita igitur
cum diuisiuae sunt generis, aliud constituunt. In substantiae uero definitione speciei informationem faciunt, cumque
magis propriae et aliud faciant et specificae sint, eo quidem quo aliud faciunt. Diuisionibus aptae sunt. Eo uero quo
speciem informant. Definitionibus accommodatae sunt. Communes autem et propriae quoniam neque aliud faciunt sed
alteratum, neque omnino substantiam monstrant, aeque a diuisione ut a definitione disiunctae sunt.
[ 4.04 ]
A SUPERIORIBUS ERGO RURSUS INCHOANTI DICENDUM EST DIFFERENTIARUM ALIAS
QUIDEM ESSE SEPARABILES, ALIAS VERO INSEPARABILES. MOVERI ENIM ET QUIESCERE ET SANUM
ESSE ET AEGRUM ET QUAECUMQUE HIS PROXIMA SUNT, SEPARABILIA SUNT, AT VERO AQUILUM
ESSE VEL SIMUM VEL RATIONALE VEL IRRATIONALE INSEPARABILIA. IN SEPARABILIUM AUTEM
ALIAE QUIDEM SUNT PER SE, ALIAE /249/ VERO PER ACCIDENS; NAM RATIONALE PER SE INEST
HOMINI ET MORTALE ET DISCIPLINAE ESSE PERCEPTIBILE, AT VERO AQUILUM ESSE VEL SIMUM
SECUNDUM ACCIDENS ET NON PER SE.
[4.04.01] Superius differentias triplici diuisione partitus est dicens aut communes esse aut proprias aut magis
proprias, dehinc easdem alia diuisione in duas secuit partes dicens has quidem aliud facere, illas uero alteratum. Nunc
tertiam earum quidem facit diuisionem dicens alias esse separabiles, alias inseparabiles, posse autem de unoquoque
cuius multae sunt differentiae, plurimas fieri diuisiones ex ipsa differentiarum natura manifestum est. Nam si omnis
diuisio differentiis distribuitur quorum multae sunt differentiae, multas etiam diuisiones esse necesse est. Fit autem ut
animal diuidatur quidem hoc modo: animalis alia quidem sunt rationabilia, alia irrationabilia, item alia mortalia, alia
immortalia; item alia pedes habentia, alia minime; rursus alia herbis uescentia, alia carnibus, alia seminibus. Ita nihil
mirum uideri debet, si multiplex differentiae est facta partitio. Ac primum quidem cum in ternarium numerum
differentiae membra secuisset, communes et proprias et magis proprias nuncupauit. Secunda uero diuisio communes et
proprias intra nomen alteratum facientis inclusit, magis proprias uero intra aliud facientis. Haec uero tertia diuisio, quae
ait DIFFERENTIARUM ALIAS ESSE SEPARABILES, ALIAS INSEPARABILES, /250/ unam quidem ex alteratum
facientibus separabilibus differentiis adiungit, caeteras uero intra inseparabilis differentiae uocabulum claudit. Una
quidem ex alteratum facientibus, id est propria differentia, et reliqua quae aliud facere demonstrata est, id est magis
propria, inseparabiles differentiae esse dicuntur. F quarum subdiuisio fit. Inseparabilium differentiarum aliae sunt per
se, aliae secundum accidens, per se quidem magis propriae, secundum accidens uero propriae. Per se autem aliquid
inesse dicitur quod alicuius substantiam informat. Si enim idcirco quaelibet species est, quoniam substantiali differentia
constituitur, illa differentia per se subiecto adest neque per accidens aut per quodlibet aliud medium sed sui praesentia
speciem quam tuetur informat, ut hominem rationabilitas, homini enim huiusmodi differentia per se inest, idcirco enim
homo est, quia ei rationabilitas adest; quae si discesserit, species hominis non manebit. Et has quidem quae
substantiales sunt, inseparabiles esse nullus ignorat; separari enim a subiecto non poterunt, nisi interempta sit natura
subiecti. Secundum accidens uero inseparabiles differentiae sunt hae quae propriae nuncupantur, ut aquilum esse uel
simum; quae idcirco per accidens nuncupantur, quoniam iam constitutae speciei extrinsecus accidunt nihil subiecti
substantiae commodantes.
[ 4.05 ]
ILLAE IGITUR QUAE PER SE SUNT, IN SUBSTANTIAE /251/ RATIONE ACCIPIUNTUR ET
FACIUNT ALIUD, ILLAE VERO QUAE SECUNDUM ACCIDENS, NEC IN SUBSTANTIAE RATIONE
DICUNTUR NEC FACIUNT ALIUD SED ALTERATUM. ET ILLAE QUIDEM QUAE PER SE SUNT, NON
SUSCIPIUNT MAGIS ET MINUS, ILLAE UERO QUAE PER ACCIDENS, VEL SI INSEPARABILES SINT,
INTENTIONEM RECIPIUNT ET REMISSIONEM; NAM NEQUE GENUS MAGIS AUT MINUS PRAEDICATUR
DE EO CUIUS FUERIT GENUS, NEQUE GENERIS DIFFERENTIAE, SECUNDUM QUAS DIVIDITUR; IPSAE
ENIM SUNT QUAE UNIUSCUIUSQUE RATIONEM COMPLENT, ESSE AUTEM UNI CUIQUE UNUM ET
IDEM NEQUE INTENTIONEM NEQUE REMISSIONEM SUSCIPIENS EST, AQUILUM AUTEM ESSE VEL
SIMUM VEL COLORATUM ALIQUO MODO ET INTENDITUR ET REMITTITUR.

