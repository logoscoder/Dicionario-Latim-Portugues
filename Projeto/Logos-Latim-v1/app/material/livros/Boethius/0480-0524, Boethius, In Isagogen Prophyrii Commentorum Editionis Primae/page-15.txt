integram generis definitionem demus, dabimus hoc modo: genus est quod de pluribus /193/ specie et numero
differentibus in eo quod quid sit praedicatur, at uero speciei sic: species est quod de pluribus numero differentibus in eo
quod quid sit praedicatur.
A PROPRIO VERO DIFFERT GENUS, QUONIAM PROPRIUM QUIDEM DE UNA SOLA SPECIE,
CUIUS EST PROPRIUM, PRAEDICATUR ET DE HIS QUAE SUB UNA SPECIE SUNT INDIVIDUIS.
Proprium semper uni speciei adesse potest neque eam relinquit nec transit ad aliam, atque idcirco proprium
nuncupatum est, ut risibile hominis; itaque et de ea specie cuius est proprium praedicatur et de his indiuiduis quae sub
illa sunt specie, ut risibile de homine dicitur et de Socrate et Platone et caeteris quae sub hominis nomine continentur.
Genus uero non de una tantum specie, ut dictum est sed de pluribus. Differt igitur genus a proprio eo quod de pluribus
speciebus praedicatur, cum proprium de una tantum de qua dicitur appelletur et de his quae sub illa sunt indiuiduis.
A DIFFERENTIA VERO ET AB HIS QUAE COMMUNITER SUNT ACCIDENTIBUS DIFFERT GENUS.
Differentiae atque accidentis discrepantiam a genere una separatione concludit. Omnino enim quia haec in eo
quod quid sit minime praedicantur, eo ipso segregantur a genere; nam in caeteris quidem propinqua sunt generi, nam et
/194/ de pluribus praedicantur et de specie differentibus sed non in eo quod quid sit. Si quis enim interroget: qualis est
homo? respondetur rationalis, quod est differentia; si quis: qualis est coruus? dicitur niger, quod est accidens. Si autem
interroges: quid est homo? animal respondebitur, quod est genus. Quod uero ait:
HAEC NON IN EO QUOD QUID SIT DICIMUS PRAEDICARI SED MAGIS IN EO QUOD QUALE SIT,
hoc magis quaestioni occurrit huiusmodi. Aristoteles enim differentias in substantis putat oportere praedicari.
Quod autem in substantia praedicatur, hoc rem de qua praedicatur, non quale sit sed quid sit ostendit. Unde non uidetur
differentia in eo quod quale sit praedicari sed potius in eo quod quid sit. Sed soluitur hoc modo. Differentia enim ita
substantiam demonstrat, ut circa substantiam qualitatem determinet, id est substantialem proferat qualitatem. Quod ergo
dictum est magis, tale est tamquam si diceret: uidetur quidem substantiam significare atque idcirco in eo quod quid sit
praedicari sed magis illud est uerius, quia tametsi substantiam monstret, tamen in eo quod quale sit praedicatur.
[ 2.07 ]
QUARE DE PLURIBUS PRAEDICARI DIVIDIT GENUS AB HIS QUAE DE UNO SOLO EORUM QUAE
SUNT INDIVIDUA PRAEDICANTUR, DIFFERENTIBUS VERO SPECIE SEPARAT AB HIS QUAE /195/ SICUT
SPECIES PRAEDICANTUR VEL SICUT PROPRIA; IN EO AUTEM QUOD QUID SIT PRAEDICARI DIVIDIT A
DIFFERENTIIS ET COMMUNITER ACCIDENTIBUS, QUAE NON IN EO QUOD QUID SIT SED IN EO QUOD
QUALE SIT VEL QUODAMMODO SE HABENS PRAEDICANTUR DE QUIBUS PRAEDICANTUR.
[2.07.01] Tria esse diximus quae significationem hanc tertiam generis informarent, id est de pluribus
praedicari, de specie differentibus et in eo quod quid sit. Quae singulae partes genus a caeteris quae quomodolibet
praedicantur distribuant ac secernunt, quod ipse breuiter colligens dicit; id, enim quod' de pluribus praedicatur, genus
ab his diuidit quae de uno tantum praedicantur indiuiduo. Indiuiduum autem pluribus dicitur modis. Dicitur indiuiduum
quod omnino secari non potest, ut unitas uel mens; dicitur indiuiduum quod ob soliditatem diuidi nequit, ut adamans;
dicitur indiuiduum cuius praedicatio in reliqua similia non conuenit, ut Socrates: nam cum illi sint caeteri homines
similes, non conuenit proprietas et praedicatio Socratis in caeteris. Ergo, ab his quae de uno tantum praedicantur, genus
differt eo quod de pluribus praedicatur restant igitur quattuor, species et proprium, differentia et accidens, /196/ quorum
a genere differentias colligamus. Singulis igitur differentiis ab his rebus segregabitur genus. Ea quidem differentia qua
de specie differentibus genus dicitur, separat ab his quae sicut species praedicantur uel sicut propria. Species enim
omnino de nulla specie dicitur, proprium uero de una tantum specie praedicatur atque ideo non de specie differentibus.
Item genus a differentia et accidenti differt, quod in eo quod quid sit praedicatur; illa enim in eo quod quale sit
appellantur, ut dictum est. Itaque genus quidem ab his quae de uno praedicantur differt in quantitate praedicationis, ab
speciebus uero et proprio in subiectorum natura, quoniam genus de specie differentibus dicitur, proprium uero et
species minime. Item genus in qualitate praedicationis a differentia accidentique diuiditur. Qualitas enim praedicationis
quaedam est uel in eo quod quid sit uel in eo quod quale sit praedicari.
[ 2.08 ]
NIHIL IGITUR NEQUE SUPERFLUUM NEQUE MINUS CONTINET GENERIS DICTA DESCRIPTIO.
[2.08.01] Omnis descriptio uel definitio debet ei quod definitur aequari. Si enim definitio definito non sit
aequalis et si quidem maior sit, etiam quaedam alia continebit et non necesse est ut semper definiti substantiam
monstret; si minor, ad omnem definitionem /197/ substantiae non peruenit. Omnia enim quae maiora sunt, de minoribus
praedicantur, ut animal de homine, minora uero de maioribus minime; nemo enim uere dicere potest 'omne animal
homo est'. Atque idcirco si sibi praedicatio conuertenda est, aequalis oportebit sit. Id autem fieri potest, si neque
superfluum quicquam habet neque diminutum, ut in ea ipsa generis descriptione. Dictum est enim esse genus quod de

