equo et boue praedicatur, ad quae rationalis differentia non peruenit. Sed quandocumque deum supponimus animali,
secundum eam opinionem facimus quae solem stellasque atque hunc totum millium animatum esse confirmat, quos
etiam deorum nomine, ut saepe dictum est, appellauerunt. Secunda item communio est generis ac differentiae, quoniam
quaecumque praedicantur de genere ut genera, eadem de his quae sub ipso sunt speciebus praedicantur; ad hanc
similitudinem /294/ quaecumque de differentia praedicantur ut differentiae, et de his quae sub differentia sunt ut
differentiae praedicantur. Cuius sententiae talis est expositio. Sunt plura quae de generibus praedicantur ut genera, ut de
animali dicitur animatum, dicitur substantia, atque haec ut genera. Haec igitur praedicantur et de his quae sub animali
sunt, ut genera rursus; nam hominis et animatum et substantia genus est, sicut ante fuerat animalis. Item in ipsis
differentiis quaedam differentiae inueniuntur quae de ipsis differentiis praedicantur, ut de rationali duae differentiae
dicuntur. Quod enim rationale est, utitur ratione uel habet rationem. Aliud est autem uti ratione, aliud habere rationem,
ut aliud est habere sensum, aliud uti sensu. Habet quippe sensum et dormiens sed minime utitur, ita quoque dormiens
habet rationem sed minime utitur. Ergo ipsius rationabilitatis quaedam differentia est ratione uti sed sub ratioaabilitate
homo positus est: praedicatur igitur de homine ratione uti ut quaedam differentia. Differt enim a caeteris animalibus
homo, quia ratione utitur. Demonstratum igitur est quia sicut ea quae de genere praedicantur, dicuntur de generi
subiectis, ita etiam ea quae de differentia praedicantur, dicuntur de his quae differentiae supponuntur. Tertium
commune est quod /295/ sicut absumptis generibus species interimuntur, ita absumptis differentiis species de quibus
differentiae praedicantur, intereunt. Commune enim est hoc, uniuersalium in substantia pereuntium perire subiecta. Sed
prima communio demonstrauit genera de speciebus praedicari, sicut etiam differentias. Propter hanc igitur
similitudinem si auferantur genera, species pereunt, sicut etiam species perire necesse est quae sub differentiis sunt, si
uniuersales earum differentiae consumantur. Cuius exemplum est: si enim auferas animal, hominem atque equum
sustuleris, quae sunt species positae sub animali, si auferas rationale, hominem deumque sustuleris, qui sunt sub
rationali differentia collecti. Et de communitatibus quidem hactenus, nunc de generis et differentiae dissimilitudine
perpendit.
[ 5.04 ]
DE PROPRIIS GENERIS ET DIFFERENTIAE
PROPRIUM AUTEM GENERIS EST DE PLURIBUS PRAEDICARI QUAM DIFFERENTIA ET SPECIES
ET PROPRIUM ET ACCIDENS; ANIMAL ENIM DE HOMINE ET EQUO ET AUE ET SERPENTE, QUADRUPES
VERO DE SOLIS QUATTUORPEDES HABENTIBUS, HOMO UERO DE SOLIS INDIVIDUIS ET HINNIBILE DE
EQUO ET DE HIS QUI SUNT PARTICULARES, ET /296/ ACCIDENS SIMILITER DE PAUCIORIBUS.
OPORTET AUTEM DIFFERENTIAS ACCIPERE QUIBUS DIVIDITUR GENUS, NON EAS QUAE COMPLENT
SUBSTANTIAM GENERIS. AMPLIUS GENUS CONTINET DIFFERENTIAM POTESTATE; ANIMALIS ENIM
HOC QUIDEM RATIONALE EST, ILLUD VERO IRRATIONALE. AMPLIUS GENERA QUIDEM PRIORA
SUNT HIS QUAE SUNT SUB SE POSITAE DIFFERENTIIS, PROPTER QUOD SIMUL QUIDEM EAS
AUFERUNT, NON AUTEM SIMUL AUFERUNTUR; SUBLATO ENIM ANIMALI AUFERTUR RATIONALE ET
IRRATIONALE. DIFFERENTIAE VERO NON AUFERUNT GENUS; NAM SI OMNES INTERIMANTUR,
TAMEN SUBSTANTIA ANIMATA SENSIBILIS SUBINTELLEGITUR, QUAE EST ANIMAL. AMPLIUS GENUS
QUIDEM IN EO QUOD QUID EST, DIFFERENTIA UERO IN EO QUOD QUALE QUIDDAM EST,
QUEMADMODUM DICTUM EST, PRAEDICATUR. AMPLIUS GENUS QUIDEM UNUM EST SECUNDUM
UNAMQUAMQUE SPECIEM, UT HOMINIS ID QUOD EST ANIMAL, DIFFERENTIAE VERO PLURIMAE, UT
RATIONALE, MORTALE. MENTIS ET DISCIPLINAE PERCEPTIBILE, QUIBUS AB ALIIS DIFFERT. ET
GENUS QUIDEM CONSIMILE EST MATERIAE, FORMAE VERO DIFFERENTIA. CUM AUTEM SINT ET
ALIA COMMUNIA /297/ ET PROPRIA GENERIS ET DIFFERENTIAE, NUNC ISTA SUFFICIANT.
[5.04.01] Proprium quidem quid sit, conuenienti atque integro uocabulo definitum est. Sed per abusionem illa
etiam propria quorumlibet dicuntur quae in unaquaque re ab aliis continent differentiam, licet cum aliis sint ea ipsa
communia. Per se quippe proprium est homini quod ei omni et soli et semper adest, ut risibilitas, per usurpatam uero
locutionem etiam proprium hominis rationabilitas dicitur non per se proprium quippe quod ei cum deorum est natura
commune sed homini rationabilitas proprium dicitur ad discretionem pecudis, quod rationale non est; id uero propter
hanc causam, quoniam id proprium uniuscuiusque dicitur quod habet suum. Quo igitur quis ab alio differt, proprium
eius non absurda usurpatione praedicatur. Sed nunc quod dicit proprium generis esse de pluribus praedicari quam
caetera quattuor, id ipsum generis tale proprium est, quale per se proprium dici solet, id est quod semper <et> omni et
soli adsit generi. Generi enim soli adest, ut differentia, specie, proprio, accidenti uberius atque affluentius praedicetur.
Sed de his differentiis, speciebus, propriis, atque accidentibus id dici potest quae sub quolibet /298/ genere sunt, id est
differentiae quidem quae quodlibet diuidunt genus, species uero quae diuisibilibus generis differentiis informatur,
proprium autem illius speciei quae sub illo genere est quod differentiis est diuisum, accidentiaque quae his haereant
indiuiduis quae sub ea specie sunt quam designatum genus includit. Hoc facilius exempla declarant. Sit enim genus
animal, quadrupes ac bipes differentiae sub animalis positae continentia, homo atque equus species sub eodem genere
constitutae, risibile atque hinnibile propria earundem specierum, uelox uero uel bellator accidentia quae his indiuiduis
accidunt quae sub speciebus equi atque hominis continentur: animal igitur, quod est genus, praedicatur et de
quadrupede et bipede, quae sunt differentiae, quadrupes uero de bipede non dicitur sed tantum de his animalibus quae
quattuor pedes habent; plus igitur praedicatur genus quam differentia. Rursus homo de Platone ac Socrate praedicatur,

