[4] Natura est unam quamque rem informans specifica differentia.
Cum igitur tot modis uel dicatur uel definiatur natura, tam catholici quam Nestorius secundum ultimam
definitionem duas in Christo naturas esse constituent; neque enim easdem in deum atque hominem differentias
conuenire.
[02]
Sed de persona maxime dubitari potest, quaenam ei definitio possit aptari. Si enim omnis habet natura
personam, indissolubilis nodus est, quaenam inter naturam personamque possit esse discretio; aut si non aequatur
persona naturae sed infra terminum spatiumque naturae persona subsistit, difficile dictu est ad quas usque naturas
persona perueniat, id est quas naturas conueniat habere personam, quas a personae uocabulo segregari. Nam illud
quidem manifestum est personae subiectam esse naturam nec praeter naturam personam posse praedicari.
Vestiganda sunt igitur haec inquirentibus hoc modo.
Quoniam praeter naturam non potest esse persona quoniamque naturae aliae sunt substantiae, aliae accidentes
et uidemus personam in accidentibus non posse constitui (quis enim dicat ullam albedinis uel nigredinis uel
magnitudinis esse personam?), relinquitur ergo ut personam in substantiis dici conueniat. Sed substantiarum aliae sunt
corporeae, aliae incorporeae. Corporearum uero aliae sunt uiuentes, aliae minime; uiuentium aliae sunt sensibiles, aliae
minime; sensibilium aliae rationales, aliae irrationales. Item incorporearum aliae sunt rationales, aliae minime, ut
pecudum uitae; rationalium uero alia est inmutabilis atque impassibilis per naturam ut deus, alia per creationem
mutabilis atque passibilis, nisi impassibilis gratia substantiae ad impassibilitatis firmitudinem permutetur ut angelorum
atque animae. Ex quibus omnibus neque in non uiuentibus corporibus personam posse dici manifestum est (nullus enim
lapidis ullam dicit esse personam), neque rursus eorum uiuentium quae sensu carent (neque enim ulla persona est
arboris), nec uero eius quae intellectu ac ratione deseritur (nulla est enim persona equi uel bouis caeterorumque
animalium quae muta ac sine ratione uitam solis sensibus degunt), at hominis dicimus esse personam, dicimus dei,
dicimus angeli. Rursus substantiarum aliae sunt uniuersales, aliae particulares. Uniuersales sunt quae de singulis
praedicantur ut homo, animal, lapis, lignum caeteraque huiusmodi quae uel genera uel species sunt; nam et homo de
singulis hominibus et animal de singulis animalibus lapisque ac lignum de singulis lapidibus ac lignis dicuntur.
Particularia uero sunt quae de aliis minime praedicantur ut Cicero, Plato, lapis hic unde haec Achillis statua facta est,
lignum hoc unde haec mensa composita est.
Sed in his omnibus nusquam in uniuersalibus persona dici potest sed in singularibus tantum atque in
indiuiduis; animalis enim uel generalis hominis nulla persona est sed uel Ciceronis uel Platonis uel singulorum
indiuiduorum personae singulae nuncupantur.
[03]
Quocirca si persona in solis substantiis est atque in his rationabilibus substantiaque omnis natura est nec in
uniuersalibus sed in indiuiduis constat, reperta personae est definitio: "naturae rationabilis indiuidua substantia." Sed
nos hac definitione eam quam Graeci *hypostasin* dicunt terminauimus. Nomen enim personae uidetur aliunde
traductum, ex his scilicet personis quae in comoediis tragoediisque eos quorum interest homines repraesentabant.
Persona uero dicta est a personando, circumflexa paenultima. Quod si acuatur antepaenultima, apertissime a sono dicta
uidebitur; idcirco autem a sono, quia concauitate ipsa maior necesse est uoluatur sonus. Graeci quoque has personas
*prosopa* uocant ab eo quod ponantur in facie atque ante oculos obtegant uultum: *para tou pros tous opas tithesthai*.
Sed quoniam personis inductis histriones indiuiduos homines quorum intererat in tragoedia uel in comoedia ut dictum
est repraesentabant, id est Hecubam uel Medeam uel Simonem uel Chremetem, idcirco caeteros quoque homines,
quorum certa pro sui forma esset agnitio, et Latini personam et Graeci *prosopa* nuncupauerunt. Longe uero illi
signatius naturae rationabilis indiuiduam subsistentiam *hypostaseos* nomine uocauerunt, nos uero per inopiam
significantium uocum translaticiam retinuimus nuncupationem, eam quam illi *hypostasin* dicunt personam uocantes;
sed peritior Graecia sermonum *hypostasin* uocat indiuiduam subsistentiam. Atque, uti Graeca utar oratione in rebus
quae a Graecis agitata Latina interpretatione translata sunt:
*hai ousiai en men tois katholou einai dynantai en de tois atomois kai kata meros nomois hyphistantai*
id est: essentiae in uniuersalibus quidem esse possunt, in solis uero indiuiduis et particularibus substant.
Intellectus enim uniuersalium rerum ex particularibus sumptus est. Quocirca cum ipsae subsistentiae in uniuersalibus
quidem sint, in particularibus uero capiant substantiam, iure subsistentias particulariter substantes
*hypostaseis* appellauerunt. Neque enim pensius subtiliusque intuenti idem uidebitur esse subsistentia quod
substantia.
Nam quod Graeci *ousiosin* uel *ousiosthai* dicunt, id nos subsistentiam uel subsistere appellamus; quod
uero illi *hypostasin*
uel *hyphistasthai*, id nos substantiam uel substare interpretamur.
Subsistit enim quod ipsum accidentibus, ut possit esse, non indiget.
Substat autem id quod aliis accidentibus subiectum quoddam, ut esse ualeant, subministrat; sub illis enim stat,
dum subiectum est accidentibus. Itaque genera uel species subsistunt tantum; neque enim accidentia generibus
speciebusue contingunt. Indiuidua uero non modo subsistunt uerum etiam substant, nam neque ipsa indigent
accidentibus ut sint; informata enim sunt iam propriis et specificis diffcrentiis et accidentibus ut esse possint ministrant,
dum sunt scilicet subiecta. Quocirca *einai* atque *ousiosthai* esse atque subsistere,

