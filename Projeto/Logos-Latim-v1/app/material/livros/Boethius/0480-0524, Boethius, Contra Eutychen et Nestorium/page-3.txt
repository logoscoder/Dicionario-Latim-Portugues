*hyphistasthai* uero substare intellegitur. Neque enim uerborum inops Graecia est, ut Marcus Tullius alludit
sed essentiam, subsistentiam, substantiam, personam totidem nominibus reddit, essentiam quidem
*ousian*, subsistentiam uero *ousiosin*, substantiam *hypostasin*, personam *prosopon* appellans. Ideo
autem *hypostasieis* Graeci indiuiduas substantias uocauerunt, quoniam caeteris subsunt et quibusdam quasi
accidentibus subpositae subiectaeque sunt; atque idcirco nos quoque eas substantias nuncupamus quasi subpositas, quas
illi *hypostasieis*, cumque etiam *prosopa* nuncupent easdem substantias, possumus nos quoque nuncupare personas.
Idem est igitur
*ousian* esse quod essentiam, idem *ousiosin* quod subsistentiam, idem
*hypostasin* quod substantiam, idem *prosopon* quod personam. Quare autem de irrationabilibus animalibus
Graecus *hypostasin* non dicat, sicut nos de eisdem nomen substantiae praedicamus, haec ratio est, quoniam nomen
hoc melioribus applicatum est, ut aliqua id quod est excellentius, tametsi non descriptione naturae secundum id quod
*hyphistasthai* atque substare est, at certe *hypostaseos* uel substantiae uocabulis discerneretur.
Est igitur et hominis quidem essentia, id est *ousia*, et subsistentia, id est *ousiosis*, et *hypostasis*, id est
substantia, et *prosopon*, id est persona; *ousia* quidem atque essentia quoniam est, *ousiosis* uero atque
subsistentia quoniam in nullo subiecto est, *hypostasis* uero atque substantia, quoniam subest caeteris quae
subsistentiae non sunt, id est *ousioseis*; est *prosopon* atque persona, quoniam est rationabile indiuiduum. Deus
quoque et *ousia* est et essentia, est enim et maxime ipse est a quo omnium esse proficiscitur. Est *ousiosis*, id est
subsistentia (subsistit enim nullo indigens); et *hyphistasthai*: substat enim. Unde etiam dicimus unam esse *ousian*
uel *ousiosin*, id est essentiam uel subsistentiam deitatis sed tres *hypostaseis*, id est tres substantias. Et quidem
secundum hunc modum dixere unam trinitatis essentiam, tres substantias tresque personas. Nisi enim tres in deo
substantias ecclesiasticus loquendi usus excluderet, uideretur idcirco de deo dici substantia, non quod ipse caeteris
rebus quasi subiectum supponeretur sed quod idem omnibus uti praeesset ita etiam quasi principium subesset rebus,
dum eis omnibus *ousiosthai* uel subsistere subministrat.
[04]
Sed haec omnia idcirco sint dicta, ut differentiam naturae atque personae id est *ousias* atque *hypostaseos*
monstraremus. Quo uero nomine unumquodque oporteat appellari, ecclesiasticae sit locutionis arbitrium. Hoc interim
constet quod inter naturam personamque differre praediximus, quoniam natura est cuiuslibet substantiae specificata
proprietas, persona uero rationabilis naturae indiuidua substantia.
Hanc in Christo Nestorius duplicem esse constituit eo scilicet traductus errore, quod putauerit in omnibus
naturis dici posse personam. Hoc enim praesumpto, quoniam in Christo duplicem naturam esse censebat, duplicem
quoque personam esse confessus est. Qua in re eum falsum esse cum definitio superius dicta conuincat, tum haec
argumentatio euidenter eius declarabit errorem. Si enim non est Christi una persona duasque naturas esse manifestum
est, hominis scilicet atque dei (nec tam erit insipiens quisquam, utqui utramque earum a ratione seiungat), sequitur ut
duae uideantur esse personae; est enim persona ut dictum est naturae rationabilis indiuidua substantia.
Quae est igitur facta hominis deique coniunctio? Num ita quasi cum duo corpora sibimet apponuntur, ut
tantum locis iuncta sint et nihil in alterum ex alterius qualitate perueniat? Quem coniunctionis Graeci modum *kata
parathesin* uocant. Sed si ita humanitas diuinitati coniuncta est, nihil horum ex utrisque confectum est ac per hoc nihil
est Christus. Nomen quippe ipsum unum quiddam significat singularitate uocabuli. At si duabus personis manentibus
ea coniunctio qualem superius diximus facta est naturarum, unum ex duobus effici nihil potuit; omnino enim ex duabus
personis nihil umquam fieri potest.
Nihil igitur unum secundum Nestorium Christus est ac per hoc omnino nihil. Quod enim non est unum, nec
esse omnino potest; esse enim atque unum conuertitur et quodoumque unum est est. Etiam ea quae ex pluribus
coniunguntur ut aceruus, chorus, unum tamen sunt. Sed esse Christum manifeste ac ueraciter confitemur; unum igitur
esse dicimus Christum.
Quod si ita est, unam quoque Christi sine dubitatione personam esse necesse est. Nam si duae personae essent,
unus esse non posset; duos uero esse dicere Christos nihil est aliud nisi praecipitatae mentis insania. Cur enim omnino
duos audeat Christos uocare, unum hominem alium deum? Vel cur eum qui deus est Christum uocat, si eum quoque qui
homo est Christum est appellaturus, cum nihil simile, nihil habeant ex copulatione coniunctum? Cur simili nomine
diuersissimis abutatur naturis, cum, si Christum definire cogitur, utrisque ut ipse dicit Christis non possit unam
definitionis adhibere substantiam? Si enim dei atque hominis diuersa substantia est unumque in utrisque Christi nomen
nec diuersarum coniunctio substantiarum unam creditur fecisse personam, aequiuocum nomen est Christi et nulla potest
definitione concludi. Quibus autem umquam scripturis nomen Christi geminatur? Quid uero noui per aduentum
saluatoris effectum est? Nam catholicis et fidei ueritas et raritas miraculi constat. Quam enim magnurm est quamque
nouum, quam quod semel nec ullo alio saeculo possit euenire, ut eius qui solus est deus natura cum humana quae ab eo
erat diuersissima conueniret atque ita ex distantibus naturis una fieret copulatione persona! Secundum Nestorii uero
sententiam quid contingit noui? "Seruant," inquit, "proprias humanitas diuinitasque personas."
Quando enim non fuit diuinitatis propria humanitatisque persona?
Quando uero non erit? Vel quid amplius in Iesu generatione contingit quam in cuiuslibet alterius, si discretis
utrisque personis discretae etiam fuere naturae? Ita enim personis manentibus illic nulla naturarum potuit esse
coniunctio, ut in quolibet homine, cuius cum propria persona subsistat, nulla est ei excellentissimae substantiae

