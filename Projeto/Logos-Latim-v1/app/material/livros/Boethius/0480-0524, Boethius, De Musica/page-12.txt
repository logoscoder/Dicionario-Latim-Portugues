Plato uero hoc modo fieri in aure consonantiam dicit. Necesse est, inquit, uelociorem quidem esse acutiorem
sonum. Hic igitur cum grauem praecesserit, in aurem celer ingreditur, ostensaque extrema [1194] eiusdem corporis
parte quasi pulsus iterato motu reuertitur. Sed iam segnior, nec ita celeri, ut primo impetu emissus cucurrit, quocirca
grauior quoque. Cum igitur iam grauior rediens, nunc primum graui sono uenienti similis occurrit, miscetur ei,
unamque, ut ait Plato, consonantiam miscet.
XXXI
Quid contra Platonem Nicomachus sentiat.
Sed id Nicomachus non arbitratur dictum ueraciter. Neque enim similium esse consonantiam sed dissimilium
potius in unum eamdemque consonantiam uenientium; grauius uero graui si misceatur, nullam facere consonantiam,
quoniam hanc canendi concordiam similitudo non efficit sed dissimilitudo. Quae cum distet in singulis uocibus,
copulatur in mixtis. Sed hinc potius Nicomachus consonantiam fieri putat. Non, inquit, unus tantum pulsus est, qui
simplicem modum uocis emittat sed semel percussus neruus saepius aerem pellens multas efficit uoces. Sed quia ea
uelocitas est percussionis, ut sonus sonum quodammodo comprehendat, distantia non sentitur, et quasi una uox auribus
uenit. Si igitur percussiones grauium sonorum commensurabiles sint percussionibus acutorum sonorum, ut in his
proportionibus quas supra retulimus, non est dubium quin ipsa commensuratio sibimet misceatur, unamque uocum
efficiat consonantiam.
XXXII
Quae consonantia quam merito proecedat.
Sed inter omnes quas retulimus consonantias, habendum iudicium est ut in aure, ita quoque in ratione quam
harum meliorem oporteat arbitrari.
Eodem namque modo auris afficitur sonis, uel oculus aspectu, quo animi iudicium numeris uel continua
quantitate. Proposito enim numero uel linea, nihil est facilius quam eius duplum oculo uel animo contueri.
Item post dupli iudicium sequitur dimidii, post dimidium tripli, post triplum partis tertiae. Quae ideo quoniam
facilior est dupli descriptio, optimam Nicomachus putat diapason consonantiam, post hanc diapente, quae medium
tenet, hinc diapente ac diapason, quae triplum.
Caeteraque secundum eumdem modum formamque diiudicat. Non uero hoc Ptolemaeus eodem modo, cuius
omnem sententiam posterius explicabo.
XXXIII
Quo sint modo accipienda quae dicta sunt.
Omnia tamen quae dehinc diligentius expedienda sunt, summatim nunc ac breuiter attentemus, ut interim in
superficie quadam animum haec lectoris assuefaciant, qui ad interiorem scientiam posteriore tractatione descendet.
Nunc uero quod erat Pythagoricis in morem, ut cum quid a magistro Pythagora diceretur, hinc nullus rationes petere
audebat sed erat ei ratio docentis auctoritas, idque fiebat quandiu discentis animus firmiore doctrina roboratus, ipse
eamdem rerum rationem nullo etiam docente [1195] reperiret; ita etiam nunc lectoris fidei quae proponimus,
commendamus. ut arbitretur diapason in dupla, diapente in sesquialtera, diatessaron in sesquitertia, diapente ac
diapason in triplici, bis diapason in quadrupla propositione consistere. Post uero et hoc ratio diligentius explicabit, et
quibus modis aurium quoque iudicio consonantiae musicae colligantur, caeteraque omnia quae superius dicta sunt
amplior tractatus edisseret, et tonum sesquioctauam facere proportionem, eumque in duo aequa diuidi non posse, sicut
nullam eiusdem generis proportiones, id est superparticularis; diatessaron etiam consonantiam duobus tonis
semitonioque consistere, semitonia uero esse duo, maius ac minus, diapente autem tribus tonis ac semitonio minore
contineri. Diapason uero quinque tonis ac duobus minoribus semitoniis expleri, neque ad sex tonos ullo modo
peruenire. Haec omnia posterius et numerorum ratione et aurium iudicio comprobabo, atque haec hactenus.
XXXXIV
Quid sit musicus.
Nunc illud est intuendum quod omnis ars, omnisque etiam disciplina honorabiliorem naturaliter habeat
rationem, quam artificium, quod manu atque opere artificis exercetur. Multo enim est maius atque altius scire quod
quisque faciat, quam ipsum illud efficere quot sciat; etenim artificium corporale, quasi seruiens famulatur. Ratio uero
quasi domina imperat, et nisi manus secundum id quod ratio sancit efficiat, frustra sit. Quanto igitur praeclarior est
scientia musicae in cognitione rationis, quam in opere efficiendi atque actu tantum, scilicet quantum corpus mente
superatur! Quod scilicet rationis expers seruitio degit, illa uero imperat, atque ad rectum deducit, quod nisi pareat eius
imperio, et expers rationis opus titubabit. Unde fit ut speculatio rationis operandi actu non egeat. Manuum uero opera
nulla [1196] sint, nisi ratione ducantur. Iam uero quanta sit gloria meritumque rationis hic intelligi potest, quod caeteri
(ut ita dicam) corporales artifices non ex disciplina sed ex ipsis potius instrumentis cepere uocabula. Nam citharoedus
ex cithara, uel tibicen ex tibia, caeterique suorum instrumentorum uocabulis nuncupantur. Is uero est musicus qui,
ratione perpensa, canendi scientiam, non seruitio operis sed imperio speculationis assumit. Quod scilicet in
aedificiorum bellorumque opera uidemus, et in contraria scilicet nuncupatione uocabuli. Eorum namque nominibus uel
aedificia inscribuntur, uel ducuntur trinmphi, quorum imperio ac ratione instituta sunt. non quorum opere seruitioque
perfecta. Tria sunt igitur genera quae circa artem musicam uersantur: unum genus est quod instrumentis agitur, aliud
fingit carmina, tertium quodinstrumentorum opus carmenque diiudicat. Sed illud quidem quod in instrumentis positum
est, ibique totam operam consumit, ut sunt citharoedi, quique organo caeterisque musicae instrumentis artificium

