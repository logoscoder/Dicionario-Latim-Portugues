primus superparticularis; 6 ad duos triplus, qui secuudus est multiplex: quod si triplum sesquitertio addas, quadruplus
efficitur; si quadruplum sesquiquarto, quincuplus. Atque in hunc modum iunctis proportionibus multiplicium ac
superparticularium, in infinitum multiplices procreantur.
XII
De arithmetica, geometrica, harmonica medietate.
Quoniam uero de proportionibus quae erant interim tractanda praediximus, nunc de medietatibus est
dicendum. Proportio enim est duorum ad se terminorum quaedam comparatio, terminos autem uoco numerorum
summas. Proportionalitas est aequarum proportionum collectio. Proportionalitas uero in tribus terminis minimis
constat.
Constat autem plerumque in pluribus, ut in quatuor uel in sex terminis. Cum enim primus ad secundum
terminum eamdem retinet proportionem quam secundus ad tertium, dicitur haec proportionalitas.
Estque inter tres terminos medius, qui secundus est. Has igitur proportiones medii termini coniungentis, trina
partitio est- Aut enim aequa est differentia minoris termini ad medium, et medii ad maximum sed non aequa proportio,
ut in his numeris 1, 2, 3; inter unum quippe ac duo et inter duo et tres tantum unitas differentiam tenet. Non est autem
aequa proportio. Duo quippe ad unum dupli sunt, ternarius ad duo sesquialter. Aut est aequa proportio iu utrisque, non
uero aequalibus differentiis constituta, ut in his numeris 1, 2, 4. Nam duo ad unum ita sunt dupli, quemadmodum
quaternarius ad binarium. Sed inter quaternarium binariumque binarius, inter binarium atque unitatem unitas
differentiam facit. Est uero tertium medietatis genus, quod neque eisdem proportionibus neque eisdem differentiis
constat. Sed quemadmodum se habet maximus terminus ad minimum, ita sese habet maiorum terminorum differentia
ad minorum differentiam terminorum, ut in his numeris 3, 4, 6. Nam sex ad 3 duplus est, inter sex uero 4
binarius interest. Inter quaternarium uero ac ternarium unitas. Sed binarius comparatus ad unitatem rursus
duplus est; ergo ut est maximus terminus in numeris ad minimum, ita maiorum differentia ad minorum differentiam
terminorum. Vocatur igitur illa medietas, in qua aequae sunt differentiae, arithmetica. Illa uero in qua aequae
proportiones, geometrica. Illa autem quam [1206] tertiam descripsimus, harmonica.
Quarum haec subiiciamus exempla:
[PLLXIII:1206; text: Arithmetica, Geometrica, Harmonica, 1, 2, 3, 4, 6, aequae differentiae, aequae
proportiones, diuersae differentiae et proportiones] [BOEDIM2 03GF]
Non uero ignoramus alias quoque esse proportionum medietates, quas quidem in arithmetica diximus; sed ad
praesentem tractatum hae sunt interim necessariae. Sed inter has tres medietates proportionalitas quidem proprie, et
maxime geometrica nuncupatur, idcirco quoniam aequis proportionibus tota contexitur. Sed tamen eodem utemur
promiscue uocabulo, proportionalitates etiam caeteras nuncupantes.
XIII
De continuis medietatibus et disiunctis.
Sed in his alia continua est proportionalitas, alia disiuncta.
Continua quidem, ut superius disposuimus. Unus enim idemque numerus medius, nunc quidem maiori
supponitur, nunc quidem minori praeponitur.
Quotiens uero duo sunt medii, tunc disiuncta proportionalitas nuncupatur, ut in geometrica hoc modo, 1, 2, 3,
6. Nam ut est binarius ad unitatem, ita senarius ad ternarium, et uocatur haec disiuncta proportionalitas; unde intelligi
potest continuam quidem proportionalitatem in tribus et minimis terminis inueniri, disiunctam uero in 4. Potest autem
in 4 et in pluribus continua esse proportionalitas, siquidem hoc modo sit, 1, 2, 4, 8, 16. Sed hic non erunt duae
proportiones sed plures, semperque una minus quam sint termini constituti.
XIV
Cur ita appellatae sint digestae superius medietates.
Idcirco autem una eorum medietas arithmetica nuncupatur, quod inter terminos, secundum numerum aequa est
differentia. Geometrica uero secunda dicitur, quod similis est qualitas proportionis. Harmonica autem uocatur, quoniam
ita est coaptata, ut in differentiis ac terminis aequalitas proportionum consideretur. Et de his quidem diligentius in
arithmeticis disputatum est, nunc uero ut commemoremus, tantum ista percurrimus.
XV
Quemadmodum ab aequalitate supradictae processerant medietates.
Sed paulisper quemadmodum istae proportionalitates ab aequalitate procreantur dicendum est. Praedictum est
enim quod in numero ualet unitas, idem in proportionibus aequalitatem ualere, et sicut numeri caput est unitas, ita
proportionum aequalitatem esse principium.
Quocirca hoc modo arithmetica medietas ab aequalitate nascetur: positis enim tribus aequis terminis, hi duo
modi sunt quibus haec proportionalitas producatur. Ponatur enim primus primo aequus.
Secundus primo et secundo. Tertius primo secundo ac tertio, quod hoc monstratur exemplo: Sint unitates tres.
Ponatur igitur primus primo aequus [1207] id est unus. Secundus primo ac secundo, id est duo.
Tertius primo secundo ac tertio, id est tres, eritque dispositio talis:
111
123

