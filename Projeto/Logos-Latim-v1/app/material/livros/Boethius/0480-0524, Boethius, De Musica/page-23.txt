Quoniam enim diapason in duplici proportione esse monstratum est, duplex uero proportio ex sesquialtero
sesquitertioque componitur; diapason uero ex diatessaron ac diapente copulatur, non est dubium quin, si totum
diapason in duplici statuatur, diapente et diatessaron in sesquialtera sesquitertiaque proportione sint locandae. Aliter
enim non poterunt diapason iunctae perficere, quae consonantia in duplici proportione consistit, nisi in his duabus
proportionibus steterint sesquialtera scilicet ac sesquitertia. Aliae enim proportiones superpartisulares hanc nulla
ratione coniungent.
[PLLXIII:1216; text: Sesquitertius, Sesquioctauus, 6, 8, 9] [BOEDIM2 05GF]
XXIV
Diapente in sesquialtera, diatessaron in sesquitertia esse, tonum in sesquioctaua
Dico autem quoniam proprie diapente in sesquialtera, et diatessaron in sesquitertia proportione consistit.
Quoniam enim inter utrasque proportiones, sesquialteram scilicet et sesquitertiam, sesquialtera est maior et sesquitertia
minor, quoniamque in consonantiis diapente maior diatessaron minor, apparet maiorem proportionem maiori, et
minorem minori esse consonantiae aptandum. Erit igitur diapente quidem in sesquialtera, diatessaron uero in
proportione sesquitertia collocanda. Quod si diatessaron a diapente consonantiam subtrahamus, relinquitur spatium,
quod dicitur tonus. Sesquitertium uero si proportioni sesquialterae minuamus, relinquitur sesquioctaua proportio. Quo
fit ut tonus in sesquioctaua debeat ratione constitui.
XXV
Diapason ac diapente in tripla proportione esse, bis diapason in quadrupla.
Sed quoniam demonstratum est diapason quidem duplam, diapente uero sesquialteram, iunctas uero duplam ac
sesquialteram triplicem proportionem procreare, ex his etiam apparet diapente ac diapason in triplici proportione
constitui. Sed si quis triplici proportioni sesquitertiam habitudinem iungat, quadruplam facit. Igitur si diapente ac
diapason consonantiis diatessaron symphonia iungatur, fit quadruplum spatium uocum, quod bis diapason supra esse
monstrauimus,
[1217] XXVI
Diatessaron ac diapason non esse consonantiam secundum Pythagoricos.
Sed in his illud diligens lector agnoscat, quod consonantiae consonantiis suppositae alias quasdam consonantes
efficiant. Nam diapente ac diatessaron iunctae, diapason (ut dictum est) creant; huic uero, id est diapason rursus si
diapente symphonia iungatur, fit consonantia, quae ex utrisque uocabulis nuncupatur, diapason scilicet ac diapente. Cui
si diatessaron addatur, fit bis diapason, quae quadruplam proportionem tenet. Quid igitur si diatessaron ac diapason
consonantias iungamus, ullamne secundum Pythagoricos efficient consonantiam? Minime. Mox enim in superpartiens
inaequalitatis genus cadit, nec seruat uel multiplicitatis ordinem, uel superparticularitatis simplicitatem. Age enim
statuantur numeri quibus id facilius approbemus: sit enim ternarius, cuius sit senarius, duplus scilicet, in diapason
proportione consistens. Huic aptetur sesquitertia quam diatessaron esse praediximus, ut octonarius. Is enim ad senarium
diatessaron proportionem tenet, qui octonarius ad ternarium comparatus habet eum bis. Sed ne sit multiplex, habet
etiam eius aliquas partes, neque eas simplices. Duabus enim eum superuenit unitatibus, quae sunt quae tertiae partes
ternarii, quem primum terminum minimumque locamus. Sint igitur termini hi, 3, 6, 8.
[PLLXIII:1217; text: Multiplex superbipartiens tertias. Diapason cum Diatessaron dissonantia. 3, 6, 8,
Diapason, consonantia, Diatessaron, Dupla, Sesquitertia] [BOEDIM2 05GF]
Illud quoque quod inter duas sibi continuas consonantias cadit, etenim neque duplum est integrum, ut diapason
consonantiam prodat, neque triplum, ut diapason ac diapente efficiat symphoniam. Cui si tonus addatur, mox triplum
modum proportionis efficiet. Quoniam enim diapason ac diapente sibi iunctae efficiunt triplum, diatessaron uero et
tonus diapente consonantiam iungunt, si diapason consonantia addatur diatessaron, inconsonum fit, quoniam inter
duplicem ac triplicem nulla potest naturaliter proportio multiplicitatis intelligi. Quod si ei adiicio tonum, fit diapason,
diatessaron, et tonus, quod nihil distabit utrum diapason ac diapente sit. Diatessaron enim et tonus diapente constituunt.
Sit enim diapason quidem 3 et 6; diatessaron 6 et 8; tonus 8 et 6; diapente 6 et 6; diapason ac diapente [1218] 3 ac 9:
erit igitur sic tripla proportio 3, 6, 8, 9.
Sed quanquam de his multa Nicomachus, nos tamen qua potuimus breuitate partim ea ipsa quae Pythagorici
affirmant promentes, partim ex eisdem quaedam consequentia argumentantes, probauimus, si diatessaron consonantiae
diapason addatur, consonantiam ex his coniungi non posse.
Quid uero sentiat de his Ptolemaeus, posterius apponam. Sed de his hac tenus nunc de semitoniis
considerandum est,
[PLLXIII:1218,1; text: on cum Diapente, Diapente, 3, 6, 8, 9, Diapason, dupla, Diatessaron, Sesquitertia,
Tonus, Sesquioctaua, Diapason cum diatessaron] [BOEDIM2 06GF]
XXVII
De semitanio in quibus minimis numeris constet.
Videntur enim semitonia nuncupata, non quod uere tonorum sint medietates sed quod sint non integri toni.
Huiusque spatii quod nunc quidem semitonium nuncupamus, apud antiquiores autem limma uel diesis uocabatur, hic
modus est. Cum enim ex sesquitertia proportione quae diatessaron est, duae sesquioctauae habitudines, quae toni sunt,
auferuntur, relinquitur spatium quod semitonium nuncupatur. Quaeramus igitur duos tonos continua dispositione
descriptos. Sed, quoniam hi (ut dictum est) in sesquioctaua proportione consistunt, duasque sesquioctauas proportiones

