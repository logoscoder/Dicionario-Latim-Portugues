Ipsas etenim consonantias aure metiuntur. Quibus uero inter se distantiis consonantiae differant, id iam non
auribus, quarum sunt obtusa iudicia sed regulis rationique permittunt, ut quasi obediens quidem famulusque sit sensus,
iudex uera atque imperans ratio. Nam licet omnium pene artium, atque ipsius uitae momenta, sensum occasione
producta sint, nullum tamen in his iudicium certum, nulla ueri est comprehensio, si arbitrium rationis abscedat. Ipse
enim sensus aeque maximis minimisque corrumpitur. Nam neque minima sentire propter ipsorum sensibilium
paruitatem potest, et maioribus saepe confunditur.
Ut in uocibus, quae si mininae sint, difficilius captat auditus: si sint maximae, ipsius sonitus intentione
surdescit.
X
Quemadmodum Pythagoras proportiones consonantiarum inuestigauerit.
Haec igitur maxima causa fuit cur, relicto aurium iudicio, Pythagoras ad regularum momenta migrauerit, qui
nullius humanis auribus credens, quae partim natura, partim etiam extrinsecus accidentibus permutantur, partim ipsis
uariantur aetatibus, nullis etiam deditus instrumentis, penes quae saepe multa uarietas atque inconstantia nasceretur,
dum nunc quidem si neruos uelis aspicere, uel aer humidior pulsus obtunderet, uel siccior exsiccaret, uel magnitudo
chordae grauiorem redderet sonum, uel acumen subtilior tenuaret, uel alio quodam modo statum prioris constantiae
permutaret. Et cum idem esset in caeteris instrumentis, omnia haec inconsulta minimaeque aestimans fidei, diuque
aestuans inquirebat quanam ratione firmiter et constanter consonantiarum momenta [1177] perdisceret. Cum interea
diuino quodam motu praeteriens fabrorum officinas, pulsos maleos exaudiuit, ex diuersis sonis unam quodammodo
concinentiam personare. Ita igitur ad id quod diu inquirebat attonitus, accessit ad opus: diuque considerans, arbitratus
est diuersitatem sonorum ferientium uires efficere. Atque ut id apertius colliqueret, mutarent inter se malleos imperauit.
Sed sonorum proprietas non in hominum lacertis haerebat sed mutatos malleos comitabatur. Ubi igitur id animaduertit,
malleorum pondus examinat. Et cum quinque essent forte mallei, dupli reperti sunt pondere qui sibi secundum diapason
consonantiam respondebant.
Eumdem etiam qui duplus esset alio, sesquitertium alterius comprehendit, ad quem scilicet diatessaron
sonabat. Ad alium uero quemdam, qui eidem diapente consonantia iungebatur, eumdem superioris duplum reperit esse
sesquialterum. Duo uero hi, ad quos superior duplex sesquitertius et sesquialter esse probatus [1178] est, ad se inuicem
sesquioctauam proportionem perpensi sunt custodire. Quintus uero est reiectus, qui cunctis erat inconsonans. Cum
igitur ante Pythagoram consonantiae musicae, partim diapason, partim diapente, partim diatessaron, quae est
consonantia minima, uocarentur primus Pythagoras hoc modo reperit, qua proportione sibimet haec sonorum chorda
iungeretur. Et ut sit clarius quod dictum est, sint, uerbi gratia, malleorum quatuor pondera, iquae subterscriptis numeris
contineatur, 12, 9, 8, 6. Hi igitur mallei, qui 12 et 6 ponderibus uergebant, diapason in duplo concinentiam personabant.
Malleus uero 12 ponderum ad malleum 9, et malleus 8 ponderum ad malleum 6 ponderum, secundum epitritam
proportionem diatessaron consonantia iungebatur.
Nouem uero ponderum ad 6, et 12 ad 8 diapente consonantiam permiscebant. Nouem uero ad 8, in
sesquioctaua proportione resonabant tonum.
Haec ultima figura et in suprema calce Arithmeticae.
[PLLXIII:1177-78; text: 12, 9, 6, 8, Sesquitertius, diatessaron, Sesquiocta, tonus, Sesquitertium, Dupla,
Diapason, Sesquialter, Diapente, epitrita] [BOEDIM1 01GF]
XI
*3Quibusdam modis uarie a Pythagora proportiones consonantiarum perpensae sint.
[1177] Hinc igitur domum reuersus, uaria examinatione perpendit an in his proportionibus ratio symphoniarum
tota consisteret. Hunc quidem aequa pondera neruis aptans, eorumque consonantias aure diiudicans; nunc uero in
longitudine calamorum duplicitatem medietatemque restituens, caeterasque proportiones aptans, integerrimam fidem
diuersa experientia capiebat. Saepe et pro mensurarum modo cyathos aequorum ponderum acetabulis imimttens; saepe
ipsa quoque acetabula diuersis formata ponderibus uirga, uel aerea, ferreaue percutiens, nihil esse diuersum inuenisse
laetatus est. Hinc etiam ductus, longitudinem crassitudinemque chordarum ut examinaret aggressus est.
Itaque inuenit regulam, de qua posterius loquemur, quae ex re uocabulum sumpsit, non quod regula sit linea,
per quam magnitudines chordarum sonumque metimur sed quod regula quaedam sit huiusmodi inspectio fixa firmaque,
ut nullum inquirentem dubio fallat iudicio.
XII
De diuisione uocum earumque explanatione.
Sed de his hactenus; nunc uocum differentias colligamus. [1178] Omnis enim uox aut [suneches] est, quae
continua, aut [diastematike], quae dicitur cum interuallo suspensa. Et continua quidem est, quia loquentes uel ipsam
orationem legentes uerba percurrimus. Festinat enim tunc uox non inhaerere in acutis et grauibus sonis sed quam
uelocissime uerba percurrere, expediendisque sensibus, exprimendisque sermonibus continuae uocis impetus operantur.
Diastematice autem est ea quam canendo suspendimus, in qua non potius sermonibus sed modulis inseruimus. Estque
uox ipsa tardior, et per modulandas uarietates quoddam faciens interuallum, non taciturnitatis sed suspensae ac tardae
potius cantilenae. His (ut Albinus autumat) additur tertia differentia, quae medias uoces possit includere sed heroum
poemata legimus, neque continuo cursu, ut prosam, neque suspenso segniorique modo uocis, ut canticum.
XIII

