afferant. Nam quod constringit hiems, uer laxat, torret aestas, maturat autumnus, temporaque uicissim uel ipsa suos
afferunt fructus, uel aliis ut afferant subminstrant. De quibus posterius studiosius disputandum est.
Humanam uero musicam, quisquis in sese ipsum descendit, intelligit.
Quid est enim quod illam incorpoream rationis uiuacitatem corpori misceat, nisi quaedam coaptatio, et ueluti
grauium leuiumque uocum, quasi unam consonantiam efficiens, temperatio? Quid est autem aliud quod ipsius inter se
partes animae coniungat, quae (ut Arisoteli placet) ex rationabili irrationabilique coniuncta est? Quid uero quod
corporis elementa permisceat, aut partes sibimet rata coaptatione contineat? Sed de hac quoque posterius dicam. Tertia
est musica, quae in quibusdam consistere dicitur instrumentis. Haec uero administratur, aut intentione, ut neruis, aut
spiritu, ut tibiis, uel his quae ad aquam mouentur, aut percussione quadam, ut in his quae in concaua quaedam uirga
aerea feriuntur, atque inde diuersi efficiuntur soni. De hac igitur instrumentorum musica primum hoc opere
disputandum uidetur.
Sed prooemii satis est. Nunc de ipsis musicae elementis est disserendum.
III
De uocibus ac de musicae elementis.
Consonantia, quae omnem musicae modulationem regit, praeter sonum fieri non potest. Sonus uero praeter
quemdam pulsum percussionemque non redditur. Pulsus uero atque percussio nullo modo esse potest, nisi praecesserit
motus. Si enim cuncta sint immobilia, [1173] non poterit alterum alteri concurrere, ut alterum impellatur ab altero. Sed
cunctis stantibus motuque carentibus, nullum fieri necesse est sonum.
Idcirco definitur sonus: Aeris percussio indissoluta usque ad auditum.
Motuum uero alii sunt uelociores, alii tardiores, eorumdemque motuum alii rariores sunt alii spissiores. Nam si
quis in continuum motum respiciat, ibi aut uelocitatem aut tarditatem necesse est comprehendat. Sin uero quis moueat
manum, aut frequenti eam motu mouebit aut raro. Et sit tardus quidem fuerit ac rarior motus graues necesse, est sonos
effici ipsa tarditate et raritate pellendi. Sin uero motus sint celeres ac spissi, acutos reddi necesse est sonos.
Idcirco enim idem neruus si intendatur amplius, acutum sonat; si remittatur, graue. Quando enim tensior est,
uelociorem pulsum reddit, celeriusque reuertitur, et frequentius ac spissius aerem ferit. Qui uero laxior est, solutos ac
tardos pulsus effert, rarusque ipsa imbecillitate feriendi, nec diutius tremit. Neque enim quotiens chorda pellitur, unus
edi tantum putandus est sonus, aut unam in his esse percussionem sed totiens aer feritur quotiens eum chorda
tremebunda percusserit. Sed quoniam iunctae sunt uelocitates sonorum, nulla intercapedo sentitur auribus. Et unus
sonus sensum pellit uel grauis, uel acutus, quamuis uterque ex pluribus constet, grauis quidem ex tardioribus, et
rarioribus, acutus uero ex celeribus ac spissis, ueluti si conum, quem turbonem uocant, quis diligenter exornet, eique
unam uirgulam coloris rubri uel alterius ducat, et eum qua potest celeritate conuertat, tunc totus conus rubro colore
uidetur infectus, non quod totus ita sit sed quod partes puras rubrae uirgae uelocitas comprehendat, et apparere non
sinat. Sed de his posterius. Igitur quoniam acutae uoces spissioribus et uelocioribus motibus incitantur, graues uero
tardioribus ac raris, liquet additione quadam motuum ex grauitate acumen intendi, detractione uero motuum laxari ex
acumine grauitatem. Ex pluribus enim motibus acumen, quam grauitas constat. In quibus autem pluralitas differentiam
facit, eam necesse est in quadam numerositate consistere. Omnis uero paucitas ad pluralitatem ita sese habet, ut
numerus ad numerum comparatus. Eorum uero quae secundum numerum conferuntur, partim sibi sunt aequalia, partim
inaequalia.
Quocirca soni quoque partim sunt aequales, partim uero sunt inaequalitate distantes. Sed in his uocibus, quae
nulla inaequalitate discordant, nulla omnino consonantia est, etenim consonantia est dissimilium inter se uocum in
unum redacta concordia.
IV
De speciebus inaequalitatum.
Quae uero sunt inaequalia, quinque inter se modis inaequalitatis momenta custodiunt. Aut enim alterum ab
altero multiplicate transcenditur, aut singulis partibus, aut pluribus aut multiplicitate et parte, aut multiplicitate et
partibus. Et primum quidem inaequalitatis genus multiplex appellatur. Est uero multiplex [1174] ubi maior numerus
minorem numerum habet, in se totum, uel bis, uel ter, uel quater, ac deinceps nihilque deest, nihilque exuberat,
appellaturque uel duplum, uel triplum, uel quadruplum. atque ad hunc ordinem in infinita progreditur. Secundum uero
inaequalitatis genus est quod appellatur superparticulare, id est cum maior numerus minorem numerum habet in se
totum, et unam eius aliquam partem, eamque uel dimidiam, ut tres duorum, et uocatur sesquialtera proportio, uel
tertiam, ut quatuor ad tres, et uocatur sesquitertia. Ad hunc etiam modum in posterioribus numeris pars aliqua a
maioribus super minores numeros continetur. Tertium uero genus inaequalitatis est, quotiens maior numerus totum intra
se minorem continet, et eius aliquantas insuper partes, et si duas quidem supra continet, uocabitur proportio
superbipartiens, ut sunt quinque ad tres. Sinuero tres super se continet, uocabitur supertripartiens, ut suut septem ad
quatuor. Et in caeteris quidem eadem similitudo esse potest. Quartum uero est inaequalitatis genus, quod ex multiplici
et superparticulari coniungitur, cum scilicet maior numerus habet in se minorem numerum, uel bis uel ter uel
quotieslibet, atque eius unam aliquam partem. Et si eum bis habet, et eius dimidiam partem, uocabitur duplex
sesquialter, ut sunt quinque ad duo. Sin uero bis minor continebitur, et eius tertia pars, uocabitur duplex sesquitertius, ut
sunt septem ad tres. Sin uero tertio continebitur, et eius dimidia pars, uocabitur triplex sesquialiter. ut sunt septem ad
duo. Atque ad eumdem modum in coeteris et multiplicitatis et superparticularitatis uocabula uariantur. Quintum est

