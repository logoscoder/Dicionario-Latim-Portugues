[PLLXIII:1191; text: Tetrachordum, Synaphe, Hypate hypaton, Parhypate hypaton, Lichanos hypaton, Hypate
meson, Parhypate meson, Lichanos meson, Mese] [BOEDIM1 06GF]
Hoc igitur est unum tetrachordum hypate hypaton, parhypate hypaton, lichanos hypaton, hypate meson. Aliud
uero hypate meson, parhypate meson, lichanos meson, mese. In utrisque igitur tetrachordis hypate meson annumerata
est. Superiorisque tetrachordi ea est acutissima, posterioris uero grauissima. Estque ista coniunctio una eademque
chorda hypate meson, duo tetrachorda coniungens, ut eadem hypaton ac meson tetrachorda in superiore descriptione
adiunxit. Est igitur synaphe, quae coniunctio dicitur, duorum tetrachordum uox media, superioris quidem acutissima,
posterioris uero grauissima.
XXV
Quid sit diezeuxis.
Diezeuxis uero appellatur, quae disiunctio dici potest, quotiens duo tetrachorda toni medietate separantur, ut in
his duobus tetrachordis.
[1192] [PLLXIII:1192; text: Tetrachordum, Tonus, Tetrachor, Hyptea meson, Parhypate meson, Lichanos
meson, Mese, Paramese, Trite diezeugmenon, Paranete diezeugmenon, Nete diezeugmenon] [BOEDIM1 06GF]
Duo igitur esse tetrachorda euidenter apparet, quoniam quidem octo sunt chordae. Sed diezeuxis est, id est
disiunctio inter mesen et paramesen, quae inter se pleno differunt tono, de quibus euidentius explicabitur, cum
unumquodque studiosius explanandum posterior tractatus assumpserit. Sed diligentius intuenti quinque, non amplius
tetrachorda reperiuntur, hypaton, meson, synemmenon, diezeugmenon, hyperboleon.
XXVI
Quibus nominibus neruos appellauerit Albinus.
Albinus autem earum nomina Latina oratione ita interpretatus est, ut hypatas principales uocaret, mesas
medias, synemmenas coniunctas, diezeugmenas disiunctas, hyperboleas excellentes. Sed nobis inalieno opere non erit
immorandum.
XXVII
Qui nerui quibus sideribus comparentur.
Illud tamen interim de superioribus tetrachordis addendum uidetur, quod ab hypate meson usque ad neten
quasi quoddam ordinis disiunctionisque coelestis exemplar est. Namque hypate meson Saturno est attributa, parhypate
uero Iouiali circulo consimilis est, lichanon meson Marti tradidere, Sol meson obtinuit, trite synemmenon Venus habet,
paranete synemmenon Mercurius regit, nete autem Lunaris circuli tenet exemplum. Sed Marcus Tullius contrarium
ordinem facit. Nam in sexto libro de Republica sic ait: Et natura fert ut extrema ex altera parte grauiter, ex altera autem
acute sonent. Quam ob causam summus ille coeli stellifer cursus, cuius conuersio est concitatior acuto, et excitato
mouetur sono, grauissimo autem hic lunaris atque infimus. Nam terra nona, immobilis manens, ima sede semper haeret;
hic igitur Tullius terram quasi silentium ponit, scilicet immobilem. Post hanc sui proximus a silentio est, dat Lunae
grauissimum sonum, ut sit Luna proslambanomenos. Mercurius hypate hypaton, Venus parhypate hypaton, Sol
lichanos hypaton, Mars hypate meson, [1193] Iupiter parhypate meson, Saturnus lichanos meson, Coelum ultimum
mese. Quae uero sint harum immobiles, quae uero in totum mobiles, quae autem immobiles mobilesque consistant, cum
de monochordi regularis diuisione tractauero, erit locus aptior explicandi.
XXVIII
Quae sit natura consonantiarum.
Consonantiam uero licet aurium quoque sensus diiudicet, tamen ratio perpendit. Quotiens enim duo nerui, uno
grauiore, intenduntur, simulque pulsi reddunt permixtum quodammodo et suauem sonum, duaeque uoces quasi
coniunctae in unum coalescunt, tunc fit ea quae dicitur consonantia. Cum uero simul pulsi, sibi quisque ire cupit, nec
permiscent ad aurem suauem atque unum ex duobus compositum sonum, tunc est quae dicitur dissonantia.
XXIX
Ubi consonantiae reperiuntur.
In his autem comparationibus grauitatis atque acuminis has consonantias necesse est inueniri, quae sibi
commensuratae sint, id est quae notam possunt communem habere mensuram, ut in multiplicibus duplum, quod est, illa
pars metitur, quae inter duos est terminos differentia, ut inter duos et quatuor binarius utrosque metitur, inter duos atque
sex quae tripla est, binarius utrosque metiatur, inter nouem atque octo eadem unitas est, quae utrosque metiatur. Rursus
in superparticularibus si sesquialtera sit proportio, ut quatuor ad sex, binarius est qui utrosque metiatur, qui scilicet
utrorumque est differentia. Quod si sesquitertia sit proportio, ut si octo senario comparentur, idem binarius utrosque
metitur; id uero non euenit in caeteris generibus inaequalitatum, quae supra retulimus, ut in superpartiente. Nam si
quinarium ad ternarium comparemus, binarius qui eorum differentia est, neutrum metitur. Nam si semel ternario
comparatus, minor est, duplicatus excedit. Item bis quinario comparatus, minor est, tertio uero supergreditur. Atque
idcirco hoc primum inaequalitatis genus a consonantiae natura disiungitur amplius quod in his quae consonantias
formant, multa similia sunt, in his uero minime, id probatur hoc modo: namque duplum nihil est aliud nisi bis simplum
Triplum nihil aliud nisi tertio simplum. Quadruplum uero idem est quod quarto simplum. Sesquialterum, bis medietas.
Sesquitertium uero ter pars tertia, quod haud facile in caeteris inaequalitatum generis inuenitur.
XXX
Quemadmodum Plato dicat fieri consonantias.

