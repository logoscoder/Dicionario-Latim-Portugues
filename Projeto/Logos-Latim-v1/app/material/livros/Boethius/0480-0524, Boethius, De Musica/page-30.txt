Sed quoniam paululum de commatis ratione praediximus, non est diffugiendum et in quali proportione idem
ipsum comma contineatur ostendere. Est enim comma quod ultimum comprehendere possit auditus, dicendumque est
semitonium minus ac semitonium maius, quantis silligatim commatibus constare uideantur. Ipse quoque tonus quantis
rursus commatibus coniungitur. Ac primum hinc conueniens sumatur initium.
XI
Demonstratio, Archytae superparticularem in aequa diuidi non posse, eiusque reprehensio.
Superparticularis proportio scindi in aequa medio proportionaliter interposito numero non potest. Id uero
posterius firmiter demonstrabitur. Quam enim demonstrationem ponit Archytas, nimium fluxa est. Haec uero est
huiusmodi: Sit, inquit, superparticularis proportio A B. Sumo in eadem proportione minimos C E. Quoniam igitur sunt
minimi in eadem [1237] proportione C E, et sunt superparticulares, E numerus C numerum parte una sua eiusque
transcendit. Sit autem haec D. Dico quoniam D non erit numerus sed unitas. Si enim est numerus D et pars eius est qui
est E, metietur D numerus E numerum. Quocirca et E numerum metietur. Quo fit ut C quoque metiatur, utrumque igitur
C et E numeros metietur D numerus, quod est impossibile. Qui enim sunt minimi in eadem proportione quibuslibet aliis
numeris, hi primi ad se inuicem sunt, et solam differentiam retinent unitatem; unitas igitur est D: igitur E numerus C
numerum unitate transcendit. Quocirca nullus incidet medius numerus, qui eam proportionem aequaliter scindat. Quo
fit ut nec inter eos qui eamdem his proportionem tenent, medius possit numerus collocari, qui eamdem proportionem
aequaliter scindat.
[PLLXIII:1237; text: Superparticularis proportio 6 ad 4, Minimiciusde proportio 3 ad 2, minima duser, A, C,
D, E, B, 4, 2, 1, 3, 6] [BOEDIM3 09GF]
Et secundum Archytae quidem rationem idcirco in superparticulari nullus medius terminus cadit, qui
aequaliter diuidat proportionem, quoniam minimi in eadem proportione sola differunt unitate. Quasi uero non etiam in
multiplici proportione minimi eamdem unitatis differentiam sortiantur. Cum plures uideamus esse multiplices praeter
eos qui in radicibus collocati sunt, inter quos medius terminus scindens aequaliter eamdem proportionem possit aptari.
Sed haec qui arithmeticos nostros diligenter inspexerit, facilius intelliget.
Addendum uero est id ita euenire, ut Archytas putat, in sola superparticulari proportione. Non autem
uniuersaliter est dicendum.
Nunc autem ad sequentia conuertamur.
XII
In qua numerorum proportione sit comma, et quoniam in ea quae maior sit quam 75 ad 74, minor quam 74 ad
73.
Primum igitur dico quoniam hi numeri qui comma continent maiorem inter se retinent proportionem quam 75
ad 74, minorem quam 74 ad 73. Id uero ita demonstrabitur: ac primo quidem illud reminiscendum est, quod sex toni
diapason commate transcendunt. Sit igitur A quidem 262144, B autem diapason ad eum contineat consonantiam in
duplici scilicet constituta 524288, C uero sex tonis ab A numero discedat et sit 531441. Quae omnia ex secundi
uoluminis tonorum dispositione sunt colligenda. Inter B igitur [1238] atque C commatis proportio continetur. Aufero
igitur numerum de numero C, et relinquit D in 7153 unitatibus collocatus. Quid numerus minor D est quam sit
septuagesima tertia pars B numeri, maior uero est quam septuagesima quarta sit. Nam si eumdem D numerum, qui est
in 7153, septuagies ter multiplicem fiet mihi E numerus in 522169 unitatibus constitutus. Si eum septuagies quater
multiplicem, fit numerns F 529322. Quorum quidem E, qui per septuaginta tres auctus est, minor est B numero; F
autem qui per 74, maior est B numero. Recte igitur dictum est D, eius quod est B, minorem quidem esse quam
septuagesimam tertiam partem, maiorem uero quam septuagesimam quartam. Quodcirca et C numerus B numerum
minore quidem parte eius quod est B eumdem B superat, quam septuagesima tertia, maiore uero quam septuagesima
quarta. Eius igitur quod est C proportio ad id quod est B maior quidem est quam 75 ad 74, minor uero quam 74 ad 73.
Nam in priore unitas septuagesima quarta est minoris, in posteriore uero eadem unitas septuagesima tertia.
[PLLXIII:1238; text: Sextoni, Diapason, septuagies ter, septuagies quater, e minor b, s minor [rob], A, B, C,
262144, 524288, 531441, E, 522169, F, 529322, 7153, Differentia D] [BOEDIM3 09GF]
Idem aliter explicandum, illo prius praesumpto, quod si cui proportioni propria numerorum differentia
aequaliter augeatur, minor inter eos qui post additionem fiunt proportio continebitur quam inter priores qui ante
additionem illam quadam proportione distabant. Ut sex et quatuor si utrisque binarius, quae est differentia sua
apponatur, fient 8 et 6 sed inter 6 et 4 sesquialtera, inter 8 et 6 sesquitertia proportio continetur, minor uero est
proportio sesquitertia sesquialtera proportione; hoc igitur ita praedicto, disponantur superiores numeri qui proportionem
commatis continebant, id est 531441, et sit A. Sit etiam B 524288; horum differentia sit C 7153; C igitur numerus
maiorem numerum eo qui est A septuagies quinquies metiatur. Si igitur C numerum A septuagies quinquies
multiplices, fiet mihi D qui est 536475. Igitur D numerus eum qui est A, numero eo qui est E antecedit, id est 5034.
Rursus C numerus eum qui est B metiatur septuagies quater multipliceturque, fiet igitur numerus F 529322. Qui F eo
qui est B [1239] maior est eodem E numero qui est 5034. Ergo D numerus eum qui est A transcendit E numero, B
autem numerus ab eo qui est F uincitur eodem E numero. Si igitur A numero eumdem E apponamus, fiet D. Si uero B
numero eumdem E apponamus, fiet F. Sed D numerus septuagies quinquies auctus est, per C scilicet multiplicatum. F
autem septuagies quater multiplicato C creuit; obtinent igitur inter se proportionem D atque F quam habent 75 ad 74.
Sed D atque F sunt A atque B uno eis addito E, maiorem igitur necessarie est proportionem contineri inter A atque B

