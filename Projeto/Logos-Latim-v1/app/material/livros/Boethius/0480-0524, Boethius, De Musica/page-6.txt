Quod infinitatem uocum humana natura finierit.
Sed quae continua uox est, et ea rursus qua decurrimus cantilenam, naturaliter quidem infinitae sunt.
Consideratione enim accepta, nullus modus uel euoluendis sermonibus fit, uel acuminibus attollendis grauitatibusque
laxandis sed utrisque natura humana fecit proprium finem. Continuae enim uoci terminum [1179] humanus spiritus
fecit, ultra quem nulla ratione uales excedere. Tantum enim unusquisque loquitur continue, quantum naturalis spiritus
sinat. Rursus diastematice uoci natura hominum facit terminum. quae acutam eorum uocem grauemque determinat.
Tantum enim unusquisque uel acumen ualet extollere, uel deprimere grauitatem, quantum uocis eius naturaliter patitur
modus.
XIV
Quis modus sit audiendi.
Nunc quis modus audiendi sit disseramus. Tale enim quiddam fieri consueuit in uocibus, quale cum paludibus
uel quietis aquis iactum eminus mergitur saxum. Prius enim in paruissimum orbem undam colligit, deinde maioribus
orbibus undarum globos spargit, atque eo usque dum fatigatus motus ab eliciendis fluctibus conquiescat. Semperque
posterior et maior undula pulsu debiliore diffunditur. Quod si quid sit, quod crescentes undas possit offundere, statim
motus ille reuertitur, et quasi ad centrum, unde profectus fuerat, eisdem undulis rotundatur. Ita igitur cum aer pulsus
fecerit sonum, pellit alium proximum, et quodammodo rotundum fluctum aeris ciet. Itaque diffunditur et omnium
circumstantium simul ferit auditum, atque illi est obscurior uox, qui longius steterit, quoniam ad eum debilior pulsi
aeris unda peruenit.
XV
De ordine theorematum, id est speculationum.
His igitur ita propositis dicendum uidetur quot generibus omnis cantilena texatur, de quibus harmonicae
inuentionis disciplina considerat. Sunt autem haec diatonicum, chromaticum, enharmonicum. De quibus ita demum
explicandum est, si prius de tetrachordis disseramus, et quemadmodum auctus neruorum numerus, ad id quo nunc
pluralitas est, usque peruenerit. Id autem fiet, si prius commemoremus quibus proportionibus symphoniae musicae
misceantur.
XVI
De consonantiis proportionum, et tono, et semitonio.
Diapason consonantia est quae fit in duplo, ut haec est, 1, 2; diapente uero quae constat his numeris, 2, 3;
diatessaron uero est quae in hac proportione consistit 3, 4; tonus uero sesquioctaua proportione concluditur sed in hoc
nondum est consonantia, ut 8, 9; diapason uero et diapente tripla comparatione colligitur hoc modo, 2,
4, 6; bisdiapason quadrupla collatione perficitur, 2, 4, 8; diutessaron uero ac diapente unum perficiunt
diapason hoc modo, 2, 3,
4.
[PLLXIII:1179-80; text: Diapente, Sesquialtera, Diatessaron, Sesquitertia, Tonus, Sesquioctaua, Tripla,
Diapason, ac diapente, Quadrupla, Bis diapason, Dupla id est diapason, Diatessaron ac diapente, 1, 2, 3, 4, 6, 8, 9]
[BOEDIM1 02GF]
[1181] Nam si uox uoci duplo sit acuta uel grauis, diapason consonantia fiet. Si uox uoci sesquialtera
proportione sit, uel sesquitertia, uel sesquioctaua, acutior grauiorque diapente, uel diatessaron, uel tonum consonantiam
reddet. Item si diapason, ut 2 et 4, et diapente, ut 4 et 6, coniungantur, triplam, et quae est diapason et diapente,
efficiant symphoniam. Quod si bis diapason fiant, ut duo ad quatuor, et quatuor ad octo, quadrupla fiet consonantia,
quae est bisdiapason. Quod si sesquialtera et sesquitertia, id est diapente et diatessaron, ut duo ad tres, et tres ad quatuor
coniungantur, dupla id est, diapason nimirum nascitur concinentia. Quatuor enim ad tres sesquitertiam obtinent
proportionem. Tres uero ad binarium sesquialtera collatione iunguntur, et idem quaternarius ad binarium appositus
dupla ei comparatione copulatur. Sed sesquitertia diatessaron, sesquialtera proportio diapente consonantiam creant.
Dupla uero diapason efficit symphoniam. Diatessaron igitur ac diapente unam diapason consonantiam iungunt.
Rursus tonus in aequa diuidi non potest, cur autem posterius liquebit. Nunc hoc tantum nosse sufficiat, quod nunquam
tonus in gemina aequa diuiditur. Atque ut id facillime comprobetur, sit sesquioctaua proportio 8 et 9. Horum nullus
naturaliter medius numerus incidet. Hos igitur si binario multiplicemus, fiuntque bis 8 16, 9 18, inter 16 autem et 18
unus numerus naturaliter incidit qui est scilicet 17. Qui disponantur in ordinem 16, 17, 18. Igitur 16 ac 18 collati,
sesquioctauam retinent proportionem, atque idcirco tonum. Sed hanc proportionem 16 numerus medius non in aequalia
partitur. Comparatus enim ad 16, habet in se totum 16, et eius sextam decimam partem, scilicet unitatem. Si uero ad
eum, id est 17, tertius, id est 18, numerus comparetur, habet eum totum, et eius decimam septimam partem. Non igitur
iisdem partibus et minorem superat, et a maiore superatur. Est enim minor pars septima decima, maior sexta decima.
Sed utraque semitonia nuncupantur. Non quod omnino semitonia ex aequo sint media sed quod semum dici solet, quod
ad integritatem usque non peruenit. Sed inter haec unum maius semitonium nuncupatur, aliud minus.
XVII
In quibus primis numeris semitonium constet.
Quod uero integrum sit semitonium, aut in quibus primis numeris constet, nunc euidentius explicabo. Id enim
quod de diuisione toni dictum est, non ad hoc pertinent, ut semitoniorum modos uoluerimus ostendere. Sed ad id potius
quod tonum in gemina aequa diceremus non posse disiungi. Diatessaron, quae est consonantia, uocum quidem est

