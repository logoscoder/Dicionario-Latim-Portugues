LIBER SECUNDUS
primum
Prooemium
[1195] Superius uolumen cunctas digessit, quae nunc diligentius explicanda esse proposui; itaque priusquam
ad ea ueniam quae propriis rationibus perdocenda, sunt, pauca praemittam, quibus elucubratior animus auditoris ad ea
quae dicenda sunt accipienda perueniat.
II
Quid Pythagoras esse philosophiam constituerit.
Primus omnium Pythagoras sapientiae studium philosophiam nuncupauit, quam scilicet eius rei notitiam ac
disciplinam ponebat, quae proprie uereque esse diceretur. Esse autem illa putabat quae nec intentione crescerent, nec
diminutione decrescerent, [1196] nec ullis accidentibus mutarentur. Haec autem esse formas, magnitudines, qualitates,
habitudines, caeteraque quae per se speculata immutabilia sunt, iuncta uero corporibus permutantur, et multimodis
uariationibus mutabilis rei cognatione uertuntur.
III
De differentiis quantitatis, et quae cui disciplinae sit deputata.
Omnis uero quantitas secundum Pythagoram uel continua, uel discreta est. Sed quae continua est magnitudo
appellatur, quae discreta est multitudo. Quorum haec est diuersa et contraria pene proprietas.
Multitudo enim a finita inchoans quantitate, crescens in infinita progreditur, ut nullus crescendi finis occurrat.
Estque ad minimum terminata, interminabilis [1197] ad maius, eiusque principium unitas est, qua minus nihil est.
Crescit uero per numeros atque in infinita protenditur, nec ullus numerus, quo minus crescat, terminum facit. Sed
magnitudo finitam rursus suae mensurae recipit quantitatem sed in infinita decrescit. Nam si sit pedalis linea, uel
cuiuslibet alterius modi, potest in duo aequa diuidi, eiusque medietas in medietatem secari, eiusque rursus medietatis in
aliam medietatem, ut nunquam ullus secandi magnitudinem terminus fiat. Ita magnitudo quantum ad maiorem modum
terminata est, fit uero cum decrescere coeperit infinita. At contra numerus, quantum ad minorem modum finitus est,
infinitus autem incipit esse cum crescit. Cum igitur haec ita sint infinita, tamen quasi de rebus finitis philosophia
pertractat, inque rebus infinitis reperit aliquid terminatum, de quo possit iure acumen prpriae speculationis adhibere.
Namque magnitudinis alia sunt immobilia, ut terra, ut quadratum, uel triangulum, uel circulus. Alia sunt mobilia, ut
sphaera mundi, et quidquid in eo rata celeritate conuertitur. Discretae uero quantitatis alia sunt per se, ut tres uel
quatuor, uel caeteri numeri; alia uero ad aliud, ut duplum, triplum, aliaque quae ex comparatione nascuntur. Sed
immobilis magnitudinis geometria speculationem tenet. Mobilis uero scientiam astronomia persequitur. Per se uero
discretae quantitatis arithmetica auctor est.
Ad aliquid uero relatae musica probatur obtinere peritiam.
IV
De relatae quantitatis differentiis.
Ac de ea quidem quantitate discreta quae per se est in arithmetica sufficienter diximus. Relatae uero ad aliquid
quantitatis simplicia quidem genera tria sunt: unum quidem multiplex, aliud uero superparticulare, tertium
superpartiens. Cum uero multiplex superparticulari superpartientique miscetur, fiunt duae aliae ex his, id est multiplex
superparticularis, et multiplex superpartiens. Horum igitur omnium talis est regula, si unitatem cunctis in naturali
numero uolueris compare, ratus multiplicis ordo texetur. Duo enim ad unum duplus est, tres ad eumdem triplus, quatuor
quadruplus, et in caeteris eodem modo, ut subiecta descriptio docet.
[PLLXIII:1197; text: Differentiae unius ab alio numero. Ordo naturalis. 1, 2, 3, 4, 5, 6, 7, 8, 9, 10, duplus,
Triplus, quadruplus, Quitiplus, Sextuplus, Septuplus, Octuplus, Noncuplus, Decuplus] [BOEDIM2 01GF]
Si uero superparticularem proportionem quaeras, naturalem [1198] sibi compara numerum, detracta scilicet
unitate, ut tres duobus sesquialter est, quatuor tribus, qui sesquitertius est, quinarius quaternario sesquiquartus est, et in
caeteris eodem modo, quod monstrat subiecta descriptio.
[PLLXIII:1198,1; text: Sesquialter, Sesquiquartus, Sesquisextus, 2, 3, 4, 5, 6, 7, Sesquitertius, Sesquiquintus]
[BOEDIM2 01GF]
Superpartienties autem tali modo reperies. Disponas naturalem numerum a ternario scilicet inchoantem. Si
unum igitur intermiseris, superbipartientem effici pernotabis; quod si duo, supertripartientem; quod si tres,
superquadripartientem, idemque in caeteris.
[PLLXIII:1198,2; text: Superbipartiens, Superquadriparties, 3, 4, 5, 6, 7, 8, 9, Supertripartions] [BOEDIM2
01GF]
Ad hunc ordinem spectans et compositas ex multiplici et superparticulari, et ex multiplici et superpartienti
proportiones, lector diligens speculabitur. Sed de his tamen omnibus in arithmeticis expeditius dictum est.
V
Cur multiplicitas antecellat.
Sed in his illud est considerandum quod multiplex inaequalitatis genus longe duobus reliquis uidetur antiquius.
Naturalis enim numeri dispositio, in multiplicibus unitati quae prima est, comparatur.

