tenebat ad unitatem binarius comparatus; itaque maxime distant soni in bis diapason cum a se quadrupla interualli
dimensione discedunt. Minimum uero, cum acutior grauiorem tertia grauioris parte transcendit, ac stat deinceps
concinentiarum modus, qui neque ultra quadruplam possit extendi, neque intra partem tertiam coarctari; et secundum
Nicomachum quidem hic consonantiarum est ordo, ut sit prima diapason, secunda diapason et diapente, tertia bis
diapason, quarta diapente, quinta diatessaron.
XVIII
De ordine consonantiarum sententia Eubulidis et Hippasi.
Sed Eubulides atque Hippasus alium consonantiarum ordinem ponunt: aiunt enim multiplicatis augmenta
superparticularitatis diminutioni rato ordine respondere. Itaque non posse esse duplum nisi dimidium, nec triplum
praeter tertiam partem. Quoniam igitur sit duplum, ex eo diapason consonantiam reddi. Quoniam uero sit dimidium, ex
eo quasi contraria diuisione sesquialteram, id est diapente, effici proportionem. Quibus mixtis, scilicet diapason ac
diapente, triplicem procreari, quae utramque contineat symphoniam sed rursus triplicis partem tertiam contraria
diuisione partiri. Ex que rursus diatessaron symphonia nascetur. Triplicem uero atque sesquitertium iunctos
quadruplam comparationem proportionis efficere; unde fit ut ex diapason et diapente quae est una consonantia, et
diatessaron una continentia coniungatur, quae in quadruplo consistens bis diapason nomen accepit. Secundum hos
quoque hic ordo est: Diapason, diapente, diapason ac diapente, diatessaron, bis diapason.
[1212] XIX
Sententia Nicomachi quae quibus consonantiis apponantur.
Sed Nicomachus non eamdem esse eis arbitratur contrariam positionem.
Sed potius ut unitas in arithmeticis crementi erat diminutionisque principium, ita etiam diapason symphoniam
reliquarum esse principium, illas uero sibi contraria diuisione posse constitui; id uero facilius erit cognitu si prius
praeuideatur in numeris. Constituatur igitur unitas, duaeque partes ab ea fluant, una multiplicis, alia diuisionis.
Sitque haec formula:
[PLLXIII:1212; text: Dimidium, Pars 3, Pars 4, Pars 5, Pars 6, I, II, III, IV, V, VI] [BOEDIM2 04GF]
Et ad hunc modum ad infinita progressio est. Binarius enim unitatis duplex est. Contraria uero eius pars
eisdem dimidium unitatis ostendit. Tres triplus et contraria pars tertia. Quatuor quadruplus, parsque et contraria quarta.
Atque ita crescendi et decrescendi in simplici est unitate principium. Idem igitur nunc ad consonantias conuertamus.
Est igitur diapason quae dupla est supremi loco principii, quae uero reliquae sunt, in contraria diuisione hoc modo.
Sesquialter quidem triplo, sesquitertius uero quadruplo quod tali argumentatione probabitur. Idem enim
primum est sesquialter, qui primus triplus principalis, scilicet unitatis. Nam ternarius idem primus triplus est, scilicet
unitati. Idem primus sesquialter, si binario comparetur. Rursus idem ternarius eiusdem differentiae quam ad binarium
facit, cuius naturaliter positus probatur esse sesquialter, triplus est. Cum igitur iure sesquialter triplici opponatur,
diapente consonantia, diapente ac diapason consonantiae rationabiliter putatur opponi. Rursus quadruplus sesquitertii
contrariam diuisionem tenet.
Nam qui est primus quadruplus, idem rursus primus sesquitertius inuenitur hoc modo. Quaternarius quippe
primus est quadruplus, si unitati primus sesquitertius, si ternario comparetur. Rursus eius differentiae, quam inter se ac
ternarium tenet, ipse fit quadruplus.
Unde fit ut sesquitertia proportio, quae est diatessaron, quadruplae proportioni, quae est bis diapason, in
contrarium diuidatur. Dupla uero quoniam nullam habet oppositam proportionem, nec ullius ipsa sesquialtera est, aut
exstat numerus cui possit binarius, qui primus est duplus, superparticulari proportione coniungi, talem formam
contrariae proportionis excedit. Atque idcirco secundum Nicomachum diapason consonantiarum principium teneat hoc
modo.
[1213] [PLLXIII:1213; text: Diapason. Diapente et diapason. Diapente.
Bisdiapason. Diatessaron.] [BOEDIM2 04GF]
Sed quamuis ita sese habeat, inquit tamen omnes melius multiplices proportiones consonantiarum praecedere,
superparticulares sequi, sicut paulo ante descripsimus. Cum igitur consonantia sit duarum uocum rata permixtio, sonus
uero modulatae uocis casus, una intentione productus, sitque idem minima particula modulationis, omnis uero sonus
constet impulsu. Pulsus uero omnis ex motu fiat, cumque motuum aliqui sint aequales, alii uero inaequales,
inaequalium uero alii sint multo inaequales, alii uero minus, alii uero mediocriter inaequales. Ex aequalitate quidem
nascitur sonorum aequalitas. Ex inaequalitate uero ea quae secundum mediocritatem distantiae inaequales sunt,
manifestae, primaeque ac simpliciores eueniunt proportiones, quae sunt scilicet multiplices aut superparticulares, dupli,
tripli, quadrupli, sesquialteri, atque sesquitertii consonantiae. Ex his uero quae in reliquis proportionibus, uel
multimodis, uel non ita claris, uel longe omnino a se distantibus inaequalitates fiunt, dissonantiae existunt.
Nulla autem sonorum concordia procreatur.
XX
Qui oporteat praemitti ut diapason in multiplici genere demonstretur.
Hoc igitur ita distincto, demonstrabitur diapason consonantiam quae cunctarum optima est in multiplici
inaequalitatis genere, et in duplicitalis habitudine reperiri. Ac primum quidem illus demonstrandum, quemadmodum in
multiplicitatis genere diapason consonantia possit agnosci. Praecurrendum est igitur ad breue quiddam, quo prius
cognito facilior demonstratio fiat: ab omni superparticulari, si continuam ei superparticularem quis auferat

