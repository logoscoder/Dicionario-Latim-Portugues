genus inaequalitatis, quod appellatur multiplex superpartiens, quando maior numerus minorem numerum habet in se
totum plusquam semel, et eius plusquam unam aliquam partem. Et si bis maior numerus minorem numerum continebit,
duasque eius insuper partes, uocabitur duplex superbipartiens, ut sunt tres ad octo, et rursus triplex superbipartiens, ut
sunt tres ad undecim. Ac de his idcirco nunc strictim ac breuiter explicamus, quoniam in libris quos de Arithmetica
Institutione conscripsimus. diligentius enodauimus.
V
Quae inaequalitatis species consonantiis aptentur.
Ex his igitur inaequalitatis generibus postrema duo, quoniam ex superioribus mixta sunt, relinquamus. De
tribus uero prioribus speculatio facienda est. Obtinere igitur maiorem ad consonantias potestatem uidetur multiplex,
consequenter autem superparticularis.
Superpartiens uero ab harmoniae concinentia separatur, ut quibasdam praeter Ptolemaeum uidetur.
VI
Cur multiplicitas et superparticularitas consonantiis deputentur.
Ea namque probantur comparationi consentanea, quae sunt natura simplicia. Et quoniam grauitas et acumen in
quantitate consistunt, ea maxime uidebuntur seruare naturam concinentiae, quae discretae [1175] proprietatem
quantitatis poterunt custodire. Nam cum sit alia quidem discreta quantitas, alia uero continua, ea quae discreta est in
minimo quidem finita est sed in infinitum per maiora procedit. Namque in ea minima unitas eademque finita est. In
infinitum uero modus pluralitatis augetur, ut numerus qui cum a finita incipiat unitate, crescendi non habet finem.
Rursus quae est continua, tota quidem finita est sed per infinita minuitur. Linea enim quae continua est, in infinita
semper partitione diuiditur. Cum sit eius summa, uel bipedalis, uel quaecumque alia definita mensura. Quocirca
numerus semper in infinita concrescit, continua uero quantitas in infinita minuitur, Multiplicitas igitur quoniam
crescendi ffnem non habet, numeri maxime seruat naturam. Superparticularitas autem, quoniam in infinitum minorem
minuit proprietatem seruat continuae quantitatis.
Minuit autem minorem, cum semper eum continet, et eius uel dimidiam partem, uel tertiam, uel quartam, uel
quintam. Nam semper pars a maiore numero denominata ipsa decrescit. Nam cum tertia a tribus denominata sit, quarta
uero a quatuor, cum quatuor tres superent, quarta potius quam tertia minutior inuenitur. Superpartiens uero iam
quodammodo a simplicitate discedit. Duas enim, uel tres, uel quatuor habet insuper partes, et a simplicitate discedens
exuberat ad quamdam partium pluralitatem. Rursus multiplicitas omnis in integritate se continet. Nam duplum bis habet
totum minorem; triplum item tertio continet totum minorem, atque ad eumdem modum et caetera.
Superparticularitas uero nihil integrum seruat sed uel dimidio superat, uel tertia, uel quarta, uel quinta. Sed
tamen diuisionem singulis ac simplicibus partibus operatur. Superpartiens autem inaequalitas nec seruat integrum nec
singulis adimit partes. Atque ideo secundum Pythagoricos, minime musicis consonantiis adhibetur.
Ptolemaeus tamen etiam hanc proportionem inter consonantias ponit, ut posterius ostendam.
VII
Quae proportiones quibus consonantiis musicis aptentur
Illud tamen esse cognitum debet, quod omnes musicae consonantiae, aut in duplici, aut in triplici, aut in
quadrupla, aut in sesquialtera aut in sesquitertia proportione consistunt. Et uocabitur quidem quae in numeris
sesquitertia est, diatessaron in sonis. Quae in numeris sesquialtera, diapente appellatur in uocibus Quae uero in
proportionibus dupla est diapason in consonantiis. Tripla uero diapente ac diapason. Quadrupla autem bisdiapason. Et
nunc quidem uniuersaliter atque indiscrete dictum sit. Posterius uero omnis ratio proportionum lucebit.
VIII
Quid sit tonus, quid interuallum, quid concinentia.
Sonus igitur est uocis casus, emmeles, id est aptus melo, in unam intensionem. Sonum uero non generalem
nunc uolumus definire; sed eum qui graece dicitur phthongus, dictus a similitudine loquendi [phthengesthai].
Interuallum uero est soni acuti grauisque [1176] distantia. Consonantia est acuti soni grauisque mixtura, suauiter
uniformiterque auribus accidens. Dissonantia uero est duorum sonorum sibimet permixtorum ad aurem ueniens aspera
atque iniucunda percussio.
Nam dum sibimet misceri nolunt, et quodammodo integer uterque nititur peruenire, cumque alter alteri officit,
ad sensum insuauiter uterque transmittitur.
IX
Non omne iudicium dandum esse sensibus sed amplius rationi esse credendum in quo de sensuum fallacia.
Sed de his ita proponimns, ut non omne iudicium sensibus demus, quanquam a sensu aurium huiusce artis
sumatur omne principium. Nam si nullus esset auditus, nulla omnino disputatio de uocibus exstitisset.
Sed principium quodammodo, et quasi admonitionis uicem tenet auditus.
Postrema ergo perfectio, agnitionisque uis in ratione consistit, quae certis regulis sese tenens nullo unquam
errore prolabitur. Nam quid diutius dicendum est de errore sensuum, quando nec omnibus eadem sentiendi uis, nec
eidem homini semper aequalis? Frustra autem uario iudicio quisquam committet, quod ueraciter affectat inquirere.
Idcirco Pythagorici medio quodam feruntur itinere. Nam nec omne iudicium dedunt auribus, et quaedam tamen ab eis
non nisi auribus explorantur.

