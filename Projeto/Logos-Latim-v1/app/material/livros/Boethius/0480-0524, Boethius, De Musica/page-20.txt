4 6 12
333
6 9 18
Sed ingressi harmonicam disputationem, quae de ea diligentius dici possunt tacite praetereunda esse non
arbitror. Collocetur igitur harmonica proportionalitas, inque ea descriptione superiore ordine terminorum inter se
differentiae disponantur.
[1209] [PLLXIII:1209,1; text: Differentiae, 1, 2, Termini, 3, 6, Diatessarion, Sesquitertia, Sesquialtera,
Diapente, Dupla Diapason] [BOEDIM2 03GF]
Videsne igitur ut quatuor ad tres diatessaron consonantiam prodant, sex ad quatuor diapente concordent; sex
uero ad tres diapason misceant symphoniam, ipsaeque earum differentiae rursus eamdem statuant consonantiam.
Binarius enim ad unitatem duplus est in diapason consonantia constitutus; quod si se extremitates multiplicent, itemque
medius sui multiplicitate succrescat, comparati numeri toni habitudinem concordiamque seruabunt. Ter enim sex
efficiunt 18, quater fient 16. Sed 18 numerus, 16 numerum minoris parte octaua transcendit.
Rursus minimus terminus si se ipse multiplicet, efficiet 9. Quod si maior terminus sui multiplicatione
concrescat, efficiet 36, qui sibimet comparati, quadruplam, id est bis diapason, concinentiam seruant. Quod si haec
diligentius inspiciamus, haec erit omnis rei differentiarum uel terminorum in se inuicem multiplicatio. Minimus enim
terminus, si medio multiplicetur, fient 12. Item minimus terminus, si maximo multiplicetur, fient 18. Medius uero
terminus, si maximi numerositate augeatur, fiant 24. Rursus terminus minimus, si seipso concrescat, fient 9, Eodem
modo si medius, fiant 16. Senarius uero, qui maximus est, si seipsum multiplicet, 36 reddet: haec igitur in ordinem
disponantur, 36, 24, 18, 16 12, 9.
[PLLXIII:1209,2; text: 9, 16, 36, 3, 4, 6, 12, 24, 18] [BOEDIM2 03GF]
Sunt igitur diatessaron consonantiam resonantes 24 ad 18, et 12 ad 9, diapente uero 18 ad 12, et 24 ad 16, et 36
ad 24. Tripla autem quae est diapason et diapente 36 ad 12. Quadrupla uero quae est bis diapason 36 ad 9. Epogdous
uero qui tonus est 18 ad 16 comparatione seruatur.
[1210] [PLLXIII:1210; text: Diapafon et Diapente, Diapason, Diateffaron, Tonus, Diatessaron, 36, 24, 18, 16,
12, 9, Diapente, Bis diapafon] [BOEDIM2 04GF]
XVI
Quemadmodum inter duos terminos supradictae medietates uicissim collocentur.
Solent autem duo termini dari proponique, ut inter eos nunc quidem arithmeticam, nunc uero geometricam,
nunc harmonicam medietatem ponamus; de quibus in arithmeticis quoque diximus, id tamen ipsum nunc etiam breuiter
explicemus. Si arithmetica medietas quaeritur, datorum terminorum uidenda differentia est, eademque diuidenda ac
minori termino adiicienda. Sint enim decem et 40 altrinsecus termini constituti, horumque medietas secundum
arithmeticam proportionalitatem quaeratur. Differentiam prius utrorumque respicio, quae est 30; hanc diuido, fiunt 15;
hanc minori termino, id est decem appono, fiunt 25.
Si igitur hic inter 10 et 40 medius collocetur, fit arithmetica proportionalitas hoc modo, 10, 25, 40. Item inter
eosdem terminos medietatem geometricam collocemus. Extremos propria numerositate multiplico, ut 10 in 40 fiunt
400; horum tetragonale latus assumo, fiunt uiginti. Vicies enim uiginti fiunt 400. Hos igitur 20 medios inter 10 ac 40 si
collocem, fit geometrica medietas subiecta descriptione formata, 10, 20, 40. Si uero harmonicam medietatem
quaeramus, sibimetipsos copulamus extremos, ut 10 et 40 fient 50.
Eorum differentiam quae est 30 in minorem terminum multiplicemus, scilicet in 10, ut fiant decies 30, qui sunt
300; hos si secundum 50 partimur, fiunt 6. Quos cum minori termino addiderimus, fient 16. Hunc igitur numerum si
inter 10 ac 40 medium collocemus, harmonica proportionalitas expedietur 10, 16, 40.
XVII
De consonantiarum modo secundum Nicomachum.
Sed his hactenus. Nunc illud addendum uidetur quemadmodum Pythagorici probant consonantias musicas in
praedictis proportionibus inueniri, in qua re scilicet eis Ptolemaeus non uidetur assensus, de quo paulo posterius
dicemus. Haec enim ponenda est maxime esse prima suauisque consonantia, cuius [1211] proprietatem sensus apertior
comprehendit.
Quale enim est unumquodque per semetipsum, tale et deprehenditur sensu. Si igitur cunctis notior est ea
consonantia quae in duplicitate consistit, non est dubium primam esse omnium diapason consonantiam, meritoque
excellere, quoniam cognitione praecedat. Reliquae uero hunc necessario secundum Pythagorico, ordinem tenent, quem
dederint multiplicitas augmenta et superparticularis habitudinis detrimenta.
Monstratum quippe est quod multiplex inaequalitas superparticulares proportiones meriti antiquitate
transcendat. Quocirca naturalis numerus ab unitate usque ad quaternarium disponatur, 1, 2, 3, 4.
Igitur unibinarius comparatus proportionem duplicem facit, et reddit diapason consonantiam eam, quae est
maxima, ei simplicitate notissima.
Si uero unitati ternarius comparetur, diapason ac diapente concordiam personabit. Quaternarius uero unitati
comparatus quadruplam tenet, scilicet bis diapason efficiens symphoniam; quod si ternarius binario comparetur,
diapente. Si uero quaternarius ternario diatessaron consonantiam supplet, isque est horum ordo cunctis ad se inuicem
comparatis. Nam comparatio quae restat, si quaternarium binario comparemus, cadet in duplicem proportionem, quam

