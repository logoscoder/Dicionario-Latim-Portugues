Atque hic modus erit in caeteris, ut si sesquitertias proportiones uelis extendere, ponas sesquitertiorum radices,
quae sunt quaternarius atque ternarius ad se inuicem comparati.
34
9 12 16
27 27 48 64
Atque ad hunc modum multiplices, quod si sesquiquartas sesquiquartorum dispones radices eademque
multiplicatione sesquiquartos quotlibet extendes. Quantum autem nobis hae considerationes prosint, sequens ordo
monstrabit.
IX
De proportione numerorum qui ab aliis metiuntur.
Si duos numeros eorum differentia integre fuerit permensa, in eadem sunt proportione numeri, quos sua
differentia mensa est, in qua erunt proportione etiam hi numeri secundum quos eos sua mensa est differentia. Sint enim
numeri 50, 55; hi ergo ad se inuicem sesquidecima habitudine comparantur, et est eorum differentia quinarius, qui
scilicet est pars decima numeri 50. Hic igitur metietur quidem 50 numerum decies, 55 uero undecies; secundum decem
igitur atque 11 numeros 55 et 50 propria differentia, id est quinarius, permetietur, et sunt 11 ad 10 sesquidecima
comparatione compositi. In eadem igitur sunt proportione numeri quos propria differentia integra permensa est, in qua
sunt hi secundum quos eos propria differentia est permensa; quod si qua differentia numerorum ita eos numeros
quorum est differentia metiatur, ut eamdem mensuram numerorum pluralitas excedat, idemque in utrisque sit excessus,
et sit diminutior differentiae mensura, quam est pluralitas numerorum, maiorem obtinebunt proportionem ad se inuicem
numeri, si ei illud quod relinquitur post mensionem, retractum sit, quam fuerunt integri, cum eos propria differentia
metiebatur. Sint enim numeri duo 33, 58; hos igitur quinarius, qui est eorum differentia, metiatur. Metitur igitur 55
quinarius decies usque ad 50, relinquit uero ternarium. Rursus 58 numerum metitur idem undecies usque ad 55, atque
in eo iterum ternarium derelinquit. Auferatur igitur ex utrisque ternarius, fiunt
50 et 55, qui disponatur hoc modo:
53 58 50 55
In hoc igitur manifestum est maioris esse proportionis inter se 50 et 55 quam 53 et 58. In minoribus enim
numeris maior semper proportio reperitur, [1204] quod paulo posterius demonstrabimus. Sin uero illa differentiae
permensio numerorum multitudinem superuadat, eademque utrosque numeri pluralitate praetereat, minores erunt
proportiones numeri superius mensi cum additione eius summae quae utrosque metiens differentia superuadit, quam
fuerunt ante, cum eos propria differentia metiebatur. Sint enim numeri 48 et 53, horum quinarius differentia est.
Metiatur igitur 48 numerum, quinarius decies fiunt 50. Superuadit igitur 50 numerus 48 numerum binario, idem
quinarius 53 undecies metiatur fiunt 55, qui eisdem rursus duobus 53 numerum superuadit; addatur utrisque binarius et
disponantur hoc modo:
48 53 50 55
Minores igitur sunt proportiones 50 ad 55 comparati, cum additione scilicet binarii quo differentia eos metiens
superuadit, quam 48, et 53 numeri quos eadem, quae tamen in eis supercreuit, quinarii differentia permensa est.
Maiores uero et minores proportiones hoc modo intelliguntur. Dimidia pars maior est quam tertia. Tertia pars est maior
quam quarta. Quarta pars maior est quam quinta, ac deinceps eodem modo. Unde fit ut sesquialtera proportio maior sit
sesquitertia, et sesquitertia sesquiquartam uincat. Atque idem in caeteris. Hinc euenit ut in numeris maioribus minor, et
minoribus maior semper uideatur proportio superparticularium numerorum. Quod apparet in numero naturali:
disponatur enim numerus naturalis 1, 2, 3, 4.
Binarius igitur ad unitatem duplus est. Ternarius ad binarium sesquialter est. Quaternarius uero ad ternarium
sesquitertius. Maiores uero sunt numeri tres et 4. Minores uero binarius et unitas: in maioribus igitur minor, et in
minoribus maior proportio continetur: hinc apparet quod si aliquid numeris proportionem continentibus
superparticularem, aequa pluralitas addatur, maiorem esse proportionem ante aequae pluralitatis augmentum, quam
posteaquam eis aequa sit addita pluralitas.
X
Quae ex multiplicibus et superparticularibus multiplicitate fiunt.
Illud etiam praetermittendum non uidetur, quod paulo post demonstrabitur, si multiplex interuallum binario
fuerit multiplicatum, id etiam quod ex illa multiplicatione nascetur multiplex esse. Quod si id quod ex tali
multiplicatione procreatum sit non fuerit multiplex, tunc illud non esse multiplex, quod binario fuerit multiplicatum.
Item si superparticularis proportio binario multiplicetur, id quod fit neque superparticulare esse, neque multiplex. Quod
si id quod ex tali multiplicatione nascetur, neque multiplex, neque superparticulare est, tunc illud quod binario
multiplicatum est, uel superparticularis uel alterius generis est, non uero multiplicis.
[1205] XI
Qui superparticulares quos multiplices efficiant.
His illud est addendum duos primos superparticulares primam efficere multiplicem proportionem, ut
sesquialter et sesquitertius si coniungantur duplicem creant. Sint enim numeri 2, 3, 4, 3 ad 2 sesquialter est, 4 ad 3
sesquitertius, quatuor ad duo duplus. Rursus primus multiplex primo additus superparticulari secundum multiplicem
creat. Sint enim numeri 2, 4, 6; 4 namque ad 2 duplex est, primus scilicet multiplex. At 6 ad 4 sesquialter, qui est

