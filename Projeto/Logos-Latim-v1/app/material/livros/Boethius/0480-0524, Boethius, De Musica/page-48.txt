quod Aristoxenus nihil rationi sed tantum sensibus credit, Pythagoricos autem quod minimum sensibus, plurimum
tamen proportionibus rationis inuigilent.
III
In quo Aristoxenus uel Pythagorici uel Ptolemaeus grauitatem atque acumem constare posuerunt.
Quoniam uero sonum esse omnes consentiunt aeris percussionem, grauitatis atque acuminis differentiam
diuersa ratione ponebant, Aristoxenum secuti et Pythagorici. Aristoxenus quippe sonorum differentias secundum
grauitatem, atque acumen arbitratur in qualitate consistere; Pythagorici uero in quantitate ponebant. Ptolemaeus autem
Pythagoricis propior uidetur. Idcirco quoniam ipse quoque grauitatem atque acumen non in qualitate putat sed in
quantitate constitui.
Etenim spissiora ac subtiliora corpora acumen, rariora et uastiora edere grauitatem, ut nihil nunc de intensionis
relaxationisque modo dicatur. Quanquam etiam cum relaxatur aliqua quasi sit rarius atque crassius, cum uero intenditur
spissius redditur, subtiliusque tenuatur.
IV
De sonorum differentiis Ptolemaei sententia.
His igitur ita expeditis, differentias sonorum Ptolemaeus diuidit hoc modo: Vocum aliae sunt unisonae, aliae
minimae. Unisonae sunt, quarum unus sonus est, uel in graui, uel in acuto. Non unisonae uero; quando alia est grauior,
alia acutior. Harum partim ita sunt, ut earum inter se differentia communi fine iungatur. Non enim discreta est sed a
graui in acutum ita deducitur, ut continua uideatur. Aliae uero sunt non unisonae, quarum differentia silentio
interueniente distinguitur, ut uero uoces communi fine iungantur, fit hoc modo: Sicut enim cum [1289] in nubibus arcus
aspicitur, ita colores sibimet sunt proximi: ut non sit certus finis, cum alter ab altero disgregetur. Sed ita uerbi gratia a
rubro discedit ad pallidum, ut per continuam mutationem in sequentem uertatur colorem, nullo medio certoque
interueniente, qui utrosque distinguat; ita etiam fieri solet in uocibus, ut si quis percutiat neruum eumque dum percutit
torqueat, euenit ut in principio pulsus grauior sit, dum torquetur uero uox illa tenuetur, continuique fiant grauis uocis
sonitus et acutae.
V
Quae uoces enharmoniae sunt aptae.
Cum igitur non unisonarum uocum aliae sint continuae, aliae disgregatae, continuae quidem tales sunt, ut inter
se earum differentia communi fine iungatur nec habeat locum designatum uox acuta grauisque quem teneant. Discretae
uero habent proprios locos, uel uti colores impermixti, quorum differentia uisitur suo quodam loco constituta.
Continuae quidem non unisonae uoces ab harmonica facultate separantur. Sunt enim sibi ipsis dissimiles, nec unum
aliquid personantes. Discretae uero uoces harmonicae subiiciuntur arti. Potest enim distantium sibique dissimilium
uocum differentia deprehendi, in quibus quae iunctae efficere melos possint, [emmeleis] dicuntur, [ekmeleis] autem
quibus iunctis effici non potest.
VI
Quem numerum proportionum Pythagorici statuunt.
Consonae autem uocantur quae copulatae mixtos suauesque efficiunt sonos. Dissonae uero quae minime. Et
hoc quidem est Ptolemaei de sonorum differentia iudicium. Nunc autem quid a caeteris musicis in consonantiarum
positione disteterit dicendum uidetur: Pythagorici enim consonantias diapente ac diatessaron simplices arbitrantur,
atque ex his unam diapason consonantiam iungunt; esse etiam diapente ac diapason, et bis diapason, illam triplicis hanc
quadrupli. Diapason uero ac diatessaron consonantiam esse non aestimant, idcirco quoniam non insuper particulari uel
multiplici cadit comparatione sed in multiplici superpartiente. Est enim haec proportio uocum ut octo ad 3; si quis enim
horum in medio quatuor ponat, efficit terminos hos 8 4 3.
Quorum octo ad 4 diapason efficiunt consonantiam; 4 ad 3, diatessaron; octo uero ad 3, in multiplici
superpartiente constituitur. Quae autem sit multiplex superpartiens comparatio ex arithmeticis libris cognoscendum est,
et ex his quae secundo huius institutionis libro digessimus. Pythagorici autem consonantias in multiplicibus ac
superparticularibus ponunt, sicut in eodem libro secundo quartoque praedictum est. A superpatientibus uero ac
multiplicibus superpartientibus consonantiam separant. Quibus autem [1290] modis diapason quidem duplici,
diatessaron uero sesquitertio, ac diapente sesquialtero iungunt Pythagorici, ex secundo huius institutionis Musicae libro
quarto petendum est.
VII
Quod reprehendat Ptolemaeus Pythagoricos in numero propositionum.
Reprehendit autem Pythagoricos Ptolemaeus, totamque eam quam praedictis libris exposuimus
demonstrationem pluribus modis, in quo totum illud etiam quod diatessaron ac diapente sesquialtero et sesquitertio
coniungunt, in reliquis uero superparticularibus, cum eiusdem sint generis, nullas omnino applicent consonantias.
VIII
Demonstratio secundum Ptolemaeum diapason et diatessaron consonantiae.
Probat autem ex diapason et diatessaron quamdam symphoniam fieri hoc modo. Quoniam enim diapason
consonantia talem uocis efficit coniunctionem, ut unus atque idem neruus esse uideatur, idque Pythagorici quoque
consentiunt, quocirca si qua ei consonantia fuerit addita, integra inuiolataque seruatur. Ita enim diapason consonantiae
additur tanquam uni neruo. Sit igitur diapason consonantia quae contineatur inter hypaton meson et neten

