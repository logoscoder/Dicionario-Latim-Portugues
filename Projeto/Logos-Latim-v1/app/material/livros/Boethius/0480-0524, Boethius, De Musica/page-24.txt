continuas adhibere non possumus nisi multiplex ille, a quo hae deriuari possint, reperiatur, sit unitas prima eique
octonarius octuplus primus. Ad hoc igitur unum sesquioctauum potero deriuare. Sed quia duos quaerimus, fient octies
octo, atque ex eo 64 explicentur. Erit igitur secundus octuplus a quo possumus duas sesquioctauas proportiones
educere. Namque octo quae est octaua pars 64 unitatum eisdem additi totam summam 72 perficiunt; his uero si sua
octaua similiter opponatur, quae est nouenarius, 81 reddunt. Eruntque duo toni continui principali dispositione
conscripti
64, 72, 81.
[PLLXIII:1218,2; text: 64, 72, 81, tonus] [BOEDIM2 06GF]
Nunc igitur 64 unitatum sesquitertium conquiramus. Sed quoniam 64
probantur partem tertiam non habere, si omnes hi numeri ternario multiplicentur, mox eis pars tertia contingit,
et omnes in eadem proportione durabunt, in qua fuerunt antequam his ternarius multiplicator accederet; fiant igitur ter
64, id est 192, horum tertia 64 eisdem addita 256 reddet, Erit igitur haec sesquitertia proportio diatessaron [1219]
consonantiam tenens. Nunc igitur quas sesquioctauas proportiones ad 192 duobus numeris continentes rato ordine
collocemus; fiant igitur ter 72, id est 216. Rursus ter 81, qui sunt 243, qui inter duos supra scriptos terminos collocentur
hoc modo: 192, 216, 243, 256.
[PLLXIII:1219; text: tonus, semitonium, 192, 216, 243, 256, Diatessaron.] [BOEDIM2 06GF]
In hac dispositione proportionum, primus numerus ad postremum diatessaron constituit consonantiam. Idem
uero primus ad secundum, et secundus ad tertium geminos constituunt tonos. Constat igitur spatium quod relinquitur ex
243 ad 256, in quibus minimi semitonii forma consistit.
XXVIII,
Demonstrationes non esse: 243 ad 256 toni medietatem.
Approbo igitur 253 ad 256 distantiam non esse integram toni medii dimensionem. Etenim ducentorum
quadraginta trium et ducentorum 56, differentia 13 tantum unitatibus continetur. Qui tredecim minus quidem quam
minoris octauam decimam, plus uero quam nonam decimam obtinent partem. Si enim octies decies tredecim ducas,
efficies 234, qui 243 nullo modo aequabit; si decies nouies multiplices, superuadent, cum oporteat omne semitonium, si
tamen integrum toni dimidium tenet, inter sextam decimam partem ac septimam decimam collocari. Quod posterius
demonstrabitur. Nunc illud liquebit talem semitonii distantiam sibimet geminatam, unum toni spatium non posse
complere. Age enim ut sese 256 ad 243 habent, tales duas sibimet continuas proportiones, secundum superius
descriptam regulam disponamus; 200 enim 50 et et 6 in semetipsos multiplicemus, et sit maximus terminus 65536. Item
243 propria numerositate concrescant, et sit minimus terminus 59049.
Rursus igitur 256 ad ducentorum 43 multitudinem concrescant. Erit igitur numerus 62208; hic igitur medius
collocetur hoc modo:
65536 62208 59849
In eadem igitur sunt proportione ducenti 56 et 243. In qua 65536 ad 62208; et item 62208 ad 59049. Sed
maximus eorum terminus, qui est 65536, ad minimum qui est 59040, unum integrum non efficit tonum. Quod si primi
ad secundum proportio, quae est aequa secundi ad tertium proportioni, integri esse semitonii probaretur, duo dimidia
iuncta unum necessario efficerent tonum. Nunc autem cum non sit extremorum terminorum sesquioctaua proportio,
manifestum est hae duo spatia proprie tonorum dimidia non uideri. Quidquid enim cuiuscumque est dimidium, id si
duplicetur illud efficit, cuius dicitur esse dimidium.
Si uero illud implere non possit geminata particula, minus est parte dimidia. Si uero [1220] superfluat ac
superuadat, plus est parte dimidia. Praeterea probabuntur 95536 non facere sesquioctauam proportionem. Si 56049
unitatibus comparentur, si octaua pars 59049, eisdem secundum eas quae in arithmeticis dictae sunt regulas aggeratur.
Quae quoniam integris numeris non consistit, idcirco eamdem octauam partem relinquimus lectorum diligentiae
computandam. Liquet igitur eam proportionem quae in 256 et 243 est constituta, non esse integrum dimidium toni;
quocirca id quod uere semitonium nuncupatur, pars toni minor est quam dimidia.
[PLLXIII:1220,1; text: Differentiae, 13196, 3328, 3159, 78732, 65536,
62208, 59049, Semiditonus cum comate, Semitonium minus. Diatessaron sesquitertia] [BOEDIM2 07GF]
(Pinxissem totum spatium toni. At minimus terminus puta 59049 praecedentem sesquioctauam non habet, cum
ipse sit quintus sesquioctauus, quinti octupli. Ut id in figurula ante picta comperies.)
XXIX
De maiore parte toni in quibus minimis numeris constet.
Reliqua igitur pars, quae maior est, apotome nuncupatur a Graecis, a nobis uero potest uocari decisio. Id enim
natura fert, ut quotiens aliquid secatur, ita ut non aequis partibus diuidatur, quanto minor pars dimidio minor est, tanto
maior pars eadem, quae auctior est, dimidium uincat. Quantum igitur semitonium minus integro dimidio toni minus est,
tanto apotome toni integrum superat dimidium et uincit. Et quoniam docuimus semitonium in 256 et 243 principaliter
stare, nunc ea quae apotome dicitur, in quibus possit minimis constare numeris approbemus. Si igitur 243 partem
recipere octauam possent cum ad eum sesquioctauus numerus comparetur, tunc 256 habitudo ad sesquioctauam
summam minimi numeri comparata, apotomen necessaria ratione monstraret. Nunc uero quoniam ei pars octaua deesse
monstratur, utrique numeri octies fiant. Et ex 243 quidem octies multiplicatis fit numerus 1944. Quibus si propria

