Sed huiusmodi diuisio uicissim semper in alterutra permutatur, possumus enim dicere "eorum quae dura sunt
alia sunt nigra, alia alba" et rursus "eorum quae liquida alia sunt alba, alia nigra"; sed haec rursus conuersa diuidimus:
"eorum quae sunt nigra alia sunt dura, alia liquentia".
Differt autem huiusmodi diuisio omnibus quae supra sunt dictae, nam neque significationem partiri possumus
in uoces, cum uox in significationes proprias discernatur, nec partes in totum diuiduntur, quamuis totum separetur in
partes, nec species secatur in genera, licet genus in species diuidatur.
Quod uero superius dictum est, hanc diuisionem ita fieri si utraque eidem contingerent inesse subiecto, si
attentius perspicitur liquet, nam cum dicimus eorum quae dura sunt alia esse alba, alia nigra, ut est lapis atque
hebenum, manifestum est hebeno utraque inesse, et duritiem scilicet et nigredinem. In caeteris quoque id diligens lector
inueniet.
Quibus autem summa ope ratio ueritatis inquiritur, his prius intelligendum est quae sit horum omnium simul
proprietas quibusque inter se singillatim differentiis segregentur. Omnis enim uocis et generis totiusque diuisio
secundum se diuisio nuncupatur, reliquae uero tres in accidentis distributione ponuntur.
Secundum se autem diuisionis huiusmodi differentia est. Differt enim diuisio generis a uocis diuisione quod
uox quidem in proprias semper significationes separatur, /12/ genus non in significationes sed in quadam a se
quodammodo creatione disiungitur, et genus semper speciei propriae totum est et uniuersalius in natura, aequiuocatio
uero uniuersalior quidem significata re dicitur, tantum uoce non etiam totum est in natura.
Illo quoque a uocis distributione diuiditur, quod nihil habent commune praeter solum nomen quae sub ea uoce
sunt, quae uero sub genere collocantur et nomen generis et definitionem suscipiunt.
Amplius quoque non eadem apud omnes uocis est distributio: quod apud nos dicitur canis cum eius multae
significationes in lingua Romana sint simpliciter fortasse praedicatur in barbara, cum ea quae apud nos uno nomine
nuncupantur illi pluribus fortasse significent. Generis uero apud omnes eadem diuisio distributioque permanet, unde fit
ut uocis quidem diuisio ad positionem consuetudinemque pertineat, generis ad naturam, nam quod apud omnes idem est
natura est, consuetudinis uero est quod apud aliquos permutatur. Et hae quidem sunt differentiae generis distributionis
et uocis.
Generis quoque sectio totius distributione seiungitur quod totius diuisio secundum quantitatem fit, partes enim
totam substantiam coniungentes actu aut ratione animi et cogitatione separantur, generis uero distributio qualitate
perficitur. Nam cum hominem sub animali locauero tunc qualitate diuisio facta est, quale namque animal est homo
idcirco quoniam quadam qualitate formatur, unde quale sit animal homo interrogatus aut "rationale" respondebit aut
certe "mortale".
Amplius <quoque> genus omne naturaliter prius est propriis speciebus, totum autem partibus propriis
posterius; partes sunt quae totum iungunt, compositi sui perfectionem alias natura tantum, alias ratione quoque
temporis antecedunt, unde fit ut genus in posteriora, totum uero in priora soluamus. Hinc quoque illud uere dicitur: si
genus interimatur statim species deperire, si species /14/ interempta sit non peremptum genus in natura consistere.
Contra euenit in toto, nam si pars totius perit totum non erit, cuius pars una sit interempta; sin totum pereat partes
permanent distributae, ut si de integra domo quis abstulerit tectum, totum quod ante fuit intercipit, sed pereunte toto
parietes et fundamenta constabunt.
Amplius quoque genus speciebus materia est, nam sicut aes accepta forma transit in statuam ita genus accepta
differentia transit in speciem; totius uero partium multitudo materia est, forma uero earundem partium compositio. Nam
sicut species ex genere constat et differentia, ita totum constat ex partibus, unde fit ut totum ab unaquaque parte sua
partium ipsarum compositione differat, species uero a genere differentiae coniunctione.
Amplius quoque species idem semper quod genus est, ut homo idem est quod animal et uirtus idem est quod
habitus, partes uero non semper idem quod totum, neque enim manus idem est quod homo nec idem paries quod
domus. Et in his quidem quae dissimiles partes habent hoc clarum est, sed non eodem modo in his quae similes, ut in
aeris uirgula cuius partes, quia sunt continuae quia eiusdem sunt aeris, uidentur idem esse quod totum est, sed falso;
fortasse enim idem sint partes huiusmodi substantia, non etiam quantitate.
Restat autem uocis et totius distributionis differentias dare.
Differunt autem quod totum quidem constat partibus, uox uero non constat ex his quae significat; et fit totius
quidem diuisio in partes, uocis autem fit non in partes sed in eas res quas uox ipsa significat, unde fit ut sublata parte
una totum pereat, sublata una re quam uox significat multa designans uox illa permaneat.
<DIVISIO GENERIS>
Nunc ergo quoniam secundum se diuisionis differentiae dictae sunt generis distributio pertractetur. Primum
quid genus sit definiendum est: genus est quod de pluribus specie differentibus in eo quod /16/ quid sit praedicatur,
species uero est quam sub genere collocamus, differentia qua aliud ab alio distare proponimus.
Et est quidem genus quod interroganti quid quaeque res sit conuenit responderi, differentia quae ad qualis
percontationem rectissime respondetur; nam cum quis interrogatur "Quid est homo?" recte "Animal", "Qualis est
homo?" conuenienter "Rationabilis", respondetur.
Diuiditur autem genus alias in species, alias in differentias si species quibus genus oportet diuidi nominibus
carent, ut cum dico "animalium alia rationabilia sunt, alia irrationabilia" rationabile et irrationabile differentiae sunt.
Sed quoniam speciei huius quae est animal rationabile nomen unum non est, idcirco pro specie differentiam ponimus

