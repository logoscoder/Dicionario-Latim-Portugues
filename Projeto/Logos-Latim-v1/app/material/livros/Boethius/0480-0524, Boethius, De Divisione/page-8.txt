Diuiditur autem significationes aequiuocarum secundum aequiuocationem unius particulae orationum
definitione, ut cum dico:
Homo uiuit
intelligitur et uerus et pictus; diuiditur autem hoc modo:
Animal rationale mortale uiuit
(quod uerum est),
Animalis rationalis mortalis simulatio uiuit
(quod falsum est). Diuiditur qualibet adiectione quae terminet, uel generis uel casus uel alicuius articuli; ut
cum dico:
Canna Romanorum sanguine sorduit
et calamum demonstrat et fluuium, sed diuidimus sic: articulo quidem, ut dicamus:
Hic Canna Romanorum sanguine sorduit
uel genere, ut:
Canna Romanorum sanguine plenus fuit
uel casu uel numero, in illo enim singularis tantum est, in illo pluralis, et de aliis quidem eodem modo.
Sunt autem alia secundum accentum, alia secundum orthographiam, et secundum accentum quidem ut "pone"
et "pone", secundum orthographiam ut "quaeror" et "queror" ab inquisitione et /48/ querela; et haec rursus uel
secundum ipsam orthographiam diuiduntur uel secundum actionem et passionem, quod "quaeror" ab inquisitione
passiuum est, "queror" autem a querela agentis est.
Ambiguarum uero orationum facienda est diuisio, aut per adiectionem aut per diminutionem aut per
diuisionem aut per aliquam transmutationem, ut cum dicitur:
Audio Troianos uicisse Graecos
ita dicamus:
Audio quod Graeci uicerint Troianos
haec enim ambiguitas quolibet eorum modo soluitur.
Non tamen ita diuidenda est omnis uocum significatio tamquam generis: in genere omnes species
enumerantur, in ambiguitate uero tantae sufficiunt quantae ad eum sermonem possint esse utiles quem alterutra nectit
oratio.
Ac de uocis quidem significatione sufficienter dictum est, est autem et de generis totiusque diuisione
propositum atque expeditum.
< DIVISIO PER ACCIDENS >
Quare de omnibus secundum se partitionibus diligentissime pertractatum est.
Nunc de his diuisionibus dicemus quae per accidens fiunt. Harum autem commune praeceptum est, quicquid
ipsorum diuiditur in opposita disgregari, ut si subiectum in accidentia diuidimus non dicamus "Corporum alia sunt alba,
alia dulcia", quae opposita non sunt, sed "Corporum alia sunt alba, alia nigra, alia neutra", eodem quoque modo in aliis
secundum accidens diuisionibus diuidendum est.
Atque illud maxime perspiciendum, ne quid ultra dicatur aut minus, sicut fit in generis diuisione. Non enim
oportet relinqui aliquod accidens ex eadem oppositione quod subiecto illi inest quod non in diuisione dicatur, neque
uero addi aliquid quod subiecto inesse non possit.
Posterior quidem Peripateticae secta prudentiae differentias diuisionum diligentissima ratione perspexit et per
se diuisionem ab ea quae est secundum accidens ipsasque inter se disiunxit atque distribuit, /50/ antiquiores autem
indifferenter et accidente pro genere et accidentibus pro speciebus aut differentiis utebantur, unde nobis peropportuna
utilitas uisa est et communiones harum diuisionum prodere et eas propriis differentiis disgregare. Et de diuisione
quidem omni quantum introductionis breuitas patiebatur diligenter expressimus.

