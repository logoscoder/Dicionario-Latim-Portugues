significatiua et iungo cum genere, id est cum uoce, et facio "uox significatiua" et tunc respicio utrum genus hoc et
differentia nomini sint aequalia.
Sed nondum aequalia sunt, potest enim et uox significatiua esse et nomen non esse, sunt enim quaedam uoces
quae dolorem designant, aliae quae animi passiones naturaliter quae nomina non sunt, ut interiectiones. Rursus ipsam
uocum significantiam in alias differentias diuido: "Vocum significatiuarum aliae sunt secundum positionem, aliae /36/
sunt naturaliter", et uox quidem significans naturaliter nihil ad nomen, uox uero significans positione hominum nomini
congruit. Quocirca duas has differentias significatiuam et secundum positionem, iungo cum uoce, id est cum genere, et
dico: "Nomen est uox significatiua secundum placitum".
Sed rursus mihi non aequatur ad nomen, sunt namque et uerba uoces significatiuae et secundum positionem;
non igitur solius nominis definitio est. Distribuo iterum differentiam quae est secundum positionem et dico "Secundum
positionem uocum significatiuarum aliae sunt cum tempore, aliae sine tempore", et differentia quidem cum tempore
nomini non iungitur idcirco quod uerborum est consignificare tempora, nominum uero minime; restat ergo ut congruat
illa differentia quae est sine tempore. Iungo igitur has tres differentias generi et dico: "Nomen est uox significatiua ad
placitum sine tempore".
Sed rursus mihi non plena conclusio definitionis occurrit, potest enim uox et significatiua et secundum
positionem et sine tempore esse et nomen non esse unum sed nomina iuncta, quae est oratio, ut:
Socrates cum Platone et discipulis
sed quamquam imperfecta quidem haec sit oratio, tamen est oratio.
Quocirca ultima differentia quae est sine tempore aliis item differentiis diuidenda est, et dicemus: "Vocum
significatiuarum secundum positionem sine tempore aliae sunt quarum pars extra aliquid significat", hoc pertinet ad
orationem, "aliae quarum pars extra nihil significat", hoc pertinet ad nomen, nominis enim pars nihil extra designat. Fit
ergo definitio sic: "Nomen est uox significatiua secundum placitum sine tempore, cuius nulla pars extra significatiua est
separata".
Videsne igitur quam recta definitio constituta sit? Nam quod dixi "uocem" a caeteris sonis nomen disiunxi,
quod "significatiuam" apposui nomen a non significatiuis uocibus separaui, quod "secundum placitum"
et "sine tempore" a naturaliter significantibus uocibus et a uerbis proprietas nominis distributa est, quod eius
partes extra nihil significare proposui ab oratione distinxi, cuius partes aliquid separatae extra significant. Unde fit ut
quodcumque nomen fuerit illa definitione claudatur et ubicumque haec ratio definitionis aptabitur illud nomen esse non
dubitem. /38/
Illud quoque dicendum est, quod genus in diuisione totum est, in definitione pars, et sic est definitio quasi
quaedam partes totum coniungant, sic est diuisio quasi totum soluatur in partes, et est similis diuisio generis totius
diuisioni, definitio totius compositioni. Namque in diuisione generis animal totum est hominis, intra se enim
complectitur hominem, in definitione uero pars est, specie namque genus cum aliis differentiis iunctum componit, ut
cum dico "Animalium alia sunt rationabilia, alia irrationabilia" et rursus "Rationabilium alia sunt mortalia, alia
immortalia", animal rationalis totum est et rursus rationale mortalis, et haec tria hominis. Si uero in definitione dicam:
Homo est animal rationale mortale
tria haec unum hominem iungunt, quocirca pars ipsius et genus et differentia reperitur.
Sic igitur in diuisione genus totum est, species pars, eodem quoque modo differentiae totum, partes in quas
illae diuiduntur. In definitione uero et genus et differentiae partes sunt, definita uero species totum.
Sed haec hactenus.
< DIVISIO TOTIUS >
Nunc de ea diuisione dicemus quae est totius in partes, haec enim erat secunda diuisio post generis diuisionem.
Quod enim dicimus totum multipliciter significamus: totum namque est quod continuum est, ut corpus uel linea uel
aliquid huiusmodi; dicimus quoque totum quod continuum non est, ut totum gregem uel totum populum uel totum
exercitum; dicimus quoque totum quod uniuersale est, ut hominem uel equum, hi enim toti sunt suarum partium, id est
hominum uel equorum, unde et particularem unumquemque hominem dicimus; dicitur quoque totum quod ex
quibusdam uirtutibus constat, ut animae alia potentia est sapiendi, alia sentiendi, alia uegetandi.
Tot igitur modis cum totum dicatur, facienda totius diuisio est primo quidem, si continuum fuerit, in eas partes
ex quibus ipsum /40/ totum constare perspicitur, aliter enim diuisio non fit. Hominis enim corpus in partes suas
diuideres, in caput, manus, thoracem, pedes, et si quo alio modo secundum proprias partes fit recta diuisio.
Quorum autem multiplex est compositio multiplex etiam diuisio, ut animal separatur quidem in partes eas quae
sibi similes habent partes, in carnes, et ossa, rursus in eas quae sibi similes non habent partes, in manus, in pedes,
eodem quoque modo et nauis et domus. Librum quoque in uersus atque hos in sermones, hos autem in syllabas,
syllabas in litteras soluimus, ita fit ut litterae et syllabae et nomina et uersus partes quaedam totius libri esse uideantur,
alio tamen modo acceptae non partes totius sed partes partium sint.
Oportet autem non omnia speculari quasi actu diuidantur sed quasi animo et ratione, ut uinum aquae mixtum
diuidimus in uina aquae mixta, hoc actu, diuidimus etiam in uinum et aquam ex quibus mixtum est, hoc ratione, haec
enim iam mixta separari non possunt.
Fit autem totius diuisio et in materiam atque formam, aliter enim constat statua ex partibus suis, aliter ex
materia atque forma, id est ex aere et specie.

