Similiter etiam illa tota diuidenda sunt quae continua non sunt eodem quoque modo et ea quae sunt
uniuersalia, ut "Hominum alii sunt in Europa, alii in Asia, alii in Africa".
Eius quoque totius quod ex uirtutibus constat hoc modo facienda est diuisio: "Animae alia pars est in uirgultis,
alia in animalibus" et rursus "eius quae est in animalibus alia rationalis, alia sensibilis est" et rursus haec aliis sub
diuisionibus dissipantur. Sed non est anima horum genus sed totum, partes enim hae animae sunt, sed non ut in
quantitate, sed ut in aliqua potestate atque uirtute, ex his enim potentiis substantia animae iungitur. Unde fit ut quiddam
simile habeat huiusmodi diuisio et generis et totius diuisioni, nam quod quaelibet eius pars fuerit animae praedicatio
eam sequitur, ad generis diuisionem refertur, cuius ubicumque fuerit species ipsum mox consequitur genus; quod autem
non omnis anima omnibus partibus iungitur sed alia aliis, hoc ad totius naturam referri necesse est. /42/
< DIVISIO VOCIS >
Restat igitur ut de uocis in significantias diuisione tractemus. Fit autem uocis diuisio tribus modis. Diuiditur
enim in significationes ut aequiuoca uel ambigua, plures enim res significat unum nomen, ut "canis", plures rursus una
oratio, ut cum dico Graecos uicisse Troianos. Alio autem modo secundum modum, haec enim non plura significant sed
multis modis, ut cum dicimus "infinitum" unam rem quidem significat cuius terminus inueniri non possit, sed hoc
dicimus aut secundum mensuram aut secundum multitudinem aut secundum speciem: secundum mensuram, ut est
infinitum esse mundum, magnitudine enim dicimus infinitum; secundum multitudinem, ut est infinitam esse corporum
diuisionem, infinitam namque diuisionum multitudinem significamus; rursus secundum speciem, ut infinitas dicimus
figuras, infinitae enim sunt species figurarum. Dicimus etiam infinitum aliquid secundum tempus, ut infinitum dicimus
mundum, cuius terminus secundum tempus inueniri non possit, eodem quoque modo infinitum dicimus Deum, cuius
supernae uitae terminus inueniri secundum tempus non possit. Sic igitur haec uox non plura significat secundum se sed
multimode de singulis praedicatur, unum tamen ipsa significans.
Alius uero modus secundum determinationem. Quotiens enim sine determinatione dicitur uox ulla, facit
intellectu dubitationem, ut est "homo", haec enim uox multa significat, nulla enim definitione conclusa audientis
intelligentiam multis raptat fluctibus erroribusque traducit. Quid enim quisque auditor intelligat ubi id quod dicens
loquitur nulla determinatione concluditur? Nisi enim quis ita definiat dicens:
Omnis homo ambulat
aut certe:
Quidam homo ambulat
et hunc nomine, si ita contingit, designet, intellectus audientis quod rationabiliter intelligat non habet. Sunt
etiam aliae determinationes, ut si quis dicat:
Det mihi!
quando uel quid dare debeat nullus intelligit nisi intellectus et certa /44/ ratio determinationis addatur, uel si
quis dicat:
Ad me uenite!
quo ueniant uel quando nisi determinatione non cognoscitur. Est autem omne quidem ambiguum dubitabile,
non tamen omne dubitabile ambiguum, haec enim quae dicta sunt dubitabilia quidem sunt, non tamen ambigua. In
ambiguis enim uterque auditor rationabiliter se ipsum intellexisse arbitratur, ut cum quis dicit:
Audio Graecos uicisse Troianos
unus potest intelligere quod Graeci Troianos uicerint, alius quod Troiani Graecos, et uterque hoc dicentis
ipsius sermonibus rationabiliter intellegunt. Cum autem dico:
Da mihi!
quid dare debeat nullus ex ipsis sermonibus rationabiliter auditor intelligit, quod enim ego non dixi ille potius
suspicabitur quam aliqua ratione id quod a me prolatum non est perspicaciter uideat.
Tot igitur modis cum uocis diuisio fiat, aut per significantias aut per modum significationum aut per
determinationem, in his quae secundum significantiam diuiduntur non solum diuidendae sunt significationes sed etiam
diuersas res esse quae significantur definitione monstrandum est. Aristoteles enim hoc in Topicis diligenter praecepit,
ut in his quae dicuntur bona alia sunt bona, ut ea quae boni retinent qualitatem, alia quae ipsa quidem nulla qualitale
dicuntur sed quod bonam rem faciunt idcirco bona dicuntur.
Oportet autem maxime exercere hanc artem, ut ipse Aristoteles ait, contra sophisticas importunitates, si enim
nulla subiecta sit res quam significat uox, designatiua esse non dicitur, sin uero una res sit quam significat uox, dicitur
simplex, quod si plures, multiplex et multa significans. Diuidenda igitur haec sunt ne in aliquo syllogismo capiamur.
Sin uero amphibola oratio est, euenit ut aliquotiens utroque modo possibilia sint quae significantur, ut id quod
superius dixi; potuit /46/ enim fieri ut Graeci uincerent Troianos et Troiani Gracos superarent. Sunt uero alia quae
impossibilia sunt, ut cum dico hominem comedere panem, significat quidem quod homo panem comedat, rursus quod
panis hominem, sed hoc impossibile est. Ergo quotiens ad contentionem uenitur diuidenda et possibilia et impossibilia,
quotiens ad ueritatem sola possibilia dicenda, impossibilia relinquenda sunt.
Quoniam ergo plures sunt species plura significantium uocum, dicendum est quod aliae in particula
multiplicitatem significationis habent, aliae in tota oratione, et eorum quae in particula habent pars ipsa aequiuoca
dicitur, tota uero ipsa oratio secundum aequiuocationem multiplex, illa uero quae in oratione tota significationis
multiplicitatem retinet (ut supra iam dictum est) ambigua nuncupatur.

