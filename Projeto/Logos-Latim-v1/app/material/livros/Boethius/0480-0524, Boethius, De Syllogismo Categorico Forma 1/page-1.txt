ANICII MANLII SEVERINI BOETHII
DE SYLLOGISMO CATEGORICO
LIBER PRIMUS
[793C] Multa Graeci ueteres posteris suis in consultissimis reliquere tractatibus, in quibus priusquam ad res
densa caligantes obscuritate uenirent, quasi quadam intelligentia luctatione praeludunt: hinc per introductionem est
facilior discibiliorque doctrina, hinc per ea quae illi *prolegomena* uocant, nos praedicta uel praedicenda possumus
dicere, ad intelligentiam promptior uia munitur. Hanc igitur prouidentiam non exosus, statui ego quoque in res
obscurissimas aliquem quodammodo pontem ponere, mediocriter quidque delibans ita ut si quid breuius dictum sit, id
nos dilatione ad intelligentiam porrigamus; si quid suo more Aristoteles nominum uerborumque mutatione turbauit, nos
intelligentiae seruientes ad consuetum uocabulum reducamus; si quid uero ut [793D] ad doctos scribens summa tantum
tangens designatione monstrauit, nos id introductionis modo aliqua in eas res tractatione disposita perquiramus.
Sed si qui ad hoc opus legendum accenserint, ab his petitum sit ne in his quae nunquam attigerint statim
audeant iudicare; neue si quid in puerilibus disciplinis acceperint, id sacrosanctum iudicent, quandoquidem res teneris
auribus accommodatas saepe philosophiae seuerior tractatus eliminat. Si quid uero in his non uidebitur, ne statim
obstrepant sed, ratione consulta, quid ipsi opinentur, quidue, nos ponimus, ueriore mentis acumine et [794C] subtiliore
pertractata ratione diiudicent. Et hi quidem sic. Nos enim, ut arbitror, suffecimus eos commentarios, de quibus haec nos
protulimus, degustent blando fortasse sapore subtilitatis eliciti, quamuis infrenis et indomiti creatores sint, tamen
ueterum uirorum inexpugnabilibus auctoritatibus acquiescent; si quis uero Graecae orationis expers est, in his, uel si
qua aliorum sunt similia, desudabit. Itaque haec huius prooemii lex erit, ut forum nostrum nemo non intellecturus, et ob
id culpaturus inspiciat. Sed ne prooemiis nihil afferentibus tempus teratur, inchoandum nobis est illo prius depulso
periculo, ne a quoquam sterilis culpetur oratio. Non enim eloquentiae compositiones sed planitiem consectamur: qua in
re si hoc efficimus, [794D]quamlibet incompte loquentes, intentio quoque nostra nobis perfecta est.
Sed quoniam syllogismorum structura nobis est hoc opere explicanda, syllogismis autem prior est propositio,
de propositionibus hoc libello tractatus habebitur.
Et quoniam propositionis partes sunt nomen et uerbum, pars autem ab eo cuius pars est prior est, de nomine, et
uerbo, quae prima sunt, disputatio prima ponatur.
Nomen est uox designatiua ad placitum sine tempore, cuius nulla pars extra designatiua est.
VOX autem dictum est, quia uox nominum genus est. Omnis autem definitio a genere trahitur, ut si definias
[795A] hominem, animal dicis, id est genus; post uero rationale, id est differentia.
DESIGNATIVA uero dicta est, quia sunt uoces quaedam quae nihil significant, ut sunt syllabis.
NOMEN uero, designat id cuius est nomen.
AD PLACITUM uero, quia nullum nomen aliquid per se significat sed ad ponentis placitum. Illud enim
unaquaeque res dicitur quod ei placuit qui primus rei nomen illud impressit. Sunt enim uoces naturaliter significantes,
ut canum latratus iras canum significat, et alia eius quaedam uox blandimenta; sed non sunt nomina non sunt ad
placitum significantes sed natura.
SINE TEMPORE uero, quod uerba quidem uoces sunt designatiuae et secundum placitum sed distant, quod
nomina sine tempore sunt, uerba cum tempore.
CUIUS NULLA [795B] PARS EXTRA DESIGNATIVA EST: nomen ab oratione disiungit, quod oratio et
ipsa uox est, et desiguatiua, et secundum placitum, aliquoties sine tempore est sed orationis partes significant, nominum
uero minime. In Ciceronis enim nomine nulla extra pars designatiua est, neque 'ci' neque 'ce' neque 'ro'. Neque si ex
duobus integris nomina sint. Quod enim in uno consignificat, id extra non significat. In nomine enim 'magister', 'magis'
et 'ter' consignificauit, quia est magister. Sublatum uero 'ter' et 'magis' non erit alicuius significatio, nisi tibi hoc alii
nomen dare placuerit. Omnia enim nomina non naturaliter sunt, sed ad placitum ponuntur. Sed de hoc in commentario
libri *Peri hermeneias* Aristotelis dictum est [795C] et maior eius rei tractatus est, quam ut nunc queat expediri.
Reuertamur igitur ad nomen. Sed quoniam sunt quaedam uoces quae et designatiuae sunt, et secundum
placitum et sine tempore, quarum dubia sit natura, ut est 'non-homo', hoc enim significat quiddam et secundum
placitum, impositum est enim sed dubium est cui subdi possit, nomini enim non potest, omne enim nomen significat
aliquid definitum, 'non-homo' autem quod definitum est perimit, oratio uero dici non potest, omnis enim oratio ex
nominibus et uerbis constat, 'non-homo' autem, neque ex nominibus constat neque ex uerbis sed multo magis esse non
potest uerbum, omne enim uerbum cum tempore est, 'non-homo' uero sine tempore est: quid sit ergo ita uidendum
[795D] est: et quoniam 'non-homo' uox significat quiddam, quid autem significet in homine ipso non continetur (potest
enim 'non-homo' et equus esse et lapis et domus, et quidquid homo non fuerit, quoniam ea qui re significare potest
infinita sunt, infinitum nomen uocatur); et quoniam sunt quaedam uoces et designatiuae et ad placitum, et definitae, et
quarum partes extra nihil significant, ut sunt casus nominum, ut 'Ciceronis' et 'Cicerone' et caetera, haec nomina non
erunt. Omne enim nomen iunctum cum est uerbo, aut uerum aut falsum demonstrat. Ut si dicas:
Dies est
hoc uero aut uerum aut falsum est. Si uero casum iungas, neque uerum neque falsum efficis. Si enim dicas:
Diei est

1

