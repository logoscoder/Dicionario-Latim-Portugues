Hoc enim uidetur [807D] haec propositio dicere, ac si diceret: Quaedam res quae animal non est homo est, qui
enim dicit:
Non homo non est
hominem esse significat quod animal non sit. Hoc uero aperte falsum est, omnis enim homo animal est, et si
uera fuerit particularis negatio quae dicit:
Quoddam animal homo non est
uera erit et eius per contrapositionem conuersio quae dicit:
Quidam non homo non animal non est.
Aequale est enim ac si diceret: Res quae homo non est non est non animal sed est animal, ut equus et bos
homo non est, et non est non animal. Ergo si cum particularis negatio falsa est, falsa est etiam eius per compositionem
conuersio, et si cum particularis negatio uera est, uera est eius per contrapositionem conuersio, non [808B] est dubium
quin particularis negatio possit per contrapositionem sibi ipsa conuerti.
Nunc quoniam ostensum generalem affirmatiuam et particularem negatiuam, per contrapositionem sibi posse
conuerti, ostendamus generalem negatiuam et particularem affirmatiuam per contrapositionem sibi non posse conuerti.
Et prius de generali negatione dicendum est. Nam si generalis negatio uera est, non necesse erit per
contrapositionem sibi conuersam ueram esse. Sed si falsa fuerit et per contrapositionem sibi conuersam falsam esse
necesse est. Nam si falsa est quae dicit:
Nullus homo animal est
falsa erit fortasse eius per contrapositionem conuersio, quae dicit:
Nullum non animal non homo est.
Aequale est enim ac si dicat: Nulla res est quae non [808C] sit animal et sit non homo, quod est omnis res quae
animam non habet homo est, quod aperte falsum est. Item si uera fuerit generalis negatio, falsa erit eius per
contrapositionem conuersio. Nam si uera est quae dicit:
Nullus homo est lapis
falsa erit eius per contrapositionem conuersio quae dicit:
Nullus non lapis non homo est.
Aequale est enim ac si dicat: Nulla res est quae cum non sit lapis non homo sit, quod est omnis res
quaecumque lapis non fuerit homo est, quod falsum est. Innumerabilia enim inuenies quae non sunt lapides, et non
homines non sunt; ergo quoniam si generalis negatio falsa fuerit, Falsa est eius per contrapositionem conuersio, uel si
eadem uera fuerit, falsa erit eius per contrapositionem conuersio, non est dubium generalem negationem sibi non posse
[808D] conuerti, quod enim in aliquo fallit, generaliter colligi non potest.
Restat igitur ut id quod reliquum est monstremus, particularem affirmationem per contrapositionem sibi non
posse conuerti. Cum enim fuerit particularis affirmatio uera, uera erit eius etiam per contrapositionem conuersio. Nam
si uera est quae dicit:
Quidam homo animal est
uera est eius per contrapositionem conuersio:
Quoddam non animal non homo est.
Aequale est enim ac si dicat: Quaedam res quae animam non habet homo non est, quod uerum est. Lapis enim
animam non habet, et tamen homo non est. Item si particularis affirmatio quae dicit:
Quidam lapis homo est
falsa est, uera erit eius per contrapositionem conuersio quae dicit:
Quidam [809A] non homo non lapis est.
Aequale est enim ac si diceret: Quaedam res quae homo non fuerit lapis non est, quod uerum est. Equus enim
homo non est, et tamen lapis non est. Ergo si cum in quibusdam particularis affirmatio uera fuerit, uera erit eius per
contrapositionem conuersio, et si cum in quibusdam falsa fuerit particularis affirmatio, uera erit eius per
contrapositionem conuersio, non est dubium particulares affirmationes per contrapositionem sibi non posse conuerti.
Generalis enim negatio et particularis affirmatio, quae contraiacentes sunt, in per contrapositionem conuersionibus
contraria patiuntur. Nam in generalibus negatiuis siue generales negatiuae uerae fuerint siue falsae per
contrapositionem conuersiones semper falsae sunt; in particularibus autem affirmatiuis, [809B] siue particularis
affirmatio uera fuerit siue falsa, siue per contrapositionem conuersio uera est. [810A]
Repetendum est igitur a superioribus et confirmandum quod in simplicibus terminorum conuersionibus
particularis affirmatio et generalis negatio sibi conuerti possunt. Generales uero affirmatio et particularis negatio sibi
conuerti uon possunt. In his uero conuersionibus quae per contrapositionem fiunt, contra est; nam generalis affirmatio
et particularis negatio per contrapositionem sibi ipsis conuerti possunt, generalis uero negatio, et particularis affirmatio
per contrapositionem sibi ipsis conuerti non possunt, et generalis negatio et particularis affirmatio quae sunt
contraiacentes in ueri falsique distantia (ut demonstratum est), sibi ipsis inuicem contraria patiuntur.
Haec de categoricorum syllogismorum categoricis propositionibus dicta sufficiant. Si qua uero in his [810B]
praetermissa sunt, in Perihermenias Aristotelis commentario diligentius subtiliusque tractata sunt.
LIBER SECUNDUS
12

