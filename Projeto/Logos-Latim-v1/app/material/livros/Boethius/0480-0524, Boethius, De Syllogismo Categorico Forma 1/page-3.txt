Enuntiatio autem in duas partes secabitur, in affirmationem et negationem. Affirmatio est enuntiatio alicuius
ad aliquid. Negatio est enuntiatio alicuius ab aliquo. Et est affirmatio, ut puta:
Plato philosophus est.
Negatio:
Plato philosophus non est.
Affirmatio enim ad Platonem philosophiam enuntiat aliquam, id est Platonem esse philosopbum. Negatio uero
ab aliquo Platone aliquam philosophiam enuntiando tollit, id est enuntiat Platonem non esse philosophum.
Enuntiatiuarum igitur orationum aliae sunt simplices, aliae non simplices. Simplices sunt [797D] ut si dicas:
Dies est.
Lux est.
Non simplices ut:
Si dies est lux est.
Affirmationes uero simplices et negationes, aliae sunt uniuersales, aliae sunt particulares, aliae indefinitae.
Uniuersales sunt quae aut omne affirmant ut:
Omnis homo animal est
aut omne negant, ut:
Nullus homo animal est
Particulares uero quae aliquem affirmant uel aliquem negant, ut:
Aliquis homo animal est
Aliquis homo animal non est
indefinitae uero quae neque uniuersaliter affirmant aut negant, neque particulariter, ut:
Homo animal est
Homo animal non est
Diuiditur autem simplex propositio in duas partes: in subiectum et praedicatum, ut:
Homo animal est
'homo' subiectum est, 'animal' uero de homine praedicatur. Hae autem partes termini nominantur. [798A] Quos
definimus sic: Termini sunt partes simplicis propositionis in quibus diuiditur principaliter propositio. Est enim simplicis
propositionis uniuersalis secunda diuisio, ut sit in propositione:
Omnis homo animal est
'omnis homo' unus terminus, alius uero 'animal est'. Sed hoc secundo loco, illud uero principaliter. Nam primi
termini sunt subiectum et praedicatum. 'Est' enim et 'non est', non magis termini sunt quam affirmationis uel negationis
designatiua sunt, et 'omnis' uel 'nullus' uel 'aliquis' non magis sunt termini quam definitionum, utrum particulariter an
uniuersaliter dictum sit, designatiua sunt.
Diuiditur ergo, ut dictum est, propositio in id quod subiectum est, et in id quod praedicatur. Dico autem
subiectum, ut in:
Omnis homo animal est
propositione [798B] hominem, id uero quod pradicatur dico animal, et semper quod praedicatur, aut abundat et
superest sub#ecto, aut aequatur. Minus autem praedicatum a subiecto nunquam reperietur. Sed id quod diximus diuersis
demonstremus exemplis. Subiecto praedicatum abundat quoties genus aliquod de aliquo praedicatur, ut si dicas:
Omnis homo animal est
Non enim potes conuertere, ut dicas:
Omne animal homo est
quia animal ab homine plus est et abundat. Aequatur autem praedicatum subiecto quoties proprium quoddam
cuipiam praedicatur, ut:
Omnis homo risibile est
potes conuertere:
Omne risibile homo est
ut autem minus sit id quod praedicatur, fieri nequit. Dicitur etiam praecedere pracdicatum, sequi quod [798C]
subiectum est. Idonior est enim praedicatio constituere propositionem, quam id quod subiectum est.
Simplicium autem propositionum aliae sunt in nullo sibi participantes ut sunt:
Omnis homo animal est
et:
Virtus bona est
et aliae huiusmodi propositiones, aliae uero quae participant.
Participantium aliae sunt quae in utroque termino participant, aliae quae in altero, et quae altero termino
participant tribus modis, utroque uero duobus.
Ostendamus ergo exemplis quomodo altero tribus modis participant.
Communis enim terminus est, cum in una subiectus sit, in altera praedicatus, ut est:
Omnis homo animal est
et:
3

