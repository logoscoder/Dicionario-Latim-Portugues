Res admonet ut quaedam de indefinitis propositionibus consideremus.
Indefinitae etenim propositiones aequam uim retinent particularibus propositionibus. Dictum est enim quod si
uniuersales uel affirmatiuae uel negatiuae in subalternis propositionibus essent uerae, essent quoque uerae particulares.
Nunc uero dicimus quod si uniuersalis propositiones uerae fuerint, uerae erunt etiam indefinitas. Nam si uera est:
Omnis homo bipes est
uera est etiam:
Quidam homo bipes est
uera erit etiam indefinita quae dicit:
Homo bipes est.
Item dictum est quod si particulares falsae essent, falsae essent etiam uniuersales, nunc uero dicendum est
quod si indefinita falsa fuerit, falsa erit etiam uniuersalis. Nam si falsa est quae dicit:
Homo quadrupes est
falsa erit etiam quae dicit:
Quidam homo quadrupes est
et:
Omnis homo quadrupes est.
Atque idem hoc etiam in negatiuis conuenire uidetur. Unde constat quod omnes indefinitae particularibus
propositionibus aequam uim continent.
Rursus dictum est quod subcontrariae, quae particulares affirmatiuae et negatiuae sunt, simul uerae esse
possunt, diuidere etiam uerum falsumque [803A] ualent, simul uero falsae esse non posse. Hoc idem in indefinitis
propositionibus exspectandum est. Nam diuidunt inter se uerum falsumque, ut si quis dicat:
Homo bipes est
uera est;
Homo bipes non est
falsa est, et item:
Homo quadrupes est
falsa est;
Homo quadrupes non est
uera est; uerae autem simul inueniri possunt, ut si quis dicat:
Homo grammaticus est
si quis hoc dicat de Donato, uerum est. Item:
Homo grammaticus non est
si quis hoc dicat de Catone, uerum est, ut simul falsae sint nunquam reperiemus. Hinc quoque ostenditur
indefinitas cum particularibus aequali esse potentia.
Amplius quod dictum est, contraiacentes, id est uniuersalem affirmatiuam et particularem negatiuam, et item
uniuersalem negatiuam et particularem affirmatiuam neque [803B] ueras simul esse neque falsas sed inter se diuidere
uerum falsumque, hoc idem euenit in indefinitis. Nam uniuersalis affirmatiua et indefinita negatiua, uel uniuersalis
negatiua et indefinita affirmatiua, neque uerae simul esse possunt, neque simul falsae. Diuiduntur autem inter se uerum
falsumque: nam si dixeris:
Omnis homo bipes est
uera est; et si dicas:
Homo bipes non est
falsa est. Item si dixeris:
Homo quadrupes est
falsa est, si dixeris,
Nullus homo quadrupes est
uera est: unde hinc quoque colligere licet omnes indefinitas potestate et ui aequales esse particularibus.
Sunt etiam quaedam propositiones quae diuidunt quidem et ipsae uerum et falsum, ut:
Deus fulminat
Deus non fulminat.
Sed istae tunc diuidunt inter se uerum et falsum, cum idem tempus, [803C] idem subiectum, idem praedicatum
sit. Quod autem dico tale est, si aequiuocum subiectum fuerit, non diuidunt uerum et falsum. Si quis enim dicat:
Cato se Uticae occidit
et respondeatur:
Cato se Uticae non occidit
utraeque uerae sunt. Nam et Cato Minor se peremit, et Cato Censorius se Uticae non occidit. Sed hoc idcirco
euenit, quod Catonis nomen aequiuoce dicitur, dicitur enim et Maior Cato Censorius, et Minor Uticensis. Item si
aequiuoca fuerit in propositione praedicatio, uerum inter se affirmatio negatioque non diuidunt. Si quis enim sic dicat:
In nocte lucet
et respondeatur:
7

