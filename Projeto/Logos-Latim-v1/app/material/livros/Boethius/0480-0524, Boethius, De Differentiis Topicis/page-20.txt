Sed cum species in materiam uenerint, id est in ciuilem quaestionem, et eam cum suis obtinuerint partibus,
inferunt secum etiam ipsam rhetoricae facultatem. Quare etiam rhetoricae partes in singulis constitutionibus inerunt.
Sed illata materia infert secum instrumentum suum, infert igitur secum orationem, et haec proprias partes, eritque in
constitutionibus tractandis exordium, narratio, et caetera.
Sed cum instrumentum uenerit in ciuilem quaestionem, operam quoque suam simul infert; docebit igitur ac
persuadebit in omni constitutione. Sed haec per se uenire non poterunt, nisi sit qui haec moueat uelut artifex atque
architectus. Hic autem est orator, qui cum ad causam [1212A] accesserit, faciet officium suum; bene igitur dicet in
omni genere causaram, et in omni constitutione, faciet etiam finem, tum ut bene dixerit in omni constitutione, tum ut
persuaserit.
De singulis igitur nunc quidem in commune tractauimus. De unoquoque uero separatim post, si erit
commodum, disseremus. Atque haec hactenus.
Nunc de inuentione tractandum est. Et enim prius quidem dialecticos dedimus, nunc rhetoricos promimus
locos, quos ex attributis personae ac negotio uenire necesse est.
Persona est, quae in iudicium uocatur, cuius dictum aliquod factumue reprehenditur. Negotium factum
dictumue personae, propter quod in iudicium uocatur. Itaque in his duobus omnis locorum partitio constituta est: quae
enim habent reprehensionis occasionem, [1212B] eadem nisi omnino ad inexcusabilem partem uergunt, defensionis
copiam subministrant: ex eisdem enim locis omnis accusatio defensioque consistit. Si igitur persona in iudicium
uocatur, neque factmn dictumue ullum reprehenditur, causa esse non poterit. Nec uero factum dictumue aliquod in
iudicium proferri potest, si persona non exstet; itaque in his duobus omnis iudiciorum ratio uersatur, in persona scilicet
atque negotio.
Sed (ut dictum est) persona est quae in iudicium uocatur, negotium factum dictumue personae, propter quod
reus statuitur; persona igitur et negotium suggerere argumenta non possunt. De ipsis enim quaestio est. De quibus
autem dubitatur, ea dubitationi facere fidem nequeunt. Argumentum uero erat ratio rei [1212C] dubiae faciens fidem;
faciunt autem negotio fidem, ea quae sunt personis ac negotiis attributa. Ac si quando persona negotio faciat fidem,
ueluti si credatur contra rempublicam sensisse Catilinam, quoniam persona et uitiorum turpitudine denotata, tunc non in
eo quod persona est et in iudicium uocatur fidem negotio facit sed in eo quod ex attributis personae quamdam suscipit
qualitatem.
Sed ut rerum ordo clarius colliquescat, de circumstantiis arbitrores se dicendum. Circumstantiae sunt quae
conuenientes substantiam quaestionis efficiunt. Nisi enim sit qui fecerit, et quid fecerit, causaque cur fecerit, locus,
tempusque quo fecerit, modus etiam facultatesque si desunt, causa non stabit. Has igitur circumstantias in gemina
Cicero partitur, ut eam, quae [1212D] est quis, circumstantiam in attributis personae ponat. Reliquas uero
circumstantias in attributis negotio constituat.
Et primam quidem ex circumstantiis eam, quae est quis, quoniam personae attribuit, secat in undecim partes:
nomen ut Verres, naturam ut barbarus, uictum ut amicus nobilium, fortunam ut diues, studium ut geometer, casum ut
exsul, affectionem ut amans, habitum ut sapiens, consilium, facta, et orationes, ea quae extra illud factum dictumque
sunt quod nunc in iudicium deuocatur.
Reliquas uero circumstantias, quae sunt quid, cur, quomodo, ubi quando, quibus auxiliis, in attributis negotio
ponit.
Quid et cur, dicens continentia cum ipso negotio; cur in causa constituens: ea enim causa [1213A] est
uniuscuiusque facti, propter quam factum est. Quid uero secat in quattuor partes: in summam facti, ut parentis occisio,
ex hac maxime locus sumitur amplificationis; ante factum, ut concitus gladium rapuit; dum fit, uehementer percussit;
post factum, in abdito sepeliuit. Quae cum omnia sint facta, tamen quoniam ad gestum negotium de quo quaeritur
pertinent, non sunt ea facta quae in attributis personae numerata sunt; illa enim extra negotium, de quo agitur posita,
personam in formantia, fidem ei negotio praestant de quo uersatur intentio; haec uero facta quae continentia sunt cum
ipso negotio, ad ipsum negotium de quo quaeritur pertinent.
Postremas uero quattuor circumstantias Cicero ponit in gestione negotii, quae est [1213B] secunda pars
attributorum negotiis; et eam quidem circumstantiam, quae est quando, diuidit in tempus, ut nocte fecit, et in
occasionem, ut cunctis dormientibus; eam uero circumstantiam, quae est ubi, locum dicit, ut in cubiculo fecit, quomodo
uero ex circumstantiis modum, ut clam fecit. Quibus auxiliis circumstantiam, facultatem appellat, ut cum multo
exercitu. Quorum quidem locorum, etsi ex circumstantiarum natura discretio clara est, nos tamen beneuolentius
faciemus, si uberius eorum a se differentias ostendamus. Nam cum ex circumstantiis, alias.
M. Tullius posuerit esse continentia cum ipso negotio, alias in gestione negotii. Atque in continentibus cum
ipso negotio illum annumerauit locum quem appellauit dum fit, ex ipsa prolationis [1214C] significatione idem uidetur
esse locus hic, dum fit, ei qui est in gestione negotii. Sed non est ita, quia dum fit illud est quod eo tempore admissum
est dum facinus perpetratur, ut percussit. In gestione uero negotii ea sunt quae ante factum, et dum fit, et post factum
quod gestum est, continent. In omnibus enim tempus, locus, occasio, modus, facultas inquiritur. Rursus dum fit factum
est quo administratum est negotium; quae igitur sunt in gestione negotii, non sunt facta sed facto adhaerentia. Nullus
enim tempus, occasionem, locum, modum, facullatem facta esse consenserit sed (ut dictum est) aeque cuilibet facto
adhaerentia sunt, atque id nullo modo derelinquant, quia quadam relatione subiecta sunt ipsi quod gestum est, negotio.

