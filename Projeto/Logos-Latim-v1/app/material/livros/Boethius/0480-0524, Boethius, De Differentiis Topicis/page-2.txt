Quoniam igitur aliae propositiones praedicatiuae sunt aliae conditionales, praedicatiuarum partes terminos
appellamus: hi sunt praedicatus et subiectus. Terminos autem uerba uoco et nomina quibus propositio nectitur, ut in ea
propositione qua dicimus:
Homo iustus est
haec duo nomina, id est iustus et homo, propositionis partes uocamus; eosdem etiam terminos dicimus,
quorum alter subiectus est alter praedicatus. Subiectus est terminus qui minor est, praedicatus uero qui maior, ut in ea
propositione qua dicitur:
Homo iustus est
[1175C] homo quidem minus est quam iustus. Non enim in solo homine esse potest iustitia, uerum etiam in
corporeis diuinisque substantiis. Atque ideo maior est terminus iustus, homo uero minor, quo fit ut homo quidem
subiectus terminus sit, iustus uero praedicatus.
Quoniam uero huiusmodi simplices propositiones alterum habent praedicatum terminum alterum subiectum
terminum, a maioris priuilegio propositio praedicatiua uocata est. Saepe autem euenit ut hi termini sibi inuicem
inueniantur aequales hoc modo:
Homo risibile est
homo namque et risibile uterque sibi subiectus aequus est terminus; nam neque risibile ultra hominem, nec
ultra risibile homo porrigitur. Sed in his necesse est hoc uenire, ut si quidem inaequales termini sint, maior semper de
[1175D] subiecto praedicetur; si uero aequales, uterque conuersa praedicatione de se dicatur; ut uero minor de maiori
praedicetur, in nulla propositione contingit.
Fieri autem potest ut propositionum partes quas terminos dicimus, non solum in nominibus uerum in
orationibus inueniantur. Nam saepe oratio de oratione praedicatur, hoc modo:
Socrates cum Platone et discipulis de philosophiae ratione pertractat
Haec quippe oratio quae est "Socrates cum Platone et discipulis"
subiecta est. Illa uero "de philosophiae ratione pertractat"
praedicatur. Rursus aliquando nomen subiectum est, oratio praedicatum, hoc modo:
Socrates de philosophiae ratione pertractat
hic enim "Socrates" subiectus solus est; oratio qua dicimus "de [1176A] philosophias ratione pertractat"
praedicatum. Euenit etiam ut supponatur oratio, et simplex uocabulum praedicetur, hoc modo:
Socratis similitudo cum supernis diuinisque substantiis iustitia est
hic enim oratio per quam profertur "Socratis similitudo cum supernis diuinisque substantiis" subiicitur,
"iustitia" uero praedicatur. Sed de huiusmodi propositionibus in his commentariis qui in Perihermeneias Aristolelis
libro conscripsimus diligentius disseruimus.
Conditionalium uero propositionum, quas Graeci hypotheticas uocant partes, sunt simplices propositiones,
cuius quidem ea pars quae prius dicitur antecedens, quae posterius consequens appellatur, ut in hac propositione quae
dicit:
Si rotundum est, uolubile est
rotundum esse antecedit, uolubile esse consequitur.
[1176B] Harum quoque aliae sunt simplices conditionales aliae coniunctae.
Simplices sunt quae praedicatiuas habent propositiones in partibus, ut in ea quam superius diximus:
Si rotundum est, uolubile est
Rotundum est enim est uolubile est, utraque diuisae ac sigillatim acceptae praedicatiuae sunt.
Coniunctarum uero multiplex differentia, de quibus in his uoluminibus diligentissime perstrinximus, qua de
hypotheticis composuimus syllogismis.
Simplicium uero hypotheticarum propositionum quattuor sunt differentiae: aut enim ex duabus affirmatiuis
categoricis constant, ut:
Si rotundum est, uolubile est
utraque enim affirmatiua est; aut negatiuis duabus, ut:
Si caelum rotundum non est, uolubile non est
nam rotundum non esse, et uolubile non esse, utraeque [1176C]
negationes sunt; aut ex affirmatiua et negatiua, ut:
Si quadratum est, uolubile non est
quadratum enim esse affirmatio est, uolubile non esse, negatio est; aut ex negatiua et affirmatiua, ut:
Si rotundum non est, stabile est
rotundum non esse negatio est, stabile uero esse affirmatio.
Propositionum quoque aliae sunt per se notae, et quarum probatio nequeat inueniri, aliae quas, tametsi animus
audientis probet eisque consentiat, tamen possunt aliis superioribus approbari. Et illae quidem quarum nulla probatio
est, maximae ac principales uocantur, quod his illas necesse est approbari, quae ut demonstrari ualeant, non recusant.
Est autem maxima propositio, ut haec:
Si de aequalibus aequalia demas, quae de relinquuntur aequalia sunt

