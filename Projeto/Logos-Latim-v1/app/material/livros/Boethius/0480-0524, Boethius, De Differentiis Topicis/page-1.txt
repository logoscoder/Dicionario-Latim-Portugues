ANICII MANLII SEVERINI BOETHII
DE DIFFERENTIIS TOPICIS
LIBER PRIMUS
[1173B] Omnis ratio disserendi, quam *logicen* Peripatetici ueteres appellauere, in duas distribuitur partes
unam inueniendi, alteram iudicandi. Et ea quidem pars quae iudicium purgat atque instruit, ab illis analytice uocata, a
nobis potest resolutoria nuncupari. Ea uero quae inueniendi facultatem subministrat, a Graecis *topice*, a nobis localis
dicitur. Ac de illa quidem parte quae iudicandi magistra est, alias [1173C] disputabitur.
Nunc uero consilium est aperire qui sint loci, quae eorum differentiae, qui etiam quibus apti sint syllogismis.
Nec id simpliciter atque uniformiter uidetur esse faciendum, uerum duplex est tradenda partitio, una quidem ex Graecis
uoluminibus eruta, altera uero ex M. Tullii Topicis sumpta. Atque in his illud ad perfectionem speculationis est
astruendum, ut quibus utraque modis diuisio differat, quibusque conueniat explicetur, quoque modo altera alteram
uicissim possit includere.
Et nunc quidem non in singulis immorabimur sed de tota diuisione communiter disseremus, locorum tantum
ex quibus argumenta nascuntur definitiones, exempla differentiasque colligentes. Singula uero pro qualitate operis
diligentius, uel his octo uoluminibus expedita sunt, quibus Aristotelis Topica in Latinam uertimus [1173D] orationem,
uel his septem quibus M. Tullii Topicis lucem plenae expositionis insudauimus. Illic igitur cuncta sunt propriis atque
enodatis partibus expedita; hic uero quae alias per membra patefacta sunt, communi speculatione tractantur.
Nec dialecticos solum locos sed etiam rhetoricos, quoue hi inter se atque dialecticis differant, cura est
exsequendi, ut omnibus undique locis plena consideratione propositis, [1174B] eorumque differentiis inter se et
communitatibus pernotatis et argumentorum copia comparetur, et locorum clara possit esse distinctio.
Ut igitur cuncta perspicuis rationibus constent, paulo altius ordiendum est. Propositio est oratio uerum
falsumue significans, ut si quis dicat caelum esse uolubile, haec et enuntiatio et proloquuium nuncupatur. Quaestio est
in dubitationem ambiguitatemque adducta propositio, ut si quis quaerat an caelum sit uolubile. [1174C]
Conclusio est argumentis approbata propositio, ut si quis caelum ab aliis rebus probet esse uolubile. Enuntiatio
quippe, siue sui tantum causa dicatur, siue ad aliud afferatur approbandum propositio est: si de ipsa quaeritur, quaestio;
si ipsa est approbata, conclusio. Idem est igitur propositio, quaestio et conclusio sed differunt modo supra dicto.
Argumentum est ratio rei dubiae faciens fidem. Non uero idem est argumentum et argumentatio: nam uis
sententiae ratioque ea quae clauditur oratione cum aliquid probatur ambiguum, argumentum uocatur; ipsa uero
argumenti elocutio argumentatio dicitur. Quo fit ut argumentum quidem uirtus, et mens argumentationis sit atque
sententia; argumentatio uero, argumenti per orationem [1174D] explicatio.
Locus autem sedes est argumenti, uel id unde ad propositam quaestionem conueniens trahitur argumentum.
Quae cum ita sint, singulorum natura diligentius tractanda est, eorumque per species ac membra, ut diximus,
figurasque diuisio facienda est.
Ac prius de propositione asserendum est. Hanc esse diximus orationem, ueritatem uel mendacium
continentem. Huius duae sunt species, affirmatio una, altera uero negatio. Affirmatio si [1175A] quis sic efferat:
Caelum uolubile est
Negatio si quis ita pronuntiet:
Caelum uolubile non est
Harum uero aliae sunt uniuersales, aliae particulares, aliae indefinitae, aliae singulares. Uniuersales quidem ut
si quis ita proponat:
Omnis homo iustus est
Nullus homo iustus est
Particulares uero si quis hoc modo dicat:
Quidam homo iustus est
Quidam homo iustus non est
Indefinitae hoc modo:
Homo iustus est
Homo iustus non est
Singulares uero sunt quae indiuiduum aut quid singulare proponunt, ut:
Cato iustus est
Cato iustus non est
etenim Cato indiuiduus est ac singularis.
Harum uero alias praedicatiuas alias conditionales uocamus.
Praedicatiuae sunt quae simpliciter proponuntur, id est quibus nulla uis conditionis adiungitur, ut si quis
caelum esse uolubile simpliciter [1175B] dicat. At si conditio huic copuletur, fit ex duabus propositionibus una
conditionalis, hoc modo:
Caelum si rotundum est, uolubile est.
Hic enim conditio id efficit, ut ita demum caelum uolubile esse intelligatur, si sit rotundum.

