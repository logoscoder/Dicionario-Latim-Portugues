peruestiganda est rimandaque ulterius disciplina, eaque cum agnitione percepta sit, usu atque exercitatione firmanda.
Magnum enim aliquid locorum [1182D] consideratio pollicetur, scilicet inueniendi uias. Quod quidem hi qui sunt huius
rationis expertes soli prorsus deputant ingenio, neque intelligunt quantum hac consideratione quaeratur quae in artem
redigit uim et potestatem naturae.
Sed de his hactenus. Nunc de reliquis explicemus.
LIBER SECUNDUS
[1181D] Omnia quidem quae superioris serie uoluminis expedita sunt, minus quibusdam forsitan eruditis
superuacanea quodammodo et quasi dependentia uidebuntur. Nam cum de differentiis topicis librorum [1182D] titulum
legerint, omissis doctrinae gradibus statim finem operis attendunt. Mihi autem necessarium uidetur quod, nisi sit
praecognitum, ad ulteriora discentis animus peruenire non possit, hi quoque qui [1183A] nunc omnem primi uoluminis
disputationem superfluam putant, si cuncta perlegant contextioremque operis mente ac ratione collustrent, desinent
profecto iudicare superfluum, quod necessario uiderint in parte operis collocatum.
Atque haec hactenus. Sed quoniam de his quae antea posuimus, id est de propositione, quaestione,
conclusione, argumento sufficienter dictum est, nunc de argumentatione tractemus.
Argumentatio est per orationem argumenti explicatio. Huius autem species duae sunt, una quae syllogismus,
altera quae uocatur inductio.
Syllogismus est oratio in qua quibusdam positis est concessis, aliud quiddam per ea ipsa quae concessa sunt,
euenire necesse est, quam sint ipsa quae concessa sunt. Huius definitionis rationem secundus quidem [1183B] liber
eorum quibus institutionem in Categoricos scripsimus Syllogismos plene continet. Sed propter intellectus facililatem
idem breuiter aperiemus exemplo. Sit enim syllogismus hic: omnis homo animal est, omne animal substantia est, omnis
igitur homo substantia est. Totum igitur hoc oratio est in qua positis quibusdam et concessis, id est duabus
propositionibus quae sunt, omnis homo animal est, et omne animal substantia est, per ea ipsa quae concessa sunt,
efficitur aliud aliquod, id scilicet quod est conclusio, omnis igitur homo substantia est. Per propositiones enim quae
concessae sunt, sequentia necessario conclusionis infertur. Sunt autem propositiones hae: omnis homo animal est, et
omne animal substantia est, atque ex his efficitur aliud quiddam [1183C] quam sunt ipsa quae concessa sunt.
Concluditur enim: igitur omnis homo substantia est, quod longe diuersum est, et ab ea propositione quae dicit: omnis
homo animal est, et ab ea quae proponit, omne animal esse substantiam.
Syllogismorum uero alii praedicatiui sunt, qui categorici uocantur, alii conditionales, quos hypotheticos
dicimus. Et praedicatiui quidem sunt, qui ex omnibus praedicatiuis propositionibus connectuntur, ut is quem exempli
gratia superius annotaui, omnibus enim praedicatiuis propositionibus texitur. Hypothetici uero sunt quorum
propositiones conditione nectuntur, ut hic:
Si dies est, lux est
est autem dies, lux igitur est; propositio enim prima conditionem tenet hanc, quoniam ita demum lux est, si
dies est. Atque ideo syllogismus hic hypotheticus, [1183D] id est, conditionalis uocatur.
Inductio uero est oratio per quam fit a particularibus ad uniuersalia progressio, hoc modo: Si in regendis
nauibus non sorte sed arte, et igitur gubernator; si in regendis equis auriga non sortis euentu sed artis, commendatione
assumitur; si in administranda republica non sors principem facit sed peritia moderandi, similisque in pluribus
conquiruntur, quibus infertur, et in omni quoque re quam quisque regi atque administrari grauiter uolet, non sorte
accommodat sed arte rectorem. Vides igitur quomodo per singulas res currat oratio, ut ad uniuersale perueniat. Nam
cum non sorte regi sed arte, nauim, currum et rempublicam collegisset, quasi in caeteris quoque ita sese res habeat,
quod [1184A] uniuersale erat concludit hoc modo, in omnibus quoque rebus, non sorte ductum sed arte principem
debere praeponi.
Saepe autem multorum collecta particularitas aliud quiddam particulare demonstrat, ut si quis sic dicat: Si
neque nauibus, neque curribus, neque agris sorte praeponuntur rectores, ne rebus quidem publicis rectores sorte ducendi
sunt.
Quod argumentationis genus maxime solet esse probabile, etsi non aequam syllogismo habeat firmitatem.
Syllogismus namque ab uniuersalibus in particularia decurrit, estque in eo, si ueris propositionibus contexatur, firma
atque incommutabilis ueritas. At inductio quidem habet maximam probabilitatem sed interdum ueritate deficit, ut in
hac: Qui scit canere cantor est, et qui luctari luctator est, quique aedificare [1184B] aedificator est. Quibus multis simili
ratione collectis inferri potest, qui scit igitur malum malus est, quod non procedit. Mali quippe notitia deesse bono non
potest, uirtus enim sese diligit et aspernatur contraria, nec uitare uitium nisi cognitum queat.
His igitur duobus uelut principiis et generibus argumentandi, duo quidem alii deprehenduntur argumentationis
modi, unus quidem syllogismo, alter uero inductioni suppositus; in quibus quidem promptum sit considerare quod ille
quidem a syllogismo, ille uero ab inductione ducat exordium, non tamen aut hic syllogismum, aut ille impleat
inductionem. Hi autem sunt enthymema atque exemplum.
Enthymema quippe est imperfectus syllogismus, id est oratio in qua non omnibus antea propositionibus
constitutis [1184C] infertur festinata conclusio, ut si quis ita dicat: homo animal est, substantia igitur est. Praetermisit
enim alteram propositionem qua proponitur, omne animal est subtantia. Ergo quoniam enthymema ab uniuersalibus ad

