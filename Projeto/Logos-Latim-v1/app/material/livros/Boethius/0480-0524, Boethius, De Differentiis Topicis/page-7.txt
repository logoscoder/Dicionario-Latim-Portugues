particularia probanda contendit, quasi simile syllogismo est; quod uero non omnibus quae conueniunt syllogismo utitur
propositionibus, a syllogismi ratione discedit, atque ideo imperfectus uocatus est syllogismus.
Exemplum quoque inductioni simili ratione copulatur et ab ea dissidet. Est enim exemplum quod per
particulare propositum, particulare quoddam contendit ostendere hoc modo: Oportet a Tullio consule necari Catilinam,
cum a Scipione Gracchus fuerit interemptus. Approbatum est enim Catilinam a Cicerone debere perimi, quod a
Scipione [1184D] Gracchus fuerit occisus. Quae utraque particularia esse ac non uniuersalia singularium designat
interpositio personarum. Quoniam igitur ex parte pars approbatur, quasi inductionis similitudinem tenet id quod
exemplum uocamus. Quod uero non plures quibus id efficiat, colligit partes, ab inductione discedit.
Ita igitur duae sunt argumentandi species principales, una quae dicitur syllogismus, altera quae uocatur
inductio. Sub his autem uelut ex his manantia enthymema atque exemplum. Quae quidem omnia ex syllogismo
ducuntur, et ex syllogismo uires accipiunt; siue enim sit enthymema, siue inductio, siue exemplum, ex syllogismo uires
quam maxime fidem capit, quod in Prioribus Resolutoriis, quae ab Aristotele [1185A] transtulimus, demonstratum est.
Quocirca satis est de syllogismo disserere, quasi principali et caeteras argumentationis species continente.
Restat nunc quid sit locus aperire. Locus namque est (ut M. Tullio placet) sedes argumenti. Cuius definitionis
quae sit uis, paucis absoluam. Argumenti enim sedes partim propositio maxima intelligi potest, partim maximae
propositionis differentia. Nam cum sint aliae propositiones quae cum per se notae sint, tum nihil ulterius habeant quo
demonstrentur, atque hae maximae et principales uocentur, sintque aliae quarum fidem primae ac maximae suppleant
propositiones, necesse est ut omnium quae dubitantur, illae antiquissimam teneant probationem, quae ita aliis facere
fidem possunt, ut ipsis nihil notius queat inueniri. [1185B] Nam si argumentum est quod rei dubiae facit fidem, idque
notius ac probabilius esse oportet quam illud est quod probatur, necesse est ut argumentis omnibus illa maxima fidem
tribuant, quae ita per se nota sunt, ut aliena probatione non egeant.
Sed huiusmodi propositio aliquoties quidem intra ambitum argumenti continetur, aliquoties uero extra posita
argumenti uires supplet ac perficit.
Exemplum quidem est eius argumenti, quod maximam propositionem tenet huiusmodi. Si enim quaestio an
melius sit regnum consulatu, ita igitur dicemus: Regnum diuturnius est quam consulatus, cum utrumque sit bonum; at
uero quod diuturnius est bonum eo quod est parui temporis melius est; regnum igitur melius est quam consulatus. Huic
igitur argumentationi [1185C] maxima propositio, id est locus insertus est, illa scilicet, diuturniora bona sunt melioris
meriti quam ea quae parui sunt temporis. Hoc enim ita notum est, ut extrinsecus probatione non egeat, et ipsum allis
possit esse probatio. Atque ideo haec propositio totam continet probationem, et cum inde nascitur argumentum, recte
locus, id est argumenti sedes uocatur.
Ut uero extra posita propositio maxima uires afferat argumento, tale sit exemplum. Sit propositum
demonstrare quoniam inuidus sapiens non est. Inuidus est qui alienis affligitur bonis; sapiens autem bonis non affligitur
alienis; inuidus igitur sapiens non est. In hac igitur argumentatione propositio quidem maxima non uidetur inclusa sed
argumentationi uires ipsa maxima [1185D] subministrat. Est enim huic syllogismo fides ex ea propositione per quam
cognoscimus, quorum diuersa et definitio, ipsa quoque diuersa esse. Est autem in definitione inuidi, alienis bonis
tabescere, quod quoniam non uenit in sapientem, idcirco sapiens ab inuido seiungitur.
Est igitur uno quidem modo locus (ut dictum est) maxima et uniuersalis, et principalis, et indemonstrabilis,
atque per se nota propositio, quae in argumentationibus, uel inter ipsas propositiones, uel extrinsecus posita, uim tamen
argumentis et propositionibus subministrat. Ideo et uniuersales et maximae propositiones loci sunt dictae, quoniam
ipsae sunt quae continent caeteras propositiones, et per eas fit consequens et rata [1186A] conclusio.
Ac sicut locus in se corporis continet quantitatem, ita hae propositiones quae sunt maximae, intra se omnem
uim posteriorum atque ipsius conclusionis consequentiam lenent, et uno quidem modo locus, id est argumenti sedes
dicitur maxima, principalisque propositio fidem caeteris subministrans. Alio uero modo loci uocantur maximarum
differentiae propositionum, qua scilicet ab his ducuntur terminis qui in quaestione sunt constituti, de quibus deinceps
disserendum est. Cum enim sint plurimae propositiones quae maximae uocantur, haeque sint inter se dissimiles,
quibuscumque differentiis inter se discrepant, eas omnes locos uocamus. Nam si ipsae propositiones maximae
argumentorum loci sunt, et differentias earum argumentorum locos esse [1186B] necesse est. Nam uniuscuiusque
substantia ex propriis differentiis constat, ut hominis ex rationalitate, quae eius est differentia. Et hi loci qui sunt
differentiae propositionum, ipsis propositionibus uniuersaliores existunt, uelut uniuersalior est rationalitas homine.
Atque ideo pauciores esse deprehenduntur hi loci qui in differentiis positi sunt, quam propositiones ipsae quarum sunt
differentiae. Omnia enim quae uniuersaliora sunt, pauciora semper esse contingit. Et ideo facile sub scientiam cadere
possunt, quorum tam multus numerus non est, ut cito a memoria discentis elabantur.
Quae uero sunt hae differentiae melius diuisione producuntur.
In praedicatiuis autem quaestionibus unus quidem subiectus terminus dicitur, alius praedicatus. [1186C] Nil
quippe in praedicatiuis quaestionibus aliud quaeritur nisi an subiecto praedicatus inhaereat. Quod si inesse constiterit,
quaeritur itane insit, ut genus, aut accidens, aut ut proprium, aut ut definitio. Nam si ostenditur non inesse, de
quaestione nihil relinquitur. Nam quod non inest, omnino nec ut accidens, nec ut definitio, nec ut genus, nec ut
proprium inesse potest. Quod si inesse constiterit, restat quaestio, quisnam modus sit de quattuor inhaerendi.
Solum uero inesse ad accidens maxime pertinet, nam cum neque ut genus, neque ut definitio, neque ut
proprium inest sed inest tamen, ut accidens inesse necesse est.

