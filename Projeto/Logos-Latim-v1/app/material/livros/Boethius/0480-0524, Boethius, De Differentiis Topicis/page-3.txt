Ita enim hoc per se notum est, ut [1176D] aliud notius quo approbari ualeat, esse non possit. Quae
propositiones cum fidem sui natura propriam gerant, non solum alieno ad fidem non egent argumento, uerum caeteris
quoque probationis solent esse principium. Igitur per se notae propositiones, quibus nihil est notius, indemonstrabiles
ac maximae et principales uocantur. Quae uero quamuis auditoris iudicio comprobentur, habent tamen aliquid notius
naturaliter ex quo, si de his fiat quaestio, uelut ex alieno fidem capiant, hae demonstrabiles ac minores posterioresque
dicuntur.
Et de propositionibus quidem ista sufficiant.
Quaestio uero dubitabilis est propositio, in qua necesse est fore eadem considerari quae dudum in propositione
dicta sunt.
Aliae namque [1177A] simplices, aliae compositae sunt. Simplices sunt ut hae quae ex simplici propositione
descendunt, hoc modo, ut si quaeratur an caelum sit uolubile. Haec enim ab ea uenit propositione quae dicit caelum
esse uolubile. Atque si a conditionali composita propositione suscipit initium, quae est an si caelum est rotundum,
uolubile est, erit conditionalis atque composita hoc modo; haec enim a conditionali propositione principium sumit quae
est, si caelum rotundum est, uolubile est: quaestio ergo alias quidem praedicatiua est, alias conditionalis.
Quo fit ut eaedem partes quaestionis sint quae dudum esse dictae sunt propositiones. Praedicatiuae igitur
quaestiones habent praedicatum atque subiectum, ut in ea qua dubitatur an caelum sit uolubile. Nam uolubile
praedicatum, [1177B] caelum uero subiectum est. Maior enim terminus est uolubile quam caelum. Neque enim caelum
solum uolubile dici potest. Quae uero coniuncta est quaestio, habebit partes quod praedicatur et quod subiicitur, quod
antecedit et quod consequitur, ut in ea quae dicit, an si caelum rotundum est, uolubile est. Antecedit rotundum esse,
sequitur uolubile esse.
Quae cum ita sint, in praedicatiua quaestione dubitatur an subiecto termino praedicatus inhaereat. In
hypotheticis uero quaestionibus, illud tantum quaeritur an illam rem quae praecedit comitetur id quod sequens esse
proponitur. Omnia uero quae de praedicatiuis propositionibus dicta sunt, id est, quod aliae uniuersales, aliae
particulares, aliae indefinitae, aliae singulares, eadem possunt dici fere in praedicatiua quaestione. Hoc etenim [1177C]
tantum quaestio a propositione diuersa est, quod propositio quidem uel enuntiata simpliciter, uel aliud probans, oratio
est uerum falsumue significans. Quaestio uero cum sit ipsa quidem oratio, dubitabilis tamen est propositio. Addita
igitur dubitatione, quae in propositione considerantur, eadem etiam conuenit in quaestione tractari.
Quaestionis autem duae sunt species: unaquae dicitur a dialecticis thesis; haec huiusmodi est quae de re
caeteris circumstantiis nuda quaerit ac disserit, quales a dialecticis maxime ad disputationem sumuntur, ut:
Voluptasne summum bonum sit?
Ducendane uxor?
haec a nobis propositio uel propositum dicitur. Altera uero quae a Graecis uocatur hypothesis, a nobis dicitur
causa; haec quaestio est personis, temporibus, factis, caeterisque circumstantiis implicita; ea est huiusmodi: [1177D]
iurene Cicero in exsilium dubio reipublicae tempore detrudatur, quia iniussu populi ciues Romanos necauerit.
Huius autem duplicis quaestionis subdiuisiones alias esse necesse est, et thesis quidem philosophis, hypothesis
uero oratoribus attributa est. Sed eius quidem quaestionis quae est hypothesis posterius, diuisiones dabo; nunc de
theseos diuisione pertractabo, quae in quattuor diuiditur species. In omni enim dialectica quaestione praedicatiua
dubitatur an ei quod subiectum est id quod praedicatur inhaereat; cum uero aliquid alicui inesse proponitur, id aut
maius erit eo de quo praedicatur eique substantialiter inesse contenditur; aut maius [1178A] quidem eo erit sed non de
substantia ipsius praedicabitur; aut ei erit aequale et in substantia praedicabitur, aut ei erit aequale sed minime eius
substantiam continebit. Nam ut id quod minus est de eo quod maius est praedicemus in nulli propositione euenit.
Sed si tale est quod in quaestione proponitur, ut subiecto sit maius, et de subiecti substantia praedicetur, erit
genus: omne enim genus est maius eo de quo praedicatur, et de substantia eius dicitur, ut animal hominis. At si maius
quidem fuerit sed de substantia eius non praedicetur, erit accidens, ut album homini. Quod si aequale quidem sit sed
substantiale, subiecti erit definitio, ut animal rationale mortale homini: hoc namque conuertitur, et subiecti rationem, id
est hominis substantiam, monstrat. Quod si [1178B] aequale quidem sit sed a ratione substantiae seiunctum, erit
proprium: ut risible homini. Itaque dialecticae simplices quaestiones, aut de genere aut de accidenti aut de definitione
aut de proprio fiunt.
Possunt uero fieri etiam de differentia quaestiones cum quaeritur caelestia corpora rationalia sint necne, uel
cum dubitatur eane sit tyranni ac principis differentia, quod hic legibus sumpsit imperium, ille uiolenta dominatione
populum premit. Sed tantumdem est de differentia quaerere, quantum si de genere dubitetur. Aut enim constitutiua erit
differentia aut diuisiua: sed si constitutiua fuerit quasi generis obtinet locum, ut rationabilitas homini; uel si ratione
degunt caelestia corpora, caelestibus quoque corporibus. At si diuisiua fuerit, uelut species consideratur, [1178C] omnis
enim species cum diuisibili differentia est. Quod si differentia nunc quidem loco generis, nunc uero speciei loco utimur,
ambigi non potest, cum de ea quaeritur de genere dubitari.
Fieri uero potest ut aliquid in certamen comparatione ducatur, uelut cum ambigitur an melior sit fortitudo
iustitia. Sed haec quaestio in accidentis necesse est dubitatione ponatur. Namque ad comparationem nihil nisi accidens
uenit, hoc enim solum recipit magis et minus.

