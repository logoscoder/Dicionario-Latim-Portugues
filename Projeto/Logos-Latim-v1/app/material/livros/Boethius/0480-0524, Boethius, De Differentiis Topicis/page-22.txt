sunt, uerum etiam ad argumenta quae in hypothesibus posita sunt, eorumque locos qui ex circumstantiis constant
claudunt atque ambiunt.
Itaque fit ut semper exeat rhetor dialecticis locis, dialecticus suis possit esse contentus. Rhetor enim quoniam
causas ex circumstantiis tractat, ex eisdem circumstantiis argumenta persumet, quae necesse est ab uniuersalibus et
simplicibus confirmari, qui sunt dialectici. Dialecticus uero qui prior est, posteriore non eget, nisi aliquando inciderit
quaestio personae, ut cum sit incidens dialectico ad probandam suam thesim causa circumstantiis inclusa, tum demum
[1215B] rhetoricis utatur locis.
Itaque in dialecticis locis, si ita contingat, a genere argumenta sumuntur, id est ipsa generis natura. Sed in
rhetoricis ab eo genere, quod illic genus est de quo agitur, nec a natura generis sed a re generis, scilicet ipsa quae genus
est. Sed ut progrediatur, ratio ex ea pendet, quod natura generis ante praecognita est utsi dubitetur an fuerit aliquis
ebrius, dicitur, si refellere uelimus, non fuisse, quoniam nulla in eo luxuries antecesserit. Idcirco nimirum, quia cum
luxuries ebrietatis quasi quoddam genus sit, cum luxuries nulla fuerit, nec ebrietas quidem fuit. Sed hoc pendet ex
altero. Cum enim luxuries non fuit, ebrietas esse non potuit. Ex natura generis demonstratur, quod dialectica ratio
subministrat. Unde enim genus abest, inde etiam [1215C] species abesse necesse est, quoniam genus species non
relinquit.
Et de similibus quidem, et de contrariis eodem modo, in quibus maxima est dissimilitudo inter rhetoricos ac
dialecticos locos. Dialectica enim ex ipsis qualitatibus, rhetorica ex qualitate suscipientibus rebus argumenta uestigat.
Ut dialecticus ex genere, id est ex ipsa generis natura, rhetor ex ea re quae genus est; dialecticus ex similitudine, rhetor
ex simili, id est ex ea re quae similitudinem cepit. Eodem modo ille ex contrarietate, hic contrario.
Omnibus igitur quae superius proposuimus expeditis, illud arbitror apponendum quod M. Tullius Topica quae ad C.
Trebatium peritum iuris edidit, non eo modo quo de ipsis disputari possit disseruit sed quemadmodum rhetoricae
facultatis argumenta [1215D] ducerentur, quod in his commentariis diligentius expediuimus qui a nobis in eiusdem
Ciceronis Topica conscripti sunt. Quo autem modo de his dialecticis rationibus disputetur, in his commentariis quos in
Aristotelis Topica a nobis translata, conscripsimus expeditum est.
This text is equal to PL64 1173B-1216D.

