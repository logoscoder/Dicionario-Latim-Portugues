Rursus de eo quod est idem potest fieri certamen, ut an idem sit utile quod honestum. Sed hic quaestio
definitioni aggreganda est: quarum enim rerum eadem est definitio, ipsae quoque sunt eaedem; quarum uero diuersa
substantiae ratio est, ipsae quoque [1178D] sunt diuersae.
Igitur simplicis dialecticae quaestiones recte quattuor species esse dicuntur, de quibus sufficienter dictum est.
Nunc igitur de conditionalibus quaestionibus tractandum est, quarum quidem alia constat ex affirmatiuis
duabus, alia ex duabus negatiuis, alia ex affirmatione et negatione, alia ex negatione et affirmatione. Si igitur ex duabus
affirmationibus conditionalis constat propositio, id quaeritur an affirmatio affirmationem sequatur; quod si ex duabus
negationibus propositio iuncta sit, id in decertatione est an negatio negationem comitetur: quod si ex affirmatione et
negatione, uel negatione et affirmatione copuletur, id ambigitur an affirmationem negatio, an affirmatio negationem
comitetur.
Ac prius quidem eius quaestionis facienda [1179A] est diuisio, in qua disceptatur an affirmationem affirmatio
consequatur, quae praedicatiuarum quaestionum non effugit diuisionem. Nam ut praecedat aliquid et aliud consequatur,
in his fere rebus euenire solet quas paulo superius commemoraui. Speciem quippe sequitur genus, uel differentia, uel
definitio, uel proprium, uel inseparabile accidens. Item proprium ac definitionem sequitur species, proprium uero
sequitur differentia et definitio, et definitionem sequitur proprium uel differentia, hoc modo: nam si homo est, animal
est; et si homo est, rationale est; et si homo est, animal rationale mortale est; et si homo est, risibile est; si Aethiops est,
niger est. Si risibile est, homo est; si animal rationale mortale est, homo est. Si risible, rationale est; si risible est, animal
[1179B] rationale mortale est; si animal rationale mortale est, risibile uel bipes est.
Praeter haec autem alias quidem effectus causam, alias quidem effectum causa sequitur. Effectus causam ita: si
sol praesto est, lucet. Effectum causa hoc modo: si quid exustum est, ignis adfuit; uel sic: si sol uidetur, lucet.
Item totum partes sequuntur, ut:
Si integra domus est, et tectum et parietes et fundamenta consistunt.
Modus etiam sequitur nomen principale, ut sit iustitia bona est, et quod iuste est, bonum est. Nomen etiam
principale sequitur modum, ut si quod iuste est, bonum est, et iustitia bona est.
Accidentia quoque comitatur id quod subiectum est, ut si album est, corpus est.
Quae cum ita sint, conditionalis quoque simplex ex duabus affirmationibus copulata, [1179C] illa fere diuisio
facienda est quaestionis, quod in ea uel de genere, uel de differentia, uel de specie, uel de proprio, uel de definitione,
uel de accidenti, uel de causa atque effectu, uel toto ac partibus, uel de modo ac principali nomine dubitetur. Atque
haec de ea quaestione intelligenda sunt, quae cum sit hypothetica simplex, ex duabus tamen iungitur affirmatiuis.
In hisdem etiam differentiis illas quoque consistere necesse est quaestiones, quae ab his ueniunt
propositionibus quae ex utraque constant negatione. Nam si genus non est, species non est. Item si differentia, uel
definitio, uel proprium non sit, species non erit. Et de caeteris quidem quae superius dicta sunt, eodem modo
considerandum est. Quicquid enim antecedit ut aliud consequatur, si id quod [1179D] sequitur non fuerit, nec illud est
quod antecedit.
Earum uero quaestionum quae ex affirmatione et negatione consistunt, illa fere diuisio est, quod uel in diuersis
generibus, uel in diuersis speciebus, uel in contrariis, uel in priuatione atque habitu continentur; ut enim affirmationem
negatio consequatur, aut diuersum ponitur genus, ut quod ab eo diuersum est abnuatur hoc modo: si homo est, albedo
non est; uel si substantia est, qualitas non est; uel si sub eodem genere diuersae species proponantur hoc modo: si homo
est, equus non est; uel si contraria, ut si album est, nigrum non est; uel si priuationes, ut si caecus est, non uidet; et
postremo in omnibus, quaecumque eadem non sunt, euenit, ut, si unum est, alterum [1180A] non sit. Ita ut propositam
affirmationem negatio comitetur, aut diuersa erunt genera, aut diuersae species, aut contraria, aut priuantia, aut quolibet
alio modo sibi inuicem inconuenientia.
Ut autem negationem affirmatio consequatur, quae erat quarta conditionalis propositionis differentia, fieri non
potest, nisi in his contrariis quae medio carent, et quorum alterum semper inesse necesae est, hoc modo: si dies non est,
nox est; si tenebrae non sunt, lux est.
Facta igitur praedicatiuarum quaestionum ac conditionalium diuisione, illud insuper uidetur addendum, quod
omnis quaestione lex ratione disserendi, uel ex naturali, uel ex morali trahitur speculatione: ex disserendi ratione hoc
modo, an affirmatio et negatio species sint enuntiationis; ex naturali ita, an [1180B] caelum rotundum sit; ex morali sic,
an uirtus ad beatitudinem sola sufficiat.
Praeterea quaestio omnis uel est simplex uel composita: simplex quoties affirmatione et negatione diuiditur, ita
ut totum alteri affirmare, alteri negare necesse sit hoc modo: an caelum rotundum sit necne, haec enim una pars
quaestionis affirmationem tenet, alia negationem. Nam cum alter esse defendit, affirmat, alter uero negat, cum non esse
contendit. Composita quaestio est quae in plures distrahitur affirmationes, hoc modo, utrum caelum rotundum sit, an
quadratum, an longum, aut cuiuslibet alterius formae: hic enim plures affirmationes probare necesse est, quae diuersa
defendunt.
Et de quaestione quidem, quantum ad praesens negotium pertinebat, sufficienter dictum est.
[1180C] Conclusio uero est argumentis approbata propositio, de qua eadem fere dici possunt quae de
propositione. Quae quoniam diligenter superius explicata sunt, de argumento deinceps tractandum uidetur.

