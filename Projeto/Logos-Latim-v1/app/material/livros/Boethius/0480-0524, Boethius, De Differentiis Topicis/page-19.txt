Sed quoniam de genere quaestio est, secundum generis formam in plura necesse est hanc constitutionem
membra distribui. Omnis enim quaestio generalis, id est cum de genere et qualitate et quantitate quaeritur facti, in duas
distribuitur partes. Nam aut in praeteritum quaeritur de qualitate propositi, aut in praesens, aut in futurum. Si in
praeteritum, iuridicialis constitutio nuncupatur. Si praesentis uel futuri temporis teneat quaestionem negotialis dicitur.
Iuridicialis uero cuius inquisitio praeteritum respicit, duabus partibus segregatur: [1210A] aut enim in ipso
facto uis defensionis inest, et absoluta qualitas nuncupatur, aut extrinsecus assumitur, et assumptiua dicitur constitutio.
Sed haec in partes quattuor deriuatur: aut enim conceditur crimen, aut remouetur, aut refertur, aut, quod est
ultimum, comparatur.
Conceditur crimen cum nulla introducitur facti defensio sed uenia postulatur. Id fieri duobus modis potest, si
depreceris, aut purges. Deprecaris, cum nihil excusationis attuleris; purgas, cum facti culpa his ascribitur quibus obsisti
obuiarique non possit, neque tamen personae sint, id enim in aliam constitutionem cadet. Sunt uero haec imprudentia,
casus, atque necessitas.
Remouetur uero crimen, cum ab eo qui incessitur transfertur in alium. Sed remotio criminis duobus fieri modis
potest, [1210B] si aut causa remoueatur, aut factum. Causa remouetur, cum aliena potestate aliquid factum esse
contenditur. Factum uero cum alius, aut potuisse, aut debuisse facere demonstratur. Atque haec in his maxime ualent, si
eius nominis in nos intendatur actio, quod non fecerimus id quod oportuit fieri.
Refertur crimen cum iuste in aliquem facimus commissum esse contenditur, quoniam is in quem commissum
sit iniurius saepe fuerit, atque in quod intenditur meruit pati.
Comparatio est, cum propter meliorem utilioremue, factum quod aduersarius arguit commissum esse,
defenditur.
Horum uero omnium sunt propriae differentiae atque ideo minutissimae diuisiones quas rhetorum in his
docendis explicandisque conscripti libri diligentius continent. [1210C] Sed nos haec a M. Tullio sumpsisse sufficiat. Ad
aliud enim tota operis festinat intentio. De quibus omnibus hoc inspiciendum est modo.
M. enim Tullius causarum partes constitutiones esse demonstrat eo loco quo contra Hermagoram nititur,
dicens, quod si generis causae partes non possunt recte putari, multo minus rectae partis causae partes putabuntur.
Pars autem causae constitutio omnis est, partes causae constitutiones esse designans.
Quare de re multa quaestio est, quomodo enim partes esse putabantur causae. Si enim ita partes, ut species
qunmodo fieri potest ut in una causa plures constitutiones sint? Nam species sibi inuicem impermistre sunt. At ueniunt
in causam plurimae constitutiones, non sunt igitur partes causarum uelut species status. Illud quoque quod nulla species
aliam sibi oppositam [1210D] speciem ad substantiam iuuat, constitutio uero constitutionem confirmat ad fidem. Nec
uero fieri potest ut ita sint causarum quasi totius partes, nullum enim compositum ex una parte totum atque integrum
esse potest. Ac in causa constitutio una idonea est constituere causam.
Quod igitur est dicendum patet uia rationi.
Neque enim causae eius pars dicitur esse constitutio, quae in controuersiam uenit et quam status constituit,
cum praesertim qui additur ad causam status, una iam constitutione firmata, non sit principalis sed accidens, atque in
uno negotio tot eueniant controuersiae quod sunt constitutiones sed quot controuersiae tot causae. Et licet eas unum
contineat negotium, causae tamen impermistae [1211A] sibimet uariantur: ut qui iuuenem de lupanari exeuntem uidit,
paulo post de eodem loco uxorem suam uidit egressam, accusat iuuenem adulterii: hic unum negetium, hoc quod
uertitur est, causae autem duae: una coniecturalis, si neget se fecisse; altera definitiua, si in lupanari concubitum dicat
non posse adulterium putari. Sed neque neganti pars est eiusdem controuersiae coniecturalis status, neque definienti
definitio; totam enim continet causam. Causam autem uoco non generaliter sed controuersiam aliqua constitutione
formatam.
Sunt autem constitutionis partes causae generalis hoc modo: si enim omnis causa coniecturalis esset, nec alius
status inueniretur, non esset status coniecturalis causae pars sed ipsa causa esset sine dubio coniectura; sed quoniam
[1211B] partim coniectura, partim sine, partim qualitate, partim translatione causae omnes tenentur, pars est constitutio
causae non eius quam tenendo informat sed eius quam diuidit generalis, cuius scilicet quasi membrum aliquod
abscindens, suum facit unaquaeque constitutio. Sunt igitur partes ut species constitutiones causae generis, non eius
quam unaquaeque tenens informauerit.
Quare genus est rhetoricae facultas. Rhetoricae uero species tres, iudiciale, demonstratiumn, deliberatiuum.
Materia autem, ciuilis quaestio, quae dicitur causa; partes huius materiae, constitutiones. Rhetoricae partes, inuentio,
dispositio, elocutio, memoria, pronuntiatio. Instrumentum, oratio; instrumenti partes, exordium, narratio, partitio,
confirmatio, reprehensio, peroratio. Opus est [1211C] docere et mouere; actor est orator, officium bene dicere; finis
tum bene dixisse, tum persuadere.
Est uero tota rhetorica in speciebus. Species uero ita totam materiam informant, ut tamen uicissim totam sibi
uindicent, quod ex hoc intelligi potest, quoniam omnes materiae partes singulae species tenent. Nam in iudiciali
quattuor constitutiones inuenies, et in deliberatiuo demonstratiuoque easdem quattuor inuenire queas. Unde ostenditur,
si omnes partes causae generalis, quae est ciuilis quaestio, singulae species habent, omnes uero partes causa ipsa est,
causam, id est ciuilem quaestionem a speciebus uicissim uindicari totam eo modo, quo uox uno tempore ad plurimorum
aures perueniteum suis integra partibus, id est elementis, nam eodem tempore tota causa ad diuersas [1211D] species
cum suis partibus transit.

