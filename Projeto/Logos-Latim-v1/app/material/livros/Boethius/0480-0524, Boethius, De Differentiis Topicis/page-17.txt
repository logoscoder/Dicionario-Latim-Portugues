Ab effectibus uero, si quidem efficit aliquid effectus, ab efficientibus causis est; si uero ipse effectus plenum
aliquid confectumque demonstrat, is locus est quem ab effectis Tullius dixit.
A corruptionibus uero ab efficientibus dici potest. Nam cum omnis generatio efficiat aliquid, id est
substantiam formet, corruptio rursus ipsa quoque efficit quiddam, id est substantiali forma spoliat ac priuat, uelut mors
facit corporis dissolutionem.
A [1206B] proportione uero idem est, quem Tullius a similibus dixit, nam multorum in multis similitudo
proportio est.
Transumptio uero si quidem ad maiora sit, locus a maiorum comparatione est; sin uero ad minora, locus est a
minorum comparatione; quod si ad paria locus est a parium comparatione.
Atque in his omnibus reducendis, tale satis est descriptionis exemplum.
[1205B] Ac de dialecticis quidem locis, quantum propositi operis ratio postulat explicuimus. Nunc uero de
rhetoricis dicendum uidetur quid sint, uel quid a [1206B] dialecticis discrepare uideantur, ad cuius plenam
disputationem integrum quarti uoluminis spatium reseruemus.
LIBER QUARTUS
[1205C] Si quis operis titulum diligens examinator inspiciat, cum de Topicis differentiis conseribamus, non id
a nobis tantum exspectare debebit, ut locorum inter se dialecticorum, uel etiam rhetoricorum differentias demus, uerum
id multo magis ut dialecticos locos a rhetoricis segregemus, quod nos efficacius aggredi posse arbitramur, si ab ipsa
facultatum natura, disputandi sumamus exordium. Ostensa enim dialecticae ac rhetoricae similitudine ac
dissimilitudine, ab ipsarum facultatum necesse est formis etiam locorum qui eisdem facultatibus deseruiunt
communitates discrepantiasque ducamus.
Dialectica facultas igitur thesim tantum considerat. Thesis uero est sine circumstantiis quaestio. Rhetorica uero
de hypothesibus, id est de quaestionibus circumstiantiarum multitudine [1205D] inclusis, tractat et disserit.
Circumstantiae uero sunt: quis, ubi, quando: cur, quomodo, quibus adminiculis.
Rursus dialectica quidem si quando circumstantias, ueluti personam factumue aliquod ad disputationem sumit,
non principaliter sed omnem eius uim ad thesim, de qua disserit transfert. Rhetorica uero si thesim assumpserit, ad
hypothesim [1206C] trahit, et utraque suam quidem materiam tractat sed alterius assumit, ut proniore in sua materia
facultate nitatur.
Rursus dialectica interrogatione ac responsione constricta est. Rhetorica uero rem propositam perpetua
oratione decurrit. Item dialectica perfectis utitur syllogismis. Rhetorica enthymematum breuitate contenta est.
Illud etiam differentiam facit, quod rhetor habet alium praeter aduersarium iudicem, qui inter utrosque
disceptet. Dialectico uero ille fert sententiam, qui aduersarius est. Ab aduersario enim responsio ueluti qua etiam
sententia subtilitate interrogationis elicitur.
Quae cum ita sint, omnis earum differentia uel in materia, uel in usu, uel in fine est constituta: in materia, quia
thesis atque hypothesi materia quidem utrisque [1206D] subiecta est; in usibus, quod haec interrogatione, illa perpetua
oratione disceptat, uel quod haec integris syllogismi, illa uero enthymematibus gaudet; in fine uero, quod haec
persuadere iudici, illa quod uult ab aduersario extorquere conatur.
Quibus ita praecognitis paulo posterius et quaestiones rhetoricas qua in constitutionibus positas sunt, et proprii
generis [1207A] enumerabimus locos. Nunc paulisper mihi uidetur de tota admodum breuiter facultate tractandum
magnum opus atque difficile. Quanta enim sibimet ars rhetorica cognatione iungatur, non facile considerari potest,
uixque est etiam ut auditu animaduerti queat, nedum sit facile repertu. De cuius quidem rei traditione nihil ab antiquis
praeceptoribus accepimus. De unoquoque enim praecipiunt, nihil de communi laborantes. Quam partem doctrinae
uacuam, ut possumus, aggrediamur. Dicemus itaque de generis artis, est speciebus, et materia, et partibus, et
instrumento, instrumentique partibus, opere etiam officioque actoris et fine, post haec de quaestionibus ac de locis.
Quocirca quod in communi speculandum est, hinc disserendi sumamus exordiumi.
Rhetoricae igitur genus [1207B] est facultas. Species uero tres, iudiciale, demonstratiuum, deliberatiuum.
Et genus quidem id esse quod diximus patet. Species autem idcirco sunt quas superius commemorauimus,
quouiam in his est tota facultas rhetoricae. In iudiciali genere causarum integra est; item in demonstratiuo, uel
deliberatiuo. Sed haec genera sunt causarum. Omnes enim causae, uel speciales uel indiuiduae, sub horum trium
generum uno cadunt, ut subiudiciali quidem speciale ut maiestatis uel repetundarum. Sub deliberatiuo uero
quaecumque causae consultationem habent: ut si specialiter accipias de bello uel de pace, si uero indiuidua de bello
Pyrrhi uel pace. Eodem modo etiam in demonstratiuis, quaecumque ueniunt in laudem aut in uituperationem, specialiter
quidem, ut laus uiri [1207C] fortis, indiuidua uero, ut laus Scipionis, sub demonstratione ponuntur.
Materia uero huius facultatis est, omnis quidem res proposita ad dictionem. Fere autem est ciuilis quaestio.
In hanc species a rhetorica uenientes quasi quaedam formae capiunt sibi materiam, et triplici informatam
tenent figuram, quod posterius liquebit, ut ciuilis quaestio, quae adhuc informis secundum species erat, fiat accepto fine
unicuique specierum rhetoricae subiecta. Ut informis adhuc ciuilis quaestio eum acceperit ex iudiciali finem iusti, fiat
ipsa ciuilis quaestio in iudiciali genere constituta. Cum uero ex deliberatiuo sumpserit utile uel honestum, tunc fiet ipsa
ciuilis quaestio in deliberatiuo causarum genere constituta. Si uero ex demonstratione sumpserit bonum, tum fit
[1207D] demonstratiua ciuilis quaestio. Veniunt autem ut in materiam species ex rhetorica, idcirco quod aliter in

