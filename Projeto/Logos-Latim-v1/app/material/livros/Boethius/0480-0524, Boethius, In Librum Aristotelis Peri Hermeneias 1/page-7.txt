sed eius pars Socrates si a tota oratione disiuncta sit, significat aliquid. Nominis autem pars nihil extra significat;
ipsius enim nominis quod est Socrates, /48/ quod disiunctum a tota conexione significat, partes nihil extra
designant. Neque enim 'So' neque 'cra' neque 'tes' aliquid praeter totum nomen extra designant. Quare rectissime
definito constituta est: nomen esse uocem secundum placitum designatiuam sine tempore, cuius partes nihil extra
significent. Hoc autem propositis docet exemplis.
IN NOMINE ENIM QUOD EST EQUIFERUS FERUS NIHIL PER SE SIGNIFICAT, QUEMADMODUM IN
ORATIONE QUAE EST EQUUS FERUS.
Si enim sit oratio quae dicat equus ferus; duas res significat: equum et ferum. Utrumque enim est unum
substantia, alterum quale. Qui uero dicit equiferus, unum nomen est et ei unum quod significat subiectum est.
Quccirca unum quoque permixtio ista significat. Quod si unum significat tota permixtio, pars inde separata nihil
extra designat. In toto enim nomine quod est 'equiferus', consignificat quidem 'ferus', per se uero nihil significat.
Quod si per se id quod dicimus 'ferus' aliquid significare arbitremur, non iam erit pars nominis sed ipsum erit
integrum nomen et habebit partes 'fe' et 'rus'. Quocirca quoniam nominibus unum subiectum est et unum
significat totum nomen, uel si sit aequiuocum uel si non sit (canis enim cum sit aequiuocum, semel totum
latrabilem, secundo totum rursus marinum significat): quare quoniam quodlibet nomen unum aliquid significat
totum, pars eius separata et uelut a tota compositione seiuncta, /49/ in qua unum a]iquid consignificabat, nihil
extra significat. Dat autem differentias simplicium nominum et compositorum. Dicit enim:
AT VERO NON QUEMADMODUM IN SIMPLICIBUS NOMINIBUS, SIC SE HABET ETIAM IN
COMPOSITIS. IN ILLIS ENIM NULLO MODO PARS SIGNIFICATIVA EST, IN HIS AUTEM VULT
QUIDEM SED NULLIUS SEPARATI, UT IN EQUIFERUS FERUS.
Simplicis, inquit, nominis, quoniam non constat ex aliis, partes ne imaginatione quidem significationis aliquid
produnt, ut in eo nomine quod est homo neque 'ho' neque 'mo' quidquam significant nec significare putantur,
idcirco quoniam simplex nomen est. In his uero quae composita sunt, quoniam ex duobus significatiuis in unam
significantiam rediguntur, uult quidem significare aliquid pars sed nihil separatum designat. In eo enim quod est
'equiferus' dat quidem imaginationem aliquam significationis et putatur significare 'ferus' (hoc est enim quod
dixit: VULT QUIDEM) sed nihil extra separatumque significat. Si enim hoc ipsum 'ferus' ut pars nominis
dicatur, dimidium nomen dicitur eius quod est 'equiferus', dimidium autem nomen nihil designat. Ergo id quod
dicimus 'ferus' cum alia parte nominis quae est equi unum consignificat 'equiferus', separatum autem nihil extra
designat. Quod si rursus ipsum nomen extrinsecus, /50/ non in alterius nominis parte ponatur, significat uelut
nomen. Ergo non est similis in simplicibus nominibus compositisque partium significatio sed simplicium quidem
nominum partes nec ipsae significant nec significare putantur, compositorum uero uolunt quidem partes aliquid
significare et dant significationis imaginationem et significare aliquid putantur sed nullius separati retinent
significationem.
SECUNDUM PLACITUM VERO, QUONIAM NATURALITER NOMINUM NIHIL EST SED QUANDO FIT
NOTA. NAM DESIGNANT ET INLITTERATI SONI, UT FERARUM, QUORUM NIHIL EST NOMEN.
Dixerat superius in definitione nomen esse secundum placitum, non natura. Hoc autem nunc diligentius monstrat
dicens nihil esse nominum naturaliter. ATQUE ideo non illi sufficit ad definitionem, quod est significatiua uox,
nisi illud quoque adderet, quod secundum placitum uox significatiua est. Alioquin multi inlitterati soni
significant, ut sibilus aliquid interdum designat.
Ferarum quoque mutorumque animalium uoces interdum aliqua significatione praeditas esse /51/ perspicimus.
Quaedam enim uox canum iras significat, hinnitus quoque equorum saepe alterius equi consuetudinem quaerit.
Sed haec naturaliter significant atque ideo nomina non sunt. Quod igitur naturaliter significat, nomen non est.
Atque haec hactenus.
Nunc quemadmodum facta sit definitio uideamus. Quod dixit nomen esse VOCEM, traxit a genere definitionem;
quod SIGNIFICATIVAM esse consequenter apposuit, nomen ab non significantibus uocibus separauit; quod
SECUNDUM PLACITUM, ab naturaliter significantibus uocibus nominis natura diuisa est; quod SINE
TEMPORE, ad uerborum discrepantiam respicit; quod eius NULLAM PARTEM EXTRA SIGNIFICARE
propositum est, idcirco dictum est, ut nomen ab orationibus distare uideretur.
Hactenus quidem de tota nominis definitione tractatum est et quibus differentiis ab aliis uocibus distare possit
explicitum est, nunc autem quae uidentur in definitionem nominis incurrere an nomina sint, diligentius quaerit.
NON HOMO VERO NON EST NOMEN. AT VERO NEC POSITUM EST NOMEN, QUO ILLUD
OPORTEAT APPELLARI. NEQUE ENIM ORATIO AUT NEGATIO EST SED SIT NOMEN INFINITUM.
7

