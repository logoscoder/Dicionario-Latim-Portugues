modum propositioni quam enuntiabat adiunxit; quomodo enim disputaret apposuit, cum dixit bene.
Nunc ergo hoc speculatur quemadmodum se habeant affirmationes et negationes earum propositionum, quae
cum modo aliquo proferuntur: ut si quis dicat possibile est hoc fieri et rursus non possibile est hoc fieri,
quemadmodum sese in his affirmationis habeas negationisque natura. Similiter autem et in eo quod est
impossibile esse et in eo quod est necesse esse et in eo quod dicitur contingere esse et non contingere esse: quae
horum sint affirmationes quaeue negationes aut quam affirmationem cui negationi recte aliquis opponat: de his
omnibus perspiciendum, inquit, est, quondam ea quae de coniunctis praedicationibus et simplicibus dicenda
fuerant terminate sunt. Nam de earum propositionum quae cum modo proferuntur oppositionibus multa causatio
est. Quae autem sint dubitationes uel quemadmodum in his oppositiones inueniendae sunt, continua disputatione
persequitur.
NAM SI EORUM QUAE COMPLECTUNTUR ILLAE SIBI INUICEM OPPOSITAE
CONTRADICTIONES, QUAECUMQUE SECUNDUM ESSE ET NON ESSE DISPONUNTUR.

SUNT

Omnis propositio uerborum et nominum complexione formatur. Ergo propositionum, quae complectuntur /168/
et quarum natura in complexione est, illae solae sunt, inquit, contradictiones, QUAECUMQUE SECUNDUM
ESSE ET NON ESSE PONUNTUR: ut in ea propositione quae dicit:
Est homo
non est illa negatio huius affirmationis quae proponit:
Est non homo
sed illa potius quae enuntiat
Non est homo
ut sit affirmatio et negatio:
Est homo
Non est homo
Illa uero quae dicit:
Est non homo
non est negatio eius quae enuntiat:
Est homo
Rursus cum dicimus est albus homo, non est negatio illa huius affirmationis quae dicit:
Est non albus homo
sed illa potius quae dicit:
Non est albus homo
Hoc autem probatur sic: necesse est enim in contradictionibus unam ueram esse semper, alteram falsam. Ergo si
eius affirmationis quae dicit:
Est albus homo
negatio esset:
Est non albus homo
unam ueram, unam falsam esse constaret. Nunc autem si quis de ligno dicat "Est albus homo", falsum dixerit; si
quis uero de ligno eodem neget dicens "Est non albus homo", hoc quoque falsum est. Haec enim propositio quae
dicit:
Est non albus homo
haec sentit hominem quidem esse non tamen album, quod de ligno falsum est praedicare. Ergo et ea quae dicit:
Est albus homo
54

