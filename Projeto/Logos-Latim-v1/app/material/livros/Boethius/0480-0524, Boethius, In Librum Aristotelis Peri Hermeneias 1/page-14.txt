supra ostendimus, omnis eiusmodi pars quae per se nihil significat non est dictio sed tantum in toto nomine
quiddam positum designat et consignificat, ut in eo quod ipse ponit exemplo:
NEC IN EO QUOD EST SOREX REX SIGNIFICAT SED VOX EST NUNC SOLA. IN DUPLICIBUS VERO
SIGNIFICAT QUIDEM SED NON SECUNDUM SE, QUEMADMODUM DICTUM EST.
In eo, inquit, quod est sorex, rex uidetur quidem aliquid significare sed cum toto nomine consignificat potius
quam quidquam per se ipsum designat, quemadmodum supra iam dictum est. Docuit enim supra partes nominis
nihil omnino significare separatas. Quod ergo dicit SED NON SECUNDUM SE, id est in eo quod est sorex rex
per se nihil significat sed tantum quiddam consignificat, quod cum tota nominis compositione designat, cum et
'so' syllaba et 'rex' iuncta in unum id quod est sorex in tota syllabarum coniunctione designet.
EST AUTEM ORATIO OMNIS QUIDEM SIGNIFICATIVA NON SICUT INSTRUMENTUM SED,
QUEMADMODUM DICTUM EST, SECUNDUM PLACITUM. /70/
Plato nomina naturalia esse constituit et hoc hinc probare contendit, quod quaedam supellex et quodammodo
instrumentum sint inuicem sensa prodendi. Naturalium uero supellectiles sunt naturales: ut oculi instrumenta
quidem sunt uidendi, qui uisus res naturalis est, quare oculos quoque naturales esse necesse est: ita etiam oratio
rerum naturalium supellex est atque instrumentum id est sententiarum, quare ipsa quoque est naturalis.
Aristoteles autem dicit non secundum naturam esse orationem SED SECUNDUM PLACITUM. Quocirca nec
esse orationem supellectilem naturalem. Quod enim dicit NON SICUT INSTRUMENTUM, non dicit non per
hoc instrumentum sensa proferri sed tantum rem esse orationem secundum positionem, per quam proprias
sententias demonstremus. Cuius enim rei partes ad placitum sunt, ipsa quoque est ad placitum. Sed orationis
partes nomen et uerbum sunt, haec autem sunt ad placitum, non natura: oratio igitur ipsa secundum placitum
positionemque est sed non est naturaliter constituta. Est autem integra definitio orationis haec: oratio est uox
significatiua secundum placitum, cuius partes aliquid extra significent.
ENUNTIATIVA VERO NON OMNIS SED IN QUA VERUM VEL FALSUM INEST. NON AUTEM IN
OMNIBUS, UT DEPRECATIO ORATIO QUIDEM EST SED NEQUE VERA NEQUE FALSA.
Orationis (ut supra iam diximus) multae sunt /71/ species. Est enim oratio prima optatiua, ut:
Utinam tibi istam mentem di immortales duint!
secunda uocatiua, ut:
Heus tu
tertia imperatiua, ut:
Cape, da hoc Dorcio
quarta deprecatiua, ut:
Iuppiter omnipotens et reliqua
quinta enuntiatiua, ut:
Dies est
Dies non est
Sed in hac sola specie orationis ueritas et falsitas inest, in illis uero caeteris minime. Volens autem Aristoteles
ostendere multas esse orationes et non omnem orationem esse enuntiatiuam hoc addidit: DEPRECATIO
ORATIO QUIDEM EST SED NEQUE VERA NEQUE FALSA. Etenim deprecatio in orationis speciebus
ponitur sed nulla in ea ueritatis natura falsitatisque cognoscitur.
ET CAETERAE QUIDEM RELINQUANTUR; RHETORICAE ENIM VEL POETICAE CONUENIENTIOR
CONSIDERATIO EST; ENUNTIATIVA VERO PRAESENTIS EST SPECULATIONIS.
Deprecatiuam, inquit, et optatiuam et uocatiuam atque imperatiuam poetis atque oratoribus relinquamus. Illis
enim uel ad imitandos uel ad mouendos adfectus caeterae orationis species adsumuntur. Nos uero philosophi,
quibus ueritatis et falsitatis discretio curae est, de illa sola oratione tractamus in qua utrumlibet horum possit
agnosci. In enuntiatione uero /72/ aut ueritas inest aut falsitas. Quocirca nos quoque de enuntiatione tractemus.
[05]
14

