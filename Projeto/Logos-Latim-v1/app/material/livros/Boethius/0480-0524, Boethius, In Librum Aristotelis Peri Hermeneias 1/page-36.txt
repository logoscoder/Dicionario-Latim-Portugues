tamen, quoniam uniuersaliora sunt, non de his homo sed haec de homine praedicantur et his homo subiectus est.
Ex his igitur duplicem fieri oppositionem dicit et quattuor propositiones, quarum subter exempla subiecit addens:
DICO AUTEM QUONIAM ESTAUT IUSTO ADIACEBIT AUT NON IUSTO.
Si quis enim sic dicat faciens duas affirmationes:
Est iustus homo
Est non iustus homo
hae cum duae affirmationes sint duas habebunt negationes. Nam si uerbum est in hac propositione quae dicit:
Est iustus homo
ad iustum posuimus et in hac rursus propositione quae dicit:
Est non iustus homo
rursus ad non iustum idem est uerbum iunximus: quoniam negationis oppositionem efficit cum est uerbo iuncta
negatio id est /131/ non, manifestum est quoniam id quod dicitur non est ad iustum rursus et ad non iustum
adiungendum est, ut negationes fiant huiusmodi:
Non est iustus homo
Non est non iustus homo
Recte igitur dixit: QUARE, si est iusto et non iusto adiacebit, ETIAM NEGATIO iusto et non iusto adiacebit.
Sunt autem propositiones quas dicit quattuor hae:
Est iustus homo
in hac ad iustum uerbum est adiunximus; huius negatio:
Non est iustus homo
in hac quoque negationem quae dicit non est ad iustum rursus adiunximus. Iterum:
Est non iustus homo
in hac est ad non iustum iungitur; huius est negatio:
Non est non iustus homo
etiam in hac quoque negatio quae dicit non est ad non iustum ponitur. Quod uero ait: DICO AUTEM UT EST
IUSTUS HOMO; EST TERTIUM DICO ADIACERE NOMEN VEL VERBUM IN AFFIRMATIONE
huiusmodi est: tertium, inquit, dico adiacere uerbum est. Homo enim et iustus duo sunt quibus adicitur uerbum
est. Idcirco autem dixit NOMEN VEL VERBUM, quia superius quoque iam docuit ipsa uerba nomina esse: hoc
eo scilicet loco ubi ait IPSA QUIDEM VERBA SECUNDUM SE DICTA NOMINA SUNT.
Quod autem sequitur continet difficillimum sensum, quem ipse solita breuitate perstrinxit. In medio namque
totius sententiae addidit:
QUARE IDCIRCO QUATTUOR ISTAE ERUNT, QUARUM DUAE AD AFFIRMATIONEM /132/ ET
NEGATIONEM SESE HABEBUNT SECUNDUM CONSEQUENTIAM UT PRIVATIONES, DUAE VERO
MINIME.
Huius sententiae multiplex expositio ab Alexandro et Porphyrio, Aspasio quoque et Hermino proditur. In quibus
quid excellentissimus expositorum Porphyrius dixerit, alias dicemus. Quoniam uero simplicior explanatio
Alexandri esse uidetur, eam nunc pro breuitate subiecimus.
Priuatoriae propositiones sunt quaecumque praedicant priuationem. Priuatio autem est, ut si quis dicat iniustus,
priuat enim iustitia. Ergo affirmatio priuatoria est quae dicit:
Est homo iniustus
negatio rursus priuatoria:
Non est homo iniustus
36

