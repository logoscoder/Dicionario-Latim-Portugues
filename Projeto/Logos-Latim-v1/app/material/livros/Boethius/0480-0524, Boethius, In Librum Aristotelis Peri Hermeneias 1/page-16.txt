EST AUTEM UNA ORATIO ENUNTIATIVA QUAE /75/ UNUM SIGNIFICAT VEL CONIUNCTIONE
UNA, PLURES AUTEM QUAE PLURA ET NON UNUM VEL INCONIUNCTAE.
Duplicem modum unarum multarumque orationum esse denuntiat. Est namque una oratio uel cum unam rem
significat uel cum coniunctione una est, ut est ea quae dicit:
Animal rationale mortale homo est
Hanc enim huius orationis sententiam nullus in multas significationes diducere poterit sed unum quiddam
significat et est praeter coniunctionem. Alia uero oratio est una, quae per coniunctionem una est, ut:
Si dies est, lux est
Est ergo una oratio quae uel unam rem significat uel coniunctione iungitur. Plures autem sunt quae plura
significant, ut est:
Canis mouetur
Hanc enim potest et ad latrabilem et ad marinum et ad caelestem auditor aduertere atque ideo, quoniam multa
significat, non est una oratio sed plures. Sunt quoque orationes per se plures et numero et significatione, quae
nulla coniunctione copulantur, ut si quis dicat:
Sol est, pax erit, nox est, caelum uoluitur
Haec cum plura significent, nulla tamen coniunctione iunguntur atque ideo plures orationes uocantur. In
summam igitur unarum orationum aliae sunt significatione unae, aliae coniunctione; non unarum uero orationum
aliae sunt significatione plures, aliae eo quoniam nulla coniunctione copulantur.
NOMEN ERGO ET VERBUM DICTIO SIT SOLA, QUONIAM NON EST DICERE SIC ALIQUID
SIGNIFICANTEM /76/ UOCE ENUNTIARE, VEL ALIQUO INTERROGANTE VEL NON SED IPSUM
PROFERENTEM.
Per hanc sententiam simplex dictio quid sit exponit. Dicit enim uerbum nomenque dictiones uideri solum, non
etiam affirmationes atque huius sententiae causam subnectit. Idcirco enim uerba et nomina dictiones solum sunt,
quoniam cum dicta fuerint simplicia siue aliquo proferente uel sponte dicente siue ad alterius interrogationem
aliquo respondente neque uerum ex his neque falsum ualet intellegi. Si quis enim per se dicat "Socrates" uel
rursus per se solum simplexque "ambulat", neque uerum efficit neque falsum. Sin uero alio interrogante
Socratesne ambulet ille respondeat ambulat, si huic ipsi uerbo per se quis animum uelit aduertere quod dixit
ambulat, enuntiatio nulla est. Quod si cum superiore interrogatione coniungat, tunc ex interrogationis et
responsionis coniunctione enuntiatio nascitur. Solum autem nomen uel uerbum neque dicente aliquo et sponte
proferente nec respondente potest quisquam dicere, quoniam enutiatio facta est. Et sensus quidem huiusmodi est
ordo autem uerborum talis est: NOMEN ERGO ET VERBUM DICTIO SIT SOLA, QUONIAM SIC ALIQUID
SIGNIFICANTEM UOCE id est nomen aut uerbum simpliciter proferentem NON EST DICERE ENUNTIARE.
Non enim possumus dicere, quod aliquid enuntiet is qui simplex nomen aut simplex protulit uerbum, siue alio
interrogante uel non interrogante sed ipso sponte proferente. /77/
HARUM AUTEM HAEC QUIDEM SIMPLEX EST ENUNTIATIO, UT ALIQUID DE ALIQUO VEL
ALIQUID AB ALIQUO, HAEC AUTEM EX HIS CONIUNCTA VELUT ORATIO QUAEDAM IAM
COMPOSITA.
Nunc quid sit oratio simplex compositaque declarat. Est enim simplex oratio quae duobus terminis constat.
Termini autem sunt nomina et uerba, quae in simplici propositione praedicamus, ut in eo quod est:
Socrates disputat
Socrates et disputat termini sunt. Et qui minor terminus in enuntiatione proponitur, ut Socrates, subiectus dicitur
et ponitur prior; qui uero maior, praedicatur et locatur posterior ut disputat. Quaecumque ergo propositio ex uno
subiecto et ex uno praedicato facta est, illa simplex enuntiatio nuncupatur. Atque hoc est quod ait: HARUM
AUTEM ID EST ENUNTIATIVARUM SIMPLEX EST ENUNTIATIO, UT ALIQUID DE ALIQUO, ut unum
praedicatum quod est ALIQUID DE UNO subiecto quod est DE ALIQUO praedicetur. Hoc autem pertinet ad
affirmationem, ut ALIQUID DE ALIQUO praedices, ad negationem uero, ut unum aliquid ab uno aliquo
praedicando disiungas, ut in eo quod est:
Socrates non disputat
16

