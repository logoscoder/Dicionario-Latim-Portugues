similis est ei quae dicit:
Est non iustus homo
Sed quemadmodam istae sibi sint similes et quomodo in consequentia proprium teneant ordinem, nunc quidem
exsequi distulimus, paulisper tamen describantur, ut earum quaedam proprietas ostendatur. Sit enim affirmatio
finiti nominis et sub ea negatio nominis infiniti. Sit item negatio finiti nominis et sub ea affirmatio nominis
infiniti.
Aff. Fin. Est iustus homo Neg. Fin. Non est iustus homo
Neg. Inf. Non est non iustus homo Aff. Inf. Est non iustus homo
/136/ In hac igitur descriptione negatio ex infinito nomine sub affirmatione finiti nominis ponitur et rursus
affirmatio infiniti nominis sub negatione finiti. Quarum angulares, quoniam sunt indefinitae omnes, simul in
omnibus uerae esse possunt, nisi in his tantum quae aut naturaliter insunt aut naturaliter inesse non possunt. Ut si
quis dicat:
Est homo animal
numquam cum hac uera esse potest quae dicit:
Est homo non animal
quae est angularis, idcirco quoniam animal naturaliter in substantia hominis perspicitur inhaerere. Rursus si quis
dicat:
Est homo lapis
Est homo non lapis
ne hae quidem simul uerae esse possunt, idcirco quod lapidem inesse homini naturaliter impossibile est. Quod si
huiusmodi sint quae non insint naturaliter sed inesse possint, ut in his quae supra proposuimus exemplis,
angulares uerae sunt semper. Potest enim uera esse et ea quae dicit:
Est iustus homo
et ea quae dicit:
Est non iustus homo
Rursus potest uera esse ea quae dicit:
Non est iustus homo
si hoc de Sulla dicatur, et ea quae dicit:
Non est non iustus homo
si hoc de Catone praedicetur. In his igitur quae sunt indefinitae, si ea quae praedicantur naturaliter non insunt et
ea inesse possibile est, semper angulares simul ueras esse contingit. Quod si huiusmodi propositiones cum
definitione ponamus, ita dicendum est:
Est omnis homo iustus
huius negatio:
Non est omnis homo iustus
rursus:
Est omnis homo non iustus
huius negatio:
Non est omnis homo non iustus
Quae disponantur hoc modo, ut negatio sub affirmatione sit et sub negatione affirmatio. /137/

39

