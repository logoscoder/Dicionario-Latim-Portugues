Commentarium in librum Aristotelis Peri hermeneias
primae editionis

ANICII MANLII SEVERINI BOETHII

COMMENTARIUM IN LIBRUM ARISTOTELIS PERIHERMENEIAS
PRIMAE EDITIONIS

LIBER PRIMUS

[INTRODUCTIO]
/3l/ Magna quidem libri huius apud Peripateticam sectam probatur auctoritas; hic namque Aristoteles simplicium
propositionum naturam diligenter examinat; sed eius series scruposa impeditur semita et subtilibus pressa
sententiis aditum intellegentiae facilem non relinquit. Quocirca nos libri huius enodationem duplici
commentatione suppleuimus et quantum simplices quidem intellectus sententiarum oratio breuis obscuraque /32/
complectitur, tantum hac huius operis tractatione digessimus: quod uero altius acumen considerationis exposcit,
secundae series editionis expediet. Nunc a me tantum lector exspectet, quantum pedetemptim minutatimque
secundum orationis ordinem textumque sermonis id quod angustia breuitatis latet intellegat.
Et prius quae sit huius operis intentio breuiter demonstrandum est. Inscribitur etenim liber Graece
*PERIHERMENEIAS* quod Latine "De interpretatione" significat. Quid ergo sit interpretatio paucis absoluam.
Interpretatio est uox significatiua per se ipsam aliquid significans. Siue enim nomen sit, quod per se significat, ut
est "homo"; siue uerbum, ut est "curro"; siue quod grammatici participium uocant, siue pronomen est, siue ex his
iuncta oratio, ut est "Homo currit", siue quolibet alio modo uel nomen uel uerbum uel ex his oratio iuncta per se
aliquid significet, interpretatio nominatur. Quare cum sint quaedam in orationis partibus quae per se nihil
significant, aliis tamen iuncta designant, ut sunt coniunctiones uel praepositiones, haec interpretationes esse non
dicimus. Interpretatio enim siue simplex est, ut nomen et uerbum, siue composita, ut ex his iuncta copulataque
oratio, uel per se ipsam significare debet, si simplex est, uel ex his quae per se significant iuncta esse, si
composita est. Quare interpretatio est uox aliquid per se ipsam significans. Sed quoniam uerba nominaque
interpretationes /33/ sunt, oratio quoque omnis quae ex significantibus per se praedicamentis iungitur
interpretatio nuncupatur, et sunt plurimae interpretationes, inter quas illa quoque est oratio, in qua uerum
falsumue inueniri potest, id est enuntiatiua, de qua hoc libro tractandum est: idcirco igitur Aristoteles de
communi nomine et continenti libro titulum scripsit. Interpretatio namque est nomen et uerbum, interpretatio
etiam est huiusmodi oratio:
Omnis homo animal est
Sed in hac uerum falsumque auditor intellegit. Haec enim oratio quae dicit:
Omnis homo animal est
uera uel falsa est. Interpretatio quoque est etiam huiusmodi oratio:
Da mihi codicem
in qua uerum falsumque nullus inueniat. Etenim da mihi codicem neque uerum esse poterit neque falsum.
Quocirca quoniam de his solis orationibus in quibus uerum falsumque reperitur, quas enuntiationes uel
propositiones uocamus, quae interpretationes sunt, disputaturus est quoniamque de nominibus illi uerbisque
dicendum est, quid sint quamque uim in significatione retineant, recte librum de interpretatione signauit.
Nec hoc nos turbet, quod sunt quaedam interpretationes, de quibus in hoc libro non tractet. Tamquam enim si
quis de homine disputans titulum operis de animali posuisset, quamquam non de omni animali, tamen quoniam
de aliquo disputaturus esset, recte de animali libro nomen imponeret: ita nunc licet non de omni interpretatione
1

