in his iam ueritas est aut falsitas. Sed non solum si praesens tempus designet propositio sed etiam si praeteritum,
ut si quis dicat:
Hircoceruus fuit
uel futurum, ut si quis dicat:
Hircoceruus erit
enuntiationem facit. Ergo id quod ait VEL SIMPLICITER VEL SECUNDUM TEMPUS, huiusmodi est:
simpliciter enim facta enuntiatio secundum praesens est. Etenim quod praesens dicimus tempus non est sed
confinium temporum, tempus autem est futurum uel praeteritum. Ergo non potest in eo quod est hircoceruus
ueritas aut falsitas inueniri, nisi ei aut esse aut non esse addatur, uel praesens significans, quod est simpliciter,
uel tempus, quod est praeteritum aut futurum. Si quis enim sic dicat:
Hircoceruus est
simpliciter dixit id est secundum praesens, si quis autem:
Hircoceruus erit (uel fuit)
secundum tempus futurum scilicet (et praeteritum).
Haec igitur quae erant utilia praelocutus ad definitionem nominis disputationis cursum intendit.
[02]
NOMEN ERGO EST VOX SIGNIFICATIVA SECUNDUM /46/ PLACITUM SINE TEMPORE, CUIUS
NULLA PARS EST SIGNIFICATIVA SEPARATA.
Omnis definitio genere differentiisque perficitur. Sumpsit ergo ad definitionem uocem nominis genus, caetera
uero quae exsecutus est pro differentiis aggregauit. Est autem huius termini talis expositio: NOMEN, inquit, EST
VOX. Sed uocum aliae sunt quae significant, aliae quae nihil significant. Nomen autem significat id cuius nomen
est. NOMEN igitur EST VOX SIGNIFICATIVA. Vocum significatiuarum aliae sunt naturaliter, aliae non
naturaliter. Naturaliter est uox significatiua, ut ea quae dolores naturaliter monstrat aut gaudia, non naturaliter
uero significatiuae uoces sunt, quas secundum positionem esse dicimus. Secundum positionem uero sunt, quas
ipsi sibi homines posuerunt, ut cum dixit aliquis primus qui rebus nomina condidit: haec substantia dicatur
aurum, haec lapis, haec aqua, et alia similia. Tales igitur uoces secundum positionem sunt hominum, et ita
secundum positionem, quemadmodum ipsis hominibus placuit, a quibus nomina illa formata sunt. Huiusmodi
ergo uoces, quae secundum positionem sunt, secundum ponentium placitum sunt. Sed nomen non naturaliter
significat. Apud diuersas enim gentes diuersa sunt nomina. Quae autem apud diuersos diuersa sunt, ea non sunt
naturaliter sed secundum placitum eorum qui posuerunt positionemque ponentium. Alioquin si naturaliter essent,
quemadmodum ea quae dulcia sunt apud Romanos non eadem sunt apud Scythas amara nec acida sed apud ipsos
quoque sunt dulcia et apud omnes /47/ gentes eodem modo: ita quoque omnia nomina si naturaliter essent, isdem
omnes homines uterentur. Quare quoniam nomina naturaliter non sunt nec naturaliter significant, SECUNDUM
PLACITUM sunt scilicet ponentium atque auctorum et a quibus nomina ipsa rebus impressa sunt. Est ergo
nomen VOX SIGNIFICATIVA SECUNDUM PLACITUM.
Secundum placitum autem positionemque significantium uocum aliae tempus secum ad significationem trahunt,
aliae praeter tempora praedicantur. Tempus secum trahunt, ut est "curro" et "lego" uel "cucurri" uel "legi" et
quaecumque sunt uerba. Omne enim uerbum cum tempore est, nomina uero sine tempore sunt. Cum enim dico
"Socrates" uel "albedo" uel aliquid huiusmodi, temporibus carent. NOMEN ERGO EST VOX SIGNIFICATIVA
SECUNDUM PLACITUM SINE TEMPORE. Vocum significatiuarum secundum placitum sine tempore aliae
sunt quarum partes extra significent, aliae quarum partes extra nihil designent. Haec namque uox quae est:
Socrates cum Platone aliisque discipulis
quae est oratio, et significatiua est et secundum placitum, partes namque ipsius quae sunt nomina secundum
placitum sunt, et sine tempore, nulla namque in ea ne imaginatio quidem temporis inuenitur sed habet hoc quod
partes eius extra significant. Tota namque oratio est:
Socrates cum Platone aliisque discipulis

6

