Hic quoque, sicut in nomine fecit, uerborum et casuum differentiam prodit. Ait enim: omne uerbum praesens
significat tempus, casus uero uerborum illud tempus significat, quod circa ipsum praesens est idque
complectitur. Complectuntur autem id quod est praesens circaque ipsum sunt futurum et prapteritum tempus;
inter utraque enim tempora praesens locatur. Quidquid ergo uel futurum tempus uel praeteritum significat, quae
tempora praesens complectuntur et circa sunt' non uerba sed uerborum casus dicuntur. Est ergo integra definitio
uerbi: uerbum est uox significatiua secundum placitum cum tempore, cuius nulla pars extra significatiua est
separata, definitum aliquid /62/ significans, praesentis significationem tenens. Quoniam uero pars uerbi nihil
extra designet, ex eo manifestum est quod ne nominis quidem pars quidquam extra significat.
IPSA QUIDEM SECUNDUM SE DICTA VERBA NOMINA SUNT ET SIGNIFICANT ALIQUID.
CONSTITUIT ENIM QUI DICIT INTELLECTUM ET QUI AUDIT QUIESCIT; SED SI EST VEL NON EST,
NONDUM SIGNIFICAT.
Subtilissimum quidem ingreditur sensum sed est huiusmodi: omne, inquit, uerbum per se et sine alterius
coniunctione prolatum nominis quodammodo speciem tenet et uere nomen est. Cum enim dico:
Homo currit
tunc id quod dixi currit ad hominem referens integrum feci uerbum, quoniam sine dubio semper de altero
praedicatur. Sin uero per se dixero:
Currit
suum quiddam quodammodo facio ipsum currit cum nullo alio iungens et fit mihi nomen. Unde Graeci quoque
his per se dictis uerbis aliquotiens addunt articularia praepositiua, ut est:
*to trekein*
*tou trekein*
Si quis erum dicat:
Velocius est id quod est currere eo quod est ambulare
in illo nominatiuum iunxit articulum dicens id quod est currere, in illo uero ablatiuum dicens eo quod est
ambulare; uelut si quis in nomine dicat: id quod est scamnum leuius est eo quod est ostium, hoc quod diximus id
quod est scamnum ad ipsum scamnum articulare praepositiuum iunximus, tamquam si diceremus hoc scamnum,
et quod rursus diximus eo quod est ostium, tamquam si diceremus hoc ostio: ita quoque cum /63/ dicimus:
Velocius est id quod est currere eo quod est ambulare
hoc quod dicimus id quod est currere ita ponimus tamquam si dicamus hoc currere, et rursus eo quod est
ambulare, tamquam si diceremus ablatiuo modo ab hoc ambulare, quasi translatum ad nomen sit dictumque hac
ambulatione. Quare per se dicta uerba nomina sunt.
Et est huius rei probatio quam ipse Aristoteles ponit. Cum enim simplex dicimus nomen, auditoris inchoat
intellectus cum nostra prolatione et dum proferimus, dicentis sequitur uocem et tunc quiescit, cum illud nomen
fuerit expletum. Cum enim dico hippo centaurus, ingreditur a prima syllaba audientis intellectus et usque ad
finem totius nominis non quiescit. Ubi uero extremam audierit syllabam, mox quid dictum sit auditor intellegit et
eius intellegentia conquiescit. Sic ergo et in uerbo. Cum dicimus currere, intellectus quoque audientis per eas
syllabas quae sunt cur et re et rursus re uadit sed ubi extremam audierit syllabam, mox totius uerbi capiens
significationem intellectus quiescit. Ergo uerbum per se dictum nomini simile est et est quodammodo nomen.
Sicut enim in nomine is qui dicit intellectum audientis ultimae syllabae prolatione et totius nominis perfectione
constituit et is qui audit quiescit et ultra eius intellegentia non progreditur: ita quoque et uerbum si per se dicatur
audientis constituit intellectum. Quod si cum alio coniungatur, nondum tota intellegentia constituitur audientis.
Ut cum dico:
Socrates ambulat
in solo ambulat, quod est uerbum, non consistit perfecta sententia nisi in toto, quod est:
Socrates ambulat
Rursus /64/ cum dico:
Ambulare moueri est
11

