potuisse antequam fieret esse faciendum, ut si Socrates hesterna cenauit nocte, uerum fuit hesterna matutina
dicere, quoniam cenaturus est: quocirca definite quoque uerum fuisset, si praediceretur. Omnia igitur ea quae
fient definite poterant uere praedici. Hoc est enim quod ait: SI EST ALBUM NUNC, VERUM ERAT DICERE
PRIMO QUONIAM ERIT ALBUM. Nam si qua res nunc alba est, uerum erat ante dicere quoniam erit alba,
quare definite quoque fuit QUODLIBET EORUM QUAE FACTA SUNT uere praedicere. Hoc autem rei ipsius
exitus comprobauit.
Huic oppositioni /114/ per eandem rursus occurrit. Non enim qui haec dicit licet ei laqueum superioris
argumentationis effugere, rursus enim eadem illum cuncta circumueniunt et eisdem iterum urgetur incommodis.
QUOD SI SEMPER VERUM EST DICERE QUONIAM EST VEL ERIT, NON POTEST HOC NON ESSE
NEC NON FUTURUM ESSE.
Mira ratione superiorem argumentationem dicentes ad idem reduxit incommodum dicens: si uerum est omnia
quaecumque facta sunt definite uere potuisse praedici, quoniam ueritatem propositionis rei necessitas sequitur,
quod uere definite praedictum erat non euenire non poterat. Sed si non euenire non poterat, ut non eueniret erat
impossibile. Quod autem non fieri impossibile est, fieri necesse est. Euentus igitur eius ex necessitate
consequitur. NIHIL ERGO UTRUMLIBET NEQUE A CASU ERIT; NAM SI A CASU esse poterit, NON EX
NECESSITATE futurum est; quod si non est ex necessitate futurum, non est impossibile non fieri; si non est
impossibile non fieri, potest non fieri; si potest non fieri, non potest definite uere praedici. Quod enim uere
definite praedicitur, ex necessitate futurum est: quod autem casu est, ex necessitate non euenit.
AT VERO NEC QUONIAM NEUTRUM VERUM EST CONTINGIT DICERE, UT QUONIAM NEQUE ERIT
NEQUE NON ERIT.
/115/ Quattuor differentiis contingentium futurorum diuersitas constat. Aut enim id quod affirmatur et negatur in
futurum utrumque erit uerum aut utrumque falsum aut unum uerum, falsum alterum definite aut unum uerum,
falsum alterum indefinite. Non esse quidem et affirmationem et negationem ueram in his propositionibus, quae
de rebus contingentibus in futurum tempus proponuntur, per hoc demonstrauit superius quod ait:
MANIFESTUM EST, QUONIAM NECESSE EST VERUM DICERE ALTERUM IPSORUM, SI OMNIS
AFFIRMATIO VERA VEL FALSA. UTRAQUE ENIM NON ERUNT SIMUL IN TALIBUS.
Neque enim fieri potest ut in contradictoria propositionum oppositione utrasque ueras quisquam ualeat inuenire.
Nunc autem monstrat, quoniam ne hoc quidem fieri potest ut utraeque sint falsae. Ait enim: at uero ne hoc
quidem nobis contingit dicere, quoniam neutrum uerum est id est nec affirmatio nec negatio. Contingeret atltem
utramque esse falsam affirmationem scilicet et negationem, si nec quod diceret affirmatio futurum esse esset nec
quod non esse negatio diceret non esset. Ita enim fieret, ut nec esset quod esse affirmatio praedicauit nec non
esset quod negatio non esse proposuit. Si quis ergo hoc ita dicat, primum, inquit, illud inconueniens atque
impossibile est, quod in contradictoria oppositione cum affirmatio falsa sit non est uera negatio et rursus cum
negatio falsa sit falsa quoque affirmatio est. Hoc enim in solis contrariis contingebat, non etiam in contradictoria
dispositione. In hac enim unam semper ueram esse necesse est, semper alteram falsam. /116/
AD HAEC SI VERUM EST DICERE, QUONIAM ALBUM EST ET MAGNUM, OPORTET UTRAQUE
ESSE.
Addidit quoque aliud, quo magis id quod dicitur uideatur incongruum. Omne enim quod praedicitur in futurum,
si uere praedicitur, erit. Si quis enim dicat in praesenti tempore: hoc animal quodlibet album est uel magni
corporis et hoc uere pronuntiet, album et magnum illud animal esse necesse est. Ita etiam in futurum si quis uere
dicat, quoniam hoc animal cras album fiet et corporis uastioris, necesse est cras utraque contingere, ut et album
fiat et corporis uastioris. Sin uero falso aliquid praedicatur, necesse est non esse quod dicitur, si sit <falsa>
affirmatio: ut si quis affirmet falso futurum nauale bellum, necesse est non fieri quod a falsa affirmatione
praedicitur. At si sit falsa negatio, necesse est fieri quod falsa negatio futurum non esse praedixit. Sin uero
utraque falsa sunt, nec erit ex necessitate quod dicitur, quia definite affirmatio falsa est, nec non erit quod dicitur
ex necessitate, quia definite est negatio falsa. Unde fit ut utrumlibet quod est in rebus omnino perimatur. Utraque
enim necessaria sunt et ex necessitate contingunt et est necessitas ipsa impossibilis. Nam si quis dicat cras
futurum nauale bellum aliusque neget et pronuntiet non futurum, si utraeque sint falsae, necesse quidem erit non
esse cras nauale bellum, quoniam affirmatio, quae illud dicit futurum, falsa est; rursus necesse est esse cras
nauale bellum, quoniam negatio quae dicit cras non futurum ipsa quoque mentitur. Quare necesse erit et esse
nauale bellum et non esse, /117/ quod est impossibile et praeter communem cogitationis naturam. Non est igitur
uerum utrasque simul id est affirmationem negationemque mentiri.
31

