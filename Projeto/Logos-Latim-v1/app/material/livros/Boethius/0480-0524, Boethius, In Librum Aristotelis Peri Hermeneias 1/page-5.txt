non id quod est aduerbium negatiuum, hominem a cursu diuisit atque disiunxit factaque inde negatio rursus
ueritatem falsitatemue significans. Recte igitur dictum est circa compositionem quod est affirmatio uel
diuisionem quod est negatio ueritatis falsitatisque constare naturam.
NOMINA IGITUR IPSA ET VERBA CONSIMILIA SUNT SINE COMPOSITIONE VEL DIVISIONE
INTELLECTUI, UT HOMO VEL ALBUM, QUANDO NON ADDITUR ALIQUID; NEQUE ENIM ADHUC
VERUM AUT FALSUM EST.
Nunc qui sit intellectus sine uero uel falso ordinata continuatione persequitur. Ea enim, inquit, quae simpliciter
dicuntur, similia sunt simplicibus intellectibus, qui sine ulla compositione uel diuisione animi puro capiuntur
intuitu. Cum enim homo uel album ipsa quidem simplicia sint et significent aliquid, nihil tamen neque uerum
neque falsum designant. Omne enim simplex nomen uel uerbum a ueritate et falsitate secluditur. Atque ideo,
quoniam (ut dictum est) quaecumque sunt in uocibus significant animae passiones, simplices uoces et sine
compositione uel diuisione similes sunt his intellectibus quos sine compositione /44/ et diuisione simplex
intellegentia concipit. In his enim atque in huiusmodi nulla neque ueritas neque falsitas inuenitur. Nisi enim
aliquid addatur, ut id quod simplex intellegis uel per se constituas esse uel ei aliquid secundum esse coniungas,
in his ueritas et falsitas non erit. Cum enim simpliciter dico "homo", si non aliquid addidero, ut uerbum est, ut
fiat huiusmodi compositio:
Homo est
uel huiusmodi aliquid, ut:
Homo uiuit
quod idem ualet tamquam si dicamus:
Homo uiuens est
ergo nisi aliquid huiusmodi fuerit adiunctum, quod intellectam rem uel per se es se constituat, ut:
Homo est
cum dico per se esse hominem designaui, uel iuncto accidenti tale aliquid apponatur, quod idem ei quod est esse
significet, ut est:
Homo uiuit
uita enim homini iuncta est et uiuit idem designat quod uiuens est, nulla ueritas nec falsitas ualet intellegi. Hoc
autem conuenientissimo monstrat exemplo.
HUIUS AUTEM SIGNUM HOC EST: HIRCOCERUUS ENIM SIGNIFICAT ALIQUID SED NONDUM
VERUM VEL FALSUM, SI NON VEL ESSE VEL NON ESSE ADDATUR, VEL SIMPLICITER VEL
SECUNDUM TEMPUS.
Magnam uim habet exempli huius subtilitas. Non enim sola illa nomina uel uerba a ueritate ac mendacio separata
sunt, quaecumque simplicia sunt sed etiam illa quaecumque composita, si sint simpliciter dicta. Hircoceruus
enim compositum nomen est significans hircum et ceruum sed nisi ei aut esse aut non esse addatur, ut dicamus:
Hircoceruus est
uel:
Hircoceruus non est
nullus inde ueri falsiue intellectus /45/ poterit prouenire. Ipsum enim quamquam sit compositum, tamen
simpliciter dictum ueritati et falsitati proximum non est. Si quis enim dicat tantum hircoceruus, nihil enuntiat.
Quod si nihil enuntiat, praeter ueritatem falsitatemque quiddam compositum designans nomen auditor intellegit.
Quod uero ait VEL SIMPLICITER VEL SECUNDUM TEMPUS, ad hoc ualet, ne putaremus tunc solum fieri de
nomine enuntiationem, cum ei praesens tempus adicitur, ut cum dicimus:
Hircoceruus est
uel:
Hircoceruus non est
5

