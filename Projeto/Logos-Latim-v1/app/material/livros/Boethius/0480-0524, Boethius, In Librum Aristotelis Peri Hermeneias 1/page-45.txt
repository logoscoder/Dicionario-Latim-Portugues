ILLAE VERO SECUNDUM INFINITA OPPOSITAE NOMINA VEL VERBA, UT IN EO QUOD EST NON
HOMO VEL NON IUSTUS, QUASI NEGATIONES SINE NOMINE VEL VERBO ESSE VIDEBUNTUR
SED NON SUNT.
Cum de propositionibus ex infinitis nominibus loqueretur, ipsa infinita nomina sola sumpsit et de his qualia
uideantur esse pertractat. Sermonum, inquit, prolationes, quae secundum contra iacentia nomina uel uerba sibi
oppositae sunt, ut in eo quod dicimus homo, non homo; currit, non currit, quotiens finitum infinito comparatur,
uidentur quasi quaedam esse negationes sed non ita est. Omms namque negatio uel uera uel falsa est: qui autem
dicit:
Non currit
et:
Non laborat
et:
Non homo
neque uerum aliquid enuntiauit neque falsum et fortasse minus aliquid ueri uel falsi significauit, quam is qui
finitum nomen ponit. Nam qui finitum nomen constituit /147/ nihil quidem adhuc uerum falsumue enuntiauit sed
quoniam quiddam finitum posuit, propinquior est huiusmodi prolatio ad ueritatem, quae aliquid finitum ponit, ea
prolatione quae aliquid infinitum, sicut illa quae aliquid significant propinquiora sunt ad enuntiationem
faciendam his quae nihil significant.
Quare in his quae infinita sunt minus ulla ueritas falsitasue perspicitur quam in his omnibus quae sunt finita ac
multo magis nihil adhuc uerum falsumue designat id quod dicitur non homo uel non currit, nisi aliquid addatur,
quod enuntiationem possit efficere. Quod autem dixit QUASI NEGATIONES SINE NOMINE VEL VERBO
ESSE VIDEBUNTUR, idcirco addidit guoniam infinita nomina uel uerba neque nomina sunt simpliciter neque
uerba et uidentur non homo et non currit negationes esse. Quod si ita est, sine nomine et uerbo esse negationes
uidentur. Addidit etiam:
ILLUD NIHIL MAGIS DE HOMINE SED ETIAM MINUS UERUS FUIT VEL FALSUS.
Qui enim dicit homo rem constituit, qui dicit non homo ipsam quidem rem tulit sed nihil addidit. Quocirca longe
minus quiddam enuntiauit de homine qui infinitum de homine dixit, quam qui finitum.
SIGNIFICAT AUTEM EST OMNIS NON HOMO IUSTUS NULLI ILLARUM IDEM NEC HUIC OPPOSITA
EA QUAE EST NON EST OMNIS NON HOMO IUSTUS.
Illae propositiones in quibus infinita nomina subiecta sunt longe aliud, inquit, significant et non idem his
propositionibus quae uel secundum finita uel secundum /148/ infinita praedicata dicuntur. Ea enim quae dicit:
Est omnis non homo iustus
nihil idem significat quam illa quae dicit:
Est omnis homo iustus
uel:
Nullus homo iustus est
uel iterum:
Est omnis homo non iustus
uel:
Nullus homo non iustus
Nulli enim similis est harum ea quae dicit:
Est omnis non homo iustus
Nec huic opposita negatio particularis ea quae dicit:
Non est omnis non homo iustus
45

