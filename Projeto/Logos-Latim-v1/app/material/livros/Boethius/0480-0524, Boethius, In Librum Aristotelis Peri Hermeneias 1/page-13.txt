ueri falsique enuntiatione ad compositionem refertur, cum praeter compositionem dicitur, quod in compositione
designare potest, id praeter compositionem non designat, potest autem compositione facta uerum falsumque in
enuntiatione monstrare. Haec igitur sine compositis in uerbo 'est' nullus ualet aduertere. Recte igitur dictum est
consignificare quandam compositionem, quae sine compositis intellegi non ualeret.
[04]
ORATIO AUTEM EST VOX SIGNIFICATIVA, CUIUS PARTIUM ALIQUID SIGNIFICATIVUM EST
SEPARATUM, UT DICTIO, NON UT AFFIRMATIO.
Omne quod compositum est eorum suscipit naturam ex quibus totum compositi ipsius corpus efficitur. Quare
quoniam oratio uerbis constat atque nominibus, /67/ quae significatiua sunt, recte oratio quoque significatiua
esse definitur. Sed distat oratio his ex quibus ipsa effecta est id est nominibus atque uerbis, quod eorum partes
nihil extra designant, orationis uero pars aliquid separata significat. Nam si nomen et uerbum partes orationis
sunt, haec autem per se significant, non est dubium separatas partes orationum significare. Quo modo autem
designant, sequenti determinatione monstrauit. Significant igitur partes orationum UT DICTIO semper, NON
semper UT AFFIRMATIO. Nunc autem dictionem dicit simplicem uerbi aut nominis nuncupationem. Sunt enim
quaedam orationes, quarum partes ita significant quasi affirmatio, ut in ea oratione quae est:
Si dies est, lux est
id quod dicimus "Lux est" totius orationis pars est et ita est significatiua ut quaedam affirmatio. Sed non omnis
oratio affirmationem habet in parte. Haec enim ipsa quae dicit "Lux est", habet in partibus id quod dicimus lux et
rursus id quod dicimus est sed neutra ipsarum affirmatio est sed tantum simplex dictio. Omnis ergo oratio
dictionem quidem habet in parte, non uero omnis oratio affirmationem. Recte igitur dixit partes orationis
significare UT DICTIONEM, NON UT AFFIRMATIONEM. Quid autem sit dictio, ipse paulo post clarius
demonstrauit.
UT DICTIO, NON UT AFFIRMATIO. DICO AUTEM, UT HOMO SIGNIFICAT ALIQUID SED NON
QUONIAM /68/ EST AUT NON EST SED ERIT AFFIRMATIO VEL NEGATIO, SI QUID ADDATUR.
Quod supra proposuit dicens orationis partes ut dictionem significare, NON UT AFFIRMATIONEM, hoc
conuenienti monstrauit exemplo: homo, inquit, dictio est et est pars orationis, si in tota oratione ponatur, ut est:
Homo animal est
Ergo id quod dicimus homo dictio quaedam est sed affirmatio non est. Cum ergo nomen hoc id est homo pars
orationis sit et affirmatio non sit, docetur uerum esse quod dicitur orationis partes significare UT DICTIONEM,
NON UT AFFIRMATIONEM. Docet autem illa res nomen hoc affirmationem non esse, quod in affirmatione
semper ueritas aut falsitas inuenitur, nomen uero simpliciter dictum neque uerum neque falsum est. Quare nomen
hoc id est homo ut affirmatio non significat sed designat aliquid simplex, significat igitur aliquid ut dictio. Haec
autem dictio, si ei aliquid addatur, ut est uerbum aut quodlibet uerbum aliud quod enuntiationem possit efficere,
erit affirmatio. Si enim quis dicat:
Homo est
uel:
Homo uiuit
fit affirmatio. Atque hoc est quod ait: sed erit affirmatio uel negatio, si quid addatur. Si enim aliquid ita
apponatur uel appositum ita negetur, ut enuntiatio constitui possit, affirmatio negatione perficitur. Si quis enim
dicat:
Homo uiuit
affirmatio est;
Homo non uiuit
negatio est. Docet autem dictionem esse uocem secundum positionem per se significantem per hoc quod ait:
SED NON UNA HOMINIS SYLLABA. Una /69/ enim hominis syllaba dictio non est, idcirco quod nihil per se
separata significat, ut 'ho'. Si quis enim ab eo quod est homo tollat syllabam ut 'ho' et 'mo' et in caeteris quae
13

