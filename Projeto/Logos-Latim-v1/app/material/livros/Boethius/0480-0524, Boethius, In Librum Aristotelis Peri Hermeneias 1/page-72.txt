Illud quoque recte commemorat quod nihil differat in opinionibus haec es se contraria non uniuersaliter
constitutis et in his quae sibi uniuersaliter opponuntur. Similiter enim in ea quoque opinione quae arbitratur
omne bonum bonum esse illa contraria est quae putat nullum bonum bonum esse. Nam quod dicimus bonum
esse id quod bonum est, id si in opinione uniuersaliter affirmetur, ita putandum est: quidquid bonum est bonum
esse. Hoc autem nihil differt, tamquam si dicamus: omne bonum bonum est. Quae opinio cum sit uera, illa ei
contrarie opponitur quae dicit quidquid bonum est bonum non est. Hoc autem nihil didert, tamquam si opinemur
nullum bonum bonum esse. Et in non bono quoque eodem modo, ut si /223/ ita dicamus: omne quod non bonum
est non est bonum et rursus omne quod non bonum est bonum est, eodem modo sibi sunt istae contrariae, ut una
uera sit, altera falsa, quod in contrariis maxime reperitur. Quare tota disputatio quaestioque ita concluditur: nam
si ea quae sunt in anima principia quaedam sunt eorum quae significantur in uoce, uox autem quaedam nota est
animae passionum, quidquid contingit in anima, idem quoque in uoce redire necesse est. Quod si uniuersalis
affirmatio et uniuersalis negatio sunt in opinione contrariae, eaedem quoque in uocibus erunt, id est non erit ea
contraria quae contrarium affirmat sed ea quae id quod ante propositum est per uniuersalitatis contrarietatem
negat, ut est omne bonum bonum est uel omnis homo bonus est, his contraria est nullum bonum bonum est,
nullus homo bonus est. Hoc est enim quod ait: VEL QUONIAM NULLUM VEL NULLUS, NULLUM ad illam
propositionem referens quae dicit:
Omne bonum bonum est
NULLUS illi scilicet opponit quae dicit:
Omnis homo bonus est
ut sint hoc modo:
Omne bonum bonum est
huic contraria:
Nullum bonum bonum est
rursus:
Omnis homo bonus est
huic contraria:
Nullus homo bonus est
Contradictorias autem dicit esse eas quas supra proposuit, cum de uniuersalibus et particularibus loqueretur, eas
scilicet quae sunt angulares. Uniuersalis enim affirmatio particulari negationi et particularis affirmatio uniuersali
negationi per contradictionem opponi monstrata est. /224/
MANIFESTUM AUTEM QUONIAM ET VERAM VERAE NON CONTINGIT ESSE CONTRARIAM NEC
OPINIONEM NEC CONTRADICTIONEM.
Ex his quae supra sunt dicta illud quoque colligit, quod nec ea quae sunt contraria uera simul esse possint nec ea
quae uera sunt sibi possint esse contraria, et hoc non solum in opinionibus es se, ut uera opinio uerae opinioni
contraria non sit sed in propositionibus quoque. Neque enim fieri potest ut duas contrarias simul ueras esse
contingat. Et hoc per syllogismum colligit huiusmodi: omnia contraria sunt opposita, quae autem opposita sunt
simul eidem inesse non possunt: contraria igitur in uno eodemque esse natura non patitur. Quare si duo uera de
eodem praedicari possunt, duo autem contraria eidem inesse non possunt, quae contraria sunt uera esse nulla
naturae ratione permittitur. Hoc est enim quod ait: CONTRARIAE ENIM SUNT QUAE CIRCA OPPOSITA
SUNT, id est omne contrarium oppositum est nec fieri potest ut non quae sunt contraria in oppositis
contineantur; sicut enim in praedicamentis edocuit, contrariorum genus quoddam est oppositio.
CIRCA EADEM AUTEM CONTINGIT VERUM DICERE EUNDEM
id est duo uera possunt simul esse et de eodem simul uere praedicari, ut cum dicimus aliquid bonum non esse et
malum esse, utraque simul uere dici possunt. Possunt enim /225/ quaedam [quae] cum bona non sint, tamen mala
esse, ut turpitudo bona quidem non est, malum tamen est. Ergo ea quae uera sunt simul ut praedicentur uere fieri
potest et ut in eodem sint.
SIMUL AUTEM EIDEM NON CONTINGIT INESSE CONTRARIA.
72

