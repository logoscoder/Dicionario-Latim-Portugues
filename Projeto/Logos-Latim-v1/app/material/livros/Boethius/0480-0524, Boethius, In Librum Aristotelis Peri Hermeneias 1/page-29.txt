non est necesse aut affirmationem fieri aut negationem. Nam cum non sit affirmatio necessaria, non interclusum
est contingere negationem. Rursus cum negatio necessaria non sit, interdum accidit, ut affirmatio contingat.
Quare haec huiusmodi eueniendi et non eueniendi potentia utrumlibet uocatur, quod in his utrumlibet, id est uel
affirmationes uel negationes, euenire conceditur.
Nunc ergo Aristoteles hoc ualidissima argumentatione contendit adstruere, quod quemadmodum in praeteritis et
in his quae sunt praesentia non modo in affirmatione et negatione unam ueram, alteram falsam esse necesse est
sed definite una uera est, definite altera suscipit falsitatem, non ita in his quae contingentes uocantur. Necesse
enim est ut aut affirmatio uera /107/ sit aut negatio sed non ut definite quaelibet earum uera sit, altera falsa
definite. Nam quod dicimus:
Alexander lauandus est
id si alius neget dicatque:
Alexander lauandus non est
totum quidem hoc necesse est euenire, ut aut lauetur aut non lauetur, et necesse est unam esse ueram, alteram
falsam, aut affirmationem, si lotus fuerit, aut si non lotus fuerit, negationem sed non necesse ut definite
affirmatio uera sit, idcirco quod in huiusmodi rebus poterit euenire negatio. Sed nec umquam definitum est, ut
negatio uera sit, falsa affirmatio, idcirco quoniam potest non euenire negatio. Quare in tota contradictione unam
quidem ueram, falsam alteram esse necesae est, ut autem definite una uera sit, altera falsa definite, sicut in his
quae sunt praeterita quaeque praesentia, nulla rerum ratione possibile est.
Sed hoc prius Aristoteles in singularium praedicamentorum propositionibus probat, post autem idem debere in
uniuersalibus docet intellegi. Idcirco enim ait in singul aribus uero et futuris non similiter. Id est in singularibus
propositionibus, de quibus primum tractat, et futuris id est contingentibus non idem modus est uerarum
falsarumque propositionum, qui in praeteritis atque praesentibus, quondam in praeteritis atque praesentibus et
totum contradictionis corpus in ueritatem falsitatemque diuiditur et uera una est definite, ut possit ex his certus
aliquis ac sciens dicere, quoniam affirmatio uera sit uel rursus quondam negatio; uel si id nullus dixerit, certa
praeteriti tamen temporis uel praesentis secundum sui naturam ratio, /108/ certus euentus est. In his uero in
quibus contingens est futurum, id est uariabile et instabile, totum quidem corpus contradictionis ueritatem
falsitatemque partitur sed haec ueritas atque falsitas indiscreta est atque uolubilis. Nullus enim potest dicere
quoniam affirmatio uera est: non est enim necesse ueram esse affirmationem, idcirco quoniam negationem fieri
possibile est, nec rursus negationem, quoniam non est impossibile affirmationem contingere, et postremo
quoniam utrumlibet ipsorum contingit, idcirco una earum uera esse definite et certa naturaliter non potest.
Quibus autem id argumentationibus exsequatur, manifestum erit hoc modo:
NAM SI OMNIS AFFIRMATIO VEL NEGATIO VERA VEL FALSA EST, ET OMNE NECESSE EST VEL
ESSE VEL NON ESSE. <NAM> SI HIC QUIDEM DICAT FUTURUM ALIQUID, ILLE VERO NON DICAT
HOC IDEM IPSUM
Si quidquid in affirmationibus negationibusque proponitur uerum uel falsum est definite, sequitur ut, quod illae
negationes affirmationesque significant, aut euenire aut non euenire necesse sit. Hoc est enim quod dicit: NAM
SI OMNIS AFFIRMATIO VEL NEGATIO VERA VEL FALSA EST: definite. Idcirco enim addidit omnis. In
his enim, quae sunt futura uel contingentia, non esse affirmationes et negationes ueras uel falsas definite probare
contendit. Nam si unus dicat aliquid futurum, alius neget, ut utraque eueniant fieri non potest. Quis enim dixerit
dicente alio, quoniam Socrates cenaturus est alioque Socrates cenaturus /109/ non est, utrasque ueras in uno
eodemque contingere? Hoc igitur fieri non potest. Unus ergo eorum uerum dicturus est, alius mentietur. Ponatur
enim definite una earum uera esse uel falsa: si ergo omnis affirmatio et negatio uera uel falsa est definite et
uterque negans affirmansque ueri in contradictionibus esse non possunt, necesse est unum uerum dicere alterum
falsum et unum definite uerum, falsum alterum definite. Hoc si est in omnibus affirmationibus atque
negationibus, ut una definite falsa sit, altera uera definite, quidquid uera dicit euenturum necesse est euenire,
quidquid non euenturum non euenire necesse est. Hoc est enim quod ait: MANIFESTUM EST QUONIAM
NECESSE EST VERUM DICERE ALTERUM IPSORUM. Neque enim potest fieri ut affirmatio negatioque
consentiant in talibus id est in contradictionis oppositionibus. Necesse autem esse euenire quaecumque uera
definite affirmatio loquitur et non euenire quod profert definite uera negatio sic probat:
NAM SI VERUM EST DICERE, QUONIAM ALBUM. VEL NON ALBUM EST, NECESSE EST ESSE
ALBUM VEL NON ALBUM, ET SI EST ALBUM VEL NON ALBUM, VERUM EST VEL AFFIRMARE
VEL NEGARE.
29

