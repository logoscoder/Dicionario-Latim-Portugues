Quid sit proprie contradictio consequenter exponit. Ait enim opponi contradictorie propositiones, quotiens
uniuersalem affirmationem particularis abnuit negatio et quotiens uniuersalem negationem affirmatio particularis
destruxerit. Cum enim dicitur:
Omnis homo albus est
illa negatio quae dicit:
Non omnis homo albus est
de eodem homine non uniuersaliter tollit, quod uniuersaliter affirmatio constituerat. Illa enim omnem hominem
esse album ponit, illa dicit non omnem, tamquam si concedat aliquem sed ei tantum auferat uniuersalitatem. Hoc
est enim quod ait QUAE UNIVERSALE SIGNIFICAT EIDEM QUONIAM NON UNIVERSALITER. Nam
sicut uniuersale significat affirmatio dicens hominem, ita quoque negatio uniuersale significat, habet enim et ipsa
hominem sed idem ipsum uniuersale docet non esse uniuersaliter, id est non omnem hominem esse album, quod
affirmatio uniuersaliter esse posuerat omnem hominem esse album proponens.
Eodem modo etiam in negatione. Quas nos supra angulares posuimus et contradictorias in descriptione, hic nunc
easdem oppositas contradictorie uocat. Quod autem uniuersali affirmationi, quae est omnis homo albus est,
particularem negationem opposuit, quae est:
Non omnis homo albus est
tantundem est tamquam si diceret:
Quidam /93/ homo albus non est
Nam si non omnis homo albus est, quidam homo albus non est.
CONTRARIE VERO UNIVERSALEM AFFIRMATIONEM ET UNIVERSALEM NEGATIONEM.
Plenissime omnes exsequitur dicitque contrarias uniuersalem affirmationem et uniuersalem negationem. Has
enim nos quoque supra descripsimus. Hic uero nunc easdem contrarie demonstrat opponi. Illud quoque addidit,
quod eas impossibile sit in eodem ueras aliquando cognosci. Nam sicut contrariorum natura in eodem non potest
inueniri, neque enim uno eodemque tempore aliquid nigrum est atque album, sic quoque nec contrariae ut
utraeque simul sint uerae fieri potest. Quod autem adiecit HIS VERO OPPOSITAS CONTINGIT IN EODEM,
particularem affirmationem et particularem negationem designat. Particularis namque affirmatio uniuersali
negationi opposita est contradictorie, particularis uero negatio uniuersali ad firmationi. Contrariarum igitur
oppositae possunt in eodem uerae aliquotiens inueniri id est particularis affirmatio et particularis negatio uerae ut
sint in aliquibus fieri potest, ut est:
Quidam homo albus est
Quidam homo albus non est
utraeque sunt uerae.
QUAECUMQUE IGITUR CONTRADICTIONES UNIVERSALIUM SUNT UNIVERSALITER, NECESSE
EST ALTERAM VERAM ESSE VEL FALSAM ET QUAECUMQUE IN SINGULARIBUS SUNT, UT EST
SOCRATES ALBUS, NON EST SOCRATES ALBUS.
/94/ De contradictorie oppositis loquitur et de singularibus propositionibus, quod unam semper ueram, falsam
semper alteram necesse est inueniri. Hoc enim dicit: contradictiones, inquit, eorum, quae sunt uniuersalium
uniuersaliter praedicatorum, una semper uera est, altera falsa. Uniuersalium autem uniuersaliter praedicatorum
sunt contradictiones uniuersalium particulariter praedicatorum. Nam affirmatio uniuersalis uel negatio in
uniuersalibus uniuersaliter praedicantur. Harum contradictoriae particulares affirmationes uel negationes sunt, si
sibi angulariter comparentur. Harum igitur contradictionum, quae sunt uniuersalium uniuersaliter praedicatorum,
una semper uera est, semper falsa altera reperitur. In singularibus quoque idem est. Nam si nulla, ut dictum est,
uarietas aequiuocationis impediat idemque sit praedicatum idemque subiectum ad unum idemque tempus ad
unam eandemque partem ad unum idemque relatum uno atque eodem modo, una semper uera est, falsa altera et
ueritatis inter se naturam et mendacii partiuntur.
QUAECUMQUE AUTEM IN UNIVERSALIBUS NON UNIVERSALITER, NON SEMPER HAEC VERA
EST, ILLA VERO FALSA.
23

