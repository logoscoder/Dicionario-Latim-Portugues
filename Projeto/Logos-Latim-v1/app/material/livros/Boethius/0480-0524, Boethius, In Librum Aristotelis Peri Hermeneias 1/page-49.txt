Sensus huiusmodi est: quicumque interrogat, si ab arte dialectica non declinet, idcirco interrogat ut ei
respondeatur, respondeatur autem aut tota propositio aut contradictionis una particula. Si quis enim sic dicat
interrogans:
Animane immortalis est?
Tunc respondens aut "Est" respondebit aut "Non". Hoc autem est totius contradictionis una particula.
Contradictio est enim anima immortalis est, anima immortalis non est. Ergo est et non contradictionis sunt
particulae. Quod si quis sic interroget:
ANIMANE IMMORTALIS EST AN /154/ NON?
Tunc ille ita respondebit si uelit totam propositionem dicens uidetur mihi immortalis esse uel rursus uidetur mihi
non esse immortalis. Ergo quisquis interrogat, ita responsionem petit, ut illa responsionis petitio uel propositionis
petitio sit uel unius partis contradictionis. Propositio autem unius contradictionis est id est omnis affirmatio una
unam habebit negationem et in duabus propositionibus una erit contradictio. Quare quisquis plura significantem
propositionem dixerit, ille non facit propositionem ad quam sit una negatio. Quocirca huiusmodi interrogationi,
quae plura significat, nec si uera sit debet esse una responsio. Si quis <enim> interroget:
Substantiane sit canis?
quamquam uerum sit dicere:
Substantia est
quoniam et latrabilis et marinus substantiae sunt, tamen non est ad hanc una facienda responsio sed dicendum est
de quo cane interroget. Quod si ille dixerit de marino uel rursus de latrabili, tunc cum per illius determinationem
definitionemque interrogationis facta fuerit una propositio unumque significans, adhibenda est una responsio. De
his autem in topicis dictum esse commemorat.
SIMILITER AUTEM MANIFESTUM EST, QUONIAM NEC HOC IPSUM QUID EST DIALECTICA EST
INTERROGATIO.
Qualis debet esse modus dialecticae interrogationis exsequitur. Ait enim: si quis interroget:
Quid est animal?
Haec non est dialectica interrogatio. Oportet enim per dialecticam interrogationem optionem respondenti dari,
utrum affirmare uelit an negare quod dicitur. Ut si /155/ quis sic interroget:
Putasne bonum malo contrarium est?
Tunc respondenti datur electio utrum affirmare uelit an negare. Dicit enim ille aut "Est" aut "Non est". Qui autem
interrogat:
Quid est animal?
nullum illi locum aut affirmationis aut negationis reliquit. Quid enim dicturus est interrogante aliquo:
Quid est animal?
Dicturus est "Non" inconueniens erit responsio. Eodem quoque modo si dicat "Est animal", nihil adhuc ad
causam. Sola igitur illa est dialectica interrogatio, in qua datur respondenti ex interrogatione optio utram uelit
partem contradictionis eligere eamque enuntiare uel affirmando scilicet uel negando. Oportet enim interrogantem
determinare, utrum uerbi gratia animal homo sit an non, ut ex illa interrogatione quam uelit partem
contradictionis possit is qui respondet eligere.
QUONIAM VERO HAEC QUIDEM PRAEDICANTUR COMPOSITA, UT UNUM SIT OMNE
PRAEDICAMENTUM EORUM QUAE EXTRA PRAEDICANTUR
Postquam de unitate propositionis explicuit et quid esset dialectica propositio terminauit, nunc ad illa uenit in
quibus plura saepe de uno singillatim ueraciter praedicantur, quae simul praedicata alias uera sunt alias falsa si
quis enim sic dicat:
Marius malus est
fortasse uerum est. Rursus:
49

