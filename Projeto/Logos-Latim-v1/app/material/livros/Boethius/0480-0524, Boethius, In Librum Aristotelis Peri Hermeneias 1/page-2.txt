pertractet, tamen quoniam de una quae est enuntiatio et de nominibus et uerbis, quae interpretationes /34/
simplices sunt, dicendum erat, a communi et generali uocabulum libri de interpretatione composuit.
Est autem intentio de simplici enuntiatiua oratione disserere. Simplex
autem enuntiatiua oratio est in qua cum uerum falsumue sit, illud tamen est, ut sine coniunctione totus orationis
ordo proponatur, ut est:
Homo est
Homo animal est
Homo currit
Homo pauidus currit
Hae enim propositiones sine coniunctione propositae sunt et hae dicuntur praedicatiuae, illae uero quae sunt
huiusmodi:
Si sol super terram est, dies est
duplices atque hypotheticae nec non etiam conditionales uocantur. Ponitur enim si hoc sit, hoc esse -- id est si sol
est, esse diem. Quare hae simplices non sunt; "Sol est" enim et "Dies est" duae propositiones sunt, quas una
coniunctio quae est si copulat atque componit. Sed de his nullus hoc libro tractatus habebitur. Quare quoniam de
simplicibus enuntiatiuis orationibus tractaturus est, id est de simplici affirmatione et simplici negatione,
quoniamque affirmationes et negationes uerbis ac nominibus coniunguntur, ut in ea quae est homo currit
affirmatione homo nomen est, currit uerbum, et rursum homo non currit negatio eodem nomine uerboque
coniungitur: recte prius de simplici affirmatione et de simplici negatione omninoque de enuntiatione simplici
disputaturus, quoniam omnis enuntiatio simplex uerbis ngminibusque coniungitur, primam disputationem de
nominibus et uerbis instituit. His enim prius ad scientiam /35/ uenientibus tota facillime natura orationis aperitur.
De quibus autem ei in toto dicendum est libro, inchoans ipse praeponit.
[01]
PRIMUM OPORTET CONSTITUERE QUID NOMEN ET QUID VERBUM, POSTEA QUID EST NEGATIO
ET AFFIRMATIO ET ENUNTIATIO ET ORATIO.
In principio, inquit, huius sermonis, qui de enuntiatione instituitur, constituere id est definire oportet, quid nomen
sit, quid uerbum. Haec enim (ut dictum est) omnem coniungere orationem ualent. Quae oratio aliarum genus est
orationum. Sunt autem principales quinque orationum differentiae. Est autem prima oratio deprecatiua ut:
Iuppiter omnipotens, precibus si flecteris ullis
Secunda imperatiua ut:
Suggere tela mihi
Tertia interrogatiua ut:
Quo te, Moeri, pedes?
Quarta uocatiua ut:
Huc ades, o Meliboee!
Quinta enuntiatiua, in qua uerum inesse falsumque perspicitur. Huius autem duae sunt species, una affirmatio,
altera negatio. Affirmatio est ut:
Homo animal est
negatio ut:
Homo animal non est
Ergo orationem uerba nominaque constituunt. Enuntiationis autem oratio genus est, enuntiatio uero affirmationis
et negationis.
Quare elementa quaedam sunt quae coniungunt orationem uerba et nomina et de his disputat primum, dehinc
propositionis duas /36/ ultimas species sumit et dicit se de affirmatione et negatione dicturum, post has harum
2

