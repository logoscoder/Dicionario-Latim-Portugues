<FIGURA>
Sunt ergo determinationes uniuersalium quidem omnis et nullus, particularium uero quidam. Illae autem
propositiones quae neque uniuersale habent additum neque particulare indefinitae uocantur et particularibus
similes sunt, ut est:
Homo iustus est
Homo iustus non est
Possum enim utraeque esse uerae, ut in hoc ipso exemplo quod diximus; potest una esse uera, altera falsa, ut:
Homo animal est /88/
Homo animal non est
utraeque uero ut falsae sint, non potest inueniri. Et hae (ut dictum est) uocantur indefinitae. Praeter has autem
omnes singulares sunt, in quibus contradictio poterit euenire, ut in eo quod est:
Socrates animal est
Socrates animal non est
Socrates iustus est
Socrates iustus non est
Nam si nulla eas aequiuocatio uel praedicati uel subiecti uel alterius temporis uel aliquid eorum quae per singula
determinantur impediat, semper una uera est, altera falsa. Quare quoniam de omnibus in commune speculati
sumus et quid quaeque esset quantum breuitas patiebatur expressimus, ad textum nunc, quoniam tempus est,
reuertamur.
SI ERGO, inquit, UNIVERSALITER ENUNTIET IN UNIVERSALI QUONIAM EST AUT NON, ERUNT
CONTRARIAE ENUNTIATIONES. Uniuersaliter enuntiat aliquis in uniuersali, quotiens uniuersalem
affirmationem aut uniuersalem fecerit negationem. Cum enim dicit:
Omnis homo animal est
uniuersalem hominem uniuersaliter enuntiauit per id quod addidit omnis; quod si rursus dicat:
Nullus homo animal est
eodem modo uniuersalem hominem uniuersaliter enuntiat per id quod ait nullus: et sunt contrariae. Quas autem
dicat esse contrarias, subiecto declarat exemplo: dico autem in uniuersali enuntiationem uniuersalem, ut:
Omnis homo albus est
Nullus homo albus est
una siquidem est affirmatio uniuersalis, altera negatio uniuersalis, quas contrarias esse supra in descriptione
docuimus. Quando autem in uniuersalibus non uniuersaliter, non sunt contrariae. Quotiens autem, inquit,
indefinitae sunt propositiones /89/ et uniuersale uniuersaliter non proponitur, contrariae non sunt. Ea enim
affirmatio quae dicit:
Homo iustus est
ei quae dicit:
Homo iustus non est
contraria non est. Possunt enim utraeque simul esse uerae et in eodem id est homine, quod in contrariis fieri
impossibile est.
Quod uero addidit: QUAE AUTEM SIGNIFICANTUR EST ESSE CONTRARIA, tale est: ipsae quidem
propositiones contrariae non sunt, significant tamen aliquando contraria. Si quis enim dicat:
Homo albus est
et alius neget:
21

