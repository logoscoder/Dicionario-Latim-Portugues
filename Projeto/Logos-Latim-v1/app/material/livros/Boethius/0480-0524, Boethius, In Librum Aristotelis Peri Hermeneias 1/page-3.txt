genus proponit id est enuntiationem, ultimum uero, quod horum maximum est, orationem. Est uero
quodammodo conuersus ordo ab speciebus usque ad earum genera prima perueniens. Progrediendo enim ab
affirmatione et negatione ad enuntiationem, quod est genus, ascensum est, ab enuntiatione ad enuntiationis
genus, quod est oratio, propositionem operis leuauit; diuerso tamen modo de cunctis disputat. Prius enim de
oratione, post de enuntiatione, deinde affirmatione, postremo de definitione negationis edisserit, conuerso scilicet
ordine. Sed hoc posterius liquebit. Quod autem prius negationem, postea proposuit affirmationem nihil interest,
cum omnes species acquaeuae sibimet sint et uni generi aequaliter supponantur.
Quocirca si affirmatio et negatio enuntiationis species sunt, rectum est quamlibet earum prius indiscrete
proponere. Quemadmodum autem affirmatio et negatio species enuntiationis sint et haec earum genus, secunda
editione monstrandum est.
SUNT ERGO EA QUAE SUNT IN UOCE EARUM QUAE SUNT IN ANIMA PASSIONUM NOTAE ET EA
QUAE SCRIBUNTUR EORUM QUAE SUNT IN UOCE. ET QUEMADMODUM NEC LITTERAE
OMNIBUS EAEDEM, SIC NEC UOCES EAEDEM. QUORUM AUTEM HAEC PRIMORUM NOTAE,
EAEDEM OMNIBUS PASSIONES ANIMAE ET QUORUM HAE SIMILITUDINES, RES ETIAM EAEDEM.
/37/ Quoniam nomen et uerbum in definitionibus suis significatiua paulo post propositurus est, primum explicat
quorum sint significatiua quaecumque significant id est quae designent ipsum nomen et uerbum. Tota autem
ratio sensus huiusmodi est: tria sunt ex quibus omnis conlocutio disputatioque perficitur: res, intellectus, uoces.
Res sunt quas animi ratione percipimus intellectuque discernimus, intellectus uero quibus re ipsas addiscimus,
uoces quibus id quod intellectu capimus significamus.
Praeter haec autem tria est aliud quiddam quod significat uoces, hae sunt litterae, harum enim scriptio uocum
significatio est. Cum igitur haec sint quattuor: res, intellectus, uox, littera, rem concipit intellectus, intellectum
uero uoces designant, ipsa uero uoces litterae significant.
Intellectus uero animae quaedam passio est. Nisi enim quandam similitudinem rei quam quis intellegit in animae
ratione patiatur nullus est intellectus. Cum enim uideo orbem uel quadratum, figuram eius mente concipio et eius
mihi similitudo in animae ratione formatur patiturque anima rei intellectae similitudinem, unde fit ut intellectu et
similitudo sit rei et animae passio.
Horum autem rursus quattuor duae sunt naturales, duae secundum hominum positionem. Voces namque et
litterae secundum positionem sunt, intellectus autem et res naturaliter. Hoc illo approbatur, quod apud diuersas
gente diuersis uocibus utuntur et litteris, idcirco quoniam ipsi sibi uoces quibus uterentur et litteras quibus
scriberent composuerunt. Intellectus autem et res nullus posuit sed uaturaliter sunt. Neque enim quod apud /38/
Romanos "equus" est apud barbaros "ceruus" sed apud diuersas gentes eadem rerum natura est. Praeterea non
quod nos intellegimus esse equum canem barbari putant sed eadem apud diuersissimas gentes substantiarum
intellectuumque ratio est constituta. Quare duae harum sunt secundum hominum positionem id est uoces et
litterae, duae secundum naturam: res et intellectus.
Nunc ergo hoc dicit, quoniam uoces quidem significant intellectum, ipsas autem uoces litterae significant. Sunt
autem intellectus animae passiones et uoces quidem et litterae naturales non sunt. Quemadmodum enim uox non
eadem apud omnes est, ita nec litterae. Sed intellectus et res eadem apud omnes quamlibet diuersissimas gentes
inuenies. Atque hoc est quod ait: SUNT ERGO EA QUAE SUNT IN UOCE EARUM QUAE SUNT IN
ANIMA PASSIONUM NOTAE id est ipsae, inquit, uoces intellectus qui sunt animae passiones significant
eorumque sunt significatiuae; ergo ea quae sunt in uoce significant illas et earum sunt notae quae sunt animae
passiones. Animae autem passiones intellectus sunt. Igitur ea quae sunt in uoce intellectnum qui sunt animae
passiones notae sunt eosque significant, quoniam his id est uocibus omnis significatur intellegentia mentisque
conceptio. At uero quod addidit his: ET EA QUAE SCRIBUNTUR EORUM QUAE SUNT IN UOCE,
tantundem ualet tamquam si diceret: notae sunt litterae quae scribuntur uerborum et nominum quae sunt in uoce.
Monstrauit igitur /39/ uoces intellectuum esse significatiuas et litteras uocum. Nunc de eorum natura pertractat
dicens: ET QUEMADMODUM NEC LITTERAE OMNIBUS EAEDEM, SIC NEC UOCES EAEDEM. Hoc ad
monstrandum ualet uoces et litteras positione constitui, non natura. Etenim diuersae apud diuersos sunt uoces et
litterae et quemadmodum litterae eaedem apud omnes homines non inueniuntur, ita quoque nec uoces. Quare hae
secundum positionem sunt, quod ipse reticuit uelut planum. Manifestum enim est, quod per gentes singulas
permutatur, hoc non natura constitutum esse sed positione. Quod uero addidit: QUORUM AUTEM HAEC
PRIMORUM NOTAE, EAEDEM OMNIBUS PASSIONES ANIMAE ET QUORUM HAE SIMILITUDINES,
RES ETIAM EAEDEM ad hoc pertinet, ut naturales esse res intellectusque declaret. Idem namque (ut dictum
est) intellectus passiones quidem animae sunt, rerum autem similitudines. Ergo nunc hoc dicit: quorum hae id est
3

