Non est homo albus
simul nos dicere, quoniam nullus homo albus est, non oportet intellegi. Neque enim semper simul est non est
homo albus et nullus homo albus est. Nam aliquotiens simul est, scilicet cum prius dicitur uniuersalis negatio,
cum uero indefinita dicitur prius, non est simul negatio uniuersalis negationi indefinitae. Nam si dicam:
Nullus homo albus est
simul dixi, quoniam homo albus non est quod si dicam:
Homo albus non est
non est simul dicta negatio uniuersalis, quae est:
Nullus homo albus est
quoniam potest quidam esse non albus, de quo dicatur homo albus non est, neque tamen omnes esse non albi.
Non igitur sunt simul necessario:
Non est albus homo
et:
Nullus homo albus est
MANIFESTUM EST AUTEM QUONIAM UNA NEGATIO UNIUS AFFIRMATIONIS EST; HOC ENIM
IDEM OPORTET NEGARE NEGATIONEM, QUOD AFFIRMAUIT AFFIRMATIO, ET DE EODEM.
Hoc quoque argumentum est negationem indefinitam et uniuersalem idem non significare et a se esse diuersas.
Nam si unius affirmationis una negatio est, contra eam quae dicit:
Non est homo albus
illa est affirmatio quae dicit:
Est homo albus
et contra eam quae dicit:
Nullus homo albus est
illa affirmatio /98/ est quae dicit:
Quidam homo albus est
Sed hae affirmationes diuersae sunt (id est "Est homo albus" et "Quidam homo albus est"): diuersae igitur illae
quoque sunt quae his proportionaliter opponuntur. Diuersa igitur est negatio quae dicit:
Nullus homo albus est
ea quae dicit:
Non est homo albus
Docet autem nos unius affirmationis unam esse negationem idque hac ratione demonstrat: oportet enim idem
praedicatum negare negationem, quod praedicauerit affirmatio, et rursus de eodem subiecto auferre praedicatum
negationem oportet ad quod affirmatio ante coniunxerat. Quod si fit, dubium non est unius esse affirmationis
unam negationem. Siue autem hoc in uniuersalibus fiat, siue uniuersaliter praedicatis siue indefinite et non
uniuersaliter, siue in singularibus, una eademque propositionum natura est, ut unius affirmationis sit tantum
naturaliter una negatio. Hoc autem inductione probat.
DICO AUTEM UT EST SOCRATES ALBUS, NON EST SOCRATES ALBUS.
In hac enim propositione idem subiectum est, idem est praedicatum. Et in medio exemplorum subiecit:
SI AUTEM ALIUD ALIQUID VEL DE ALIO IDEM, NON OPPOSITA SED ERIT AB EA DIVERSA.
Sensus huiusmodi est: si autem aliquid aliud praedicauerit negatio quam affirmatio praedicauit uel /99/ de alio
subiecto idem negatio praedicauerit quod in affirmatione fuerit praedicatum, non sunt sibi oppositae sed a se
tantum diuersae sunt. Si quis enim dicat:
25

