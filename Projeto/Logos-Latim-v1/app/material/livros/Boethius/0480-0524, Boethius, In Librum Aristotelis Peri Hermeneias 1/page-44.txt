Non
erit recta conclusio dicentis:
Socrates igitur non sapiens est
Ex negatione ergo respondentis ex infinito nomine non sapiens facta est affirmatio:
Socrates non sapiens est
Atque hoc quidem in singularibus. Quod si hoc in uniuersalibus fiat uniuersaliter praedicatis, negationem potius
fieri contingit quam affirmationem. Ut si quis interroget:
Putasne omnis homo sapiens est?
Ille respondeat:
Non
non necesse est ita concludere ut dicatur:
Omnis igitur homo non sapiens est
Hoc enim falsum est nec hoc euenit necessario ex interrogati responsione sed magis illud:
Non omnis homo sapiens est
Nam cum aliquis interrogat:
Putasne omnis homo sapiens est?
Si ille neget dicens:
Non
tu concludes oportet:
Non omnis igitur homo sapiens est
Hoc enim ex illius responsione necesse est euenire. Sed haec contra iacens est interrogationi id est opposita.
Interrogasti enim uniuersalem affirmationem dicens:
Putasne omnis homo sapiens est?
Respondit:
Non
concludes tu particularem negationem:
Non omnis homo sapiens est
Et haec diuidit uerum uel falsum. Nam si contra eam interrogationem per quam affirmationem uniuersalem
interrogasti ille neget et tu concludas eam propositionem quae dicit:
Omnis homo igitur non sapiens est
non potius contra iacentem sed contrariam facies. Haec enim quae dicit:
Omnis homo non sapiens est
consentit ei quae dicit:
Nullus homo sapiens est
Quare nihil differt, /146/ utrum hanc aliquis ex infinito nomine affirmationem respondeat, an ex finito nomine
uniuersalem negationem, quae cum affirmatione uniuersali, quam interrogasti, uerum falsumque non diuidit. Sed
illa sola concludenda sunt, in quibus unum uerum est, alterum falsum. Non igitur ita debet fieri in uniuersalibus,
ut interrogata uniuersali affirmatione, si alius negationem responderit, uniuersalis affirmatio ex infinito nomine
concludatur sed potius particularis negatio ex nomine finito.

44

