Homo albus non est
ipsae quidem contrariae non sunt, quod autem dicitur "Homo albus non est" potest quodammodo significare
contrarium. Nam designat hoc quod dicitur "Homo albus non est" et rubri coloris esse et pallidi et fusci, designat
etiam nigri, quod est albo contrarium. Potest igitur id quod non est album esse nigrum. Ergo quamquam ipsae
contrariae. Non sint, tamen potest aliquando quiddam contrarium significari priori affirmationi, ut in eo quod
diximus. Nam si id quod dicitur "Non est homo albus" nigrum esse designet, quoniam is qui niger est albus non
est, contrariae quidem propositiones non sunt, quoniam possunt esse utraeque uerae, quae autem significantur
interdum contraria reperiuntur. Quae autem sint huiusmodi propositiones exemplorum subiectione monstrauit.
DICO AUTEM NON UNIVERSALITER ENUNTIARE IN HIS QUAE SUNT UNIVERSALIA, UT EST
ALBUS HOMO, NON EST ALBUS HOMO. /90/
Et quid dicat esse uniuersale uniuersaliter praedicare, planissime demonstrauit dicens:
CUM ENIM UNIVERSALE SIT HOMO, NON UNIVERSALITER UTITUR ENUNTIATIONE. OMNIS
NAMQUE NON UNIVERSALE SED QUONIAM UNIVERSALITER CONSIGNIFICAT.
Nam id quod dicitur 'omnis' illud ad quod praedicatur colligit atque in unum corpus adducit, ut cum dicitur:
Omnis homo iustus est
nullum excipit hominem sed totam colligit humanitatem et fit de re uniuersali, homine, praedicatio uniuersalis,
cum dicimus 'omnis homo'. Nam cum sit uniuersale homo, huic uniuersali uniuersalitatem consignificat id quod
additur omnis et res uniuersalis uniuersaliter praedicatur.
IN EO VERO, QUOD PRAEDICATUR UNIVERSALE, UNIVERSALE PRAEDICARE UNIVERSALITER
NON EST VERUM.
Hac nos sententia quem ad locum uniuersalitatis determinationem recte ponamus instituit. Docet enim semper
istam uniuersalitatem, quam determinationem uniuersalem uocamus, ad subiectum poni debere terminum,
numquam ad praedicatum. Si quis enim sic dicat:
Omnis homo animal est
recte dixerit omnis ad subiectum id est ad hominem ponens. Quod si sic dicat:
Omnis homo omne animal est
falsum dixerit. Ergo hoc nunc dicit: IN EO VERO QUOD /91/ UNIVERSALE PRAEDICATUR, ut animal de
homine (animal enim uniuersale est, de omni enim homine praedicatur), non est uerum hoc ipsum uniuersale,
quod est animal, uniuersaliter praedicare, ut dicatur omne animal esse hominem. Nec solum in his sed in nulla
recte fieri affirmatione concedit. Ait enim:
NULLA ENIM AFFIRMATIO ERIT, IN QUA DE UNIVERSALI PRAEDICATO UNIVERSALE
PRAEDICETUR.
Hoc autem cur eueniat paucis ostendam. Praedicatum semper maius est subiecto uel aequum. Maius, ut cum
dico:
Homo animal est
Animal praedicatur, homo subicitur sed maius est animal homine, de pluribus enim quam ipse homo praedicatur.
Rursus aequale est, cum sic dicimus:
Homo risibilis est
Homo subiectum est, risibile praedicatum sed homo atque risibile aequalia sunt, proprium namque est hominis
quod est risibile. Ut autem minus praedicatum inueniatur quam subiectum fieri non potest. Siue ergo maius sit
praedicatum, falsum est uniuersale adicere praedicato, ut in eo quod ipse posuit exemplo OMNIS HOMO
OMNE ANIMAL EST, siue aequale sit, superfluum, si quis dicat OMNIS HOMO OMNE RISIBILE EST.
Quare uniuersale praedicatum praedicare uniuersaliter non oportet.
OPPONI AUTEM AFFIRMATIONEM NEGATIONI /92/ DICO CONTRADICTORIE, QUAE UNIVERSALE
SIGNIFICAT EIDEM QUONIAM NOD UNIVERSALITER, UT OMNIS HOMO ALBUS EST, NON OMNIS
HOMO ALBUS EST, NULLUS HOMO ALBUS EST, EST QUIDAM HOMO ALBUS.
22

