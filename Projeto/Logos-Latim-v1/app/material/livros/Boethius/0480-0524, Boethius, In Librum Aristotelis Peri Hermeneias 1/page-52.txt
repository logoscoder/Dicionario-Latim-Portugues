et /161/ rursus de eo dicatur:
Callias albus est
si quis id uelit iungere, inconuenientissime praedicabitur -- dicit enim:
Callias homo albus albus est
-- idcirco quoniam albus in homine albo continebatur, quod ante de Callia praedicatum est. Atque hoc est quod
ait: QUARE NEQUE ALBUM FREQUENTER. Alia uero sunt quae hoc in prolatione non habent sed in natura.
Si quis enim sic dicat:
Socrates Socrates est
et rursus:
Socrates homo est
et haec simul iungat et dicat:
Socrates Socrates homo est
non recte fecerit praedicationem. Nam homo in Socrate inerat et rursus homo de Socrate praedicatum est. Tale
est ergo qui haec iuncta id est Socratem hominem uoluerit praedicare de Socrate, tamquam si dicat Socrates
homo homo est. Nam in Socrate inest hominis natura. Vel rursus si de aliquo homine uelit aliquis hominem
praedicare et rursus animal et dicat homo homo [est et] animal. Homo enim idem est quod animal. Ergo qui haec
duo iuncta componit, nihil differt quam si dicat homo animal animal est. Homo namque animal est. Eodem modo
et si de aliquo homine hominem praedicet aliquis et rursus bipedem atque haec iuncta uelit dicere, incongruam
faciet praedicationem. Nihil enim aliud dicit qui dixerit homo homo bipes est, quam si dicat homo bipes bipes
est. Etenim homo per se bipes est. Quare neque ea quae in ipsa prolatione in altero insunt cum extra praedicantur
recte iunguntur nec ea quae in prolatione quidem non insunt sed tantum in natura /162/ atque substantia. Quod si
neque accidentia sint nec alterum in altero et ea singillatim praedicentur, recte iuncta praedicantur. Si quis enim
dicat de homine quoniam animal est, uerum dixerit, et rursus quoniam bipes, uerum hoc quoque dixerit. Haec si
iungat, faciet homo est animal bipes; hoc recte praedicatur. Nam neque accidentia dicuntur nec alterum alteri
inest. Illa autem sola aliquibus insunt substantialiter quaecumque in eorum definitione sumuntur. Ut in
definitione hominis sumitur animal et in definitione rursus hominis sumitur bipes: inest ergo et bipes in homine.
Quare illa sola singillatim praedicata recte iuncta praedicantur, quae neque accidentia sunt nec alterum in altero
inest uel prolatione uel natura. Idque fiet manifestum, si eorum alterius definitio sumatur. Velut si quaeratur an
de homine homo et bipes praedicari simul possint, definiendus est homo et, si in hominis definitione bipes
incurrerit, dicendum est bipes inesse homini et utrumque ianctum de homine non posse praedicari.
VERUM AUTEM DICERE DE ALIQUO ET SIMPLICITER, UT QUENDAM HOMINEM HOMINEM AUT
QUENDAM ALBUM HOMINEM ALBUM.
Dudum quaesiuit utrum omnia quae singillatim uere praediearentur ea iuncta ueraciter dicerentur, /163/ nunc
autem considerat atque perpendit utrum omnia, quaecumque simul uere dicuntur, et simpliciter uere
praedicentur. Dicimus enim Socratem quendam hominem esse et rursus simpliciter dicimus Socratem hominem
esse. Rursus dicimus uerbi gratia Calliam album hominem esse et de eo album simpliciter praedicamus. Dicimus
enim Callias albus est.
Quaerit ergo utrum hoc in omnibus praedicamentis esse uideatur, ut quaecumque uerum est iuncta praedicare
eadem quoque uerum sit simpliciter dicere. Sed hoc non in omnibus eueniet. Nam si qua huiusmodi sit
praedicatio, in qua aliquid oppositum addatur ipsi praedicationi, praeter illud oppositum simpliciter illa
praedicatio non potest praedicari. Ut si quis dicat de Socrate iam mortuo, quoniam hoc quod iacet homo mortuus
est, uere dicit, simpliciter autem dicere non potest hoc quod iacet homo est, idcirco quoniam additum est
praedicato id est homini id quod homini oppositum est id est mortuus. Dictum est enim hoc quod iacet homo
mortuus est. Mortuus autem et homo opposita quodammodo sunt. Nam si eorum definitiones sumamus facile
hoc perspici potest. Homo namque est animatus, mortuus uero praeter animam. Atque ideo quaedam est
oppositio secundum priuationem atque habitum hominis et mortui et utraque simul uere praedicantur, unum
ipsorum, quod est homo, simpliciter et praeter mortuum de cadauere non potest praedicari. Atque hoc est quod
ait:

52

