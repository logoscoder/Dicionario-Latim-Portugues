Marius dux est
et hoc uerum est. Quae iuncta in unum nulla /156/ ratione sunt uera, uelut si quis dicat:
Marius malus dux est
est namque optimus omnium. Rursus:
Homo animal est
uerum est, et:
Homo bipes est
uerum est, et haec iuncta uera rursus sunt. Si quis enim dicat:
Homo animal bipes est
uerum est. Horum ergo qui modus sit uel quando ea, quae singula extra praedicantur, iuncta uera uel falsa sint,
regulam daturus adgreditur.
Et sensus quidem huiusmodi est, ordo autem sermonum talis est: quoniam uero, inquit, quaedam sunt, quae ita
coniuncta de aliquo praedicantur, ut eorum praedicamentum unum sit et in unam congruat formam eorum quae
extra uere poterant praedicari (ut in eo quod est animal bipes: animal bipes de homine iuncta compositaque
dicuntur et fit una quodammodo praedicatio, cum animal et bipes extra singillatim ualeant praedicari: dicimus
enim:
Homo animal est
et rursus:
Homo bipes est
alia uero quae non sunt eo modo, quae singillatim quidem praedicare uerum est, composita uero falsum: quae
horum differentia est uel quando illud, quando hoc euenit dicendum est. Et hoc docet exemplis. DE HOMINE
ENIM, inquit, VERUM EST DICERE ET EXTRA ANIMAL ET EXTRA BIPES ET UT UNUM, ut de eo
dicatur animal bipes. Rursus quemlibet hominem, ut Socratem, possumus dicere:
Ille homo albus est
rursus:
Ille homo homo est
et haec ut unum iuncta dicentes:
Ille homo homo albus est
Sed aliquotiens euenit ut aliquis homo citharoedus quidem sit imperitus, bonus autem homo. Et si de ipso dicatur
/157/ quoniam est citharoedus uerum est et quia bonus est hoc quoque uerum est. Sed non, si et citharoedus est et
bonus, idcirco iam bonus est citharoedus. Fortasse enim est imperitissimus, homo autem bonus.
SI ENIM, QUONIAM ALTERUTRUM
INCONUENIENTIA ERUNT.

DICITUR,

ET

UTRUMQUE

DICITUR,

MULTA

ET

Si quis sit qui dicat omnia, quaecumque singillatim uere dicuntur, ea iuncta etiam uere posse dici, multa
inconuenientia impossibilisque contingunt. Hoc est enim quod ait: SI ENIM, QUONIAM ALTERUTRUM
DICITUR, ET UTRUMQUE DICITUR. Si enim aliquis dicat, quoniam alterutrum extra uere dicitur, et
utrumque simul uere semper posse dici, multa sunt impossibilia quae coniungunt. Quae autem sint impossibilia
quae contingunt haec sunt. De homine enim possumus dicere quoniam homo est et rursus possumus dicere
quoniam albus est: dicimus igitur et simul de homine homo albus est. [Rursus de homine albo possumus dicere
quoniam homo est, possumus dicere quoniam albus est: igitur et haec inucta dicuntur homo homo albus albus
est. Nam si uerum est dicere de homine quoniam homo est et de albo quoniam albus est, et omne hoc uere dici
potest id est homo homo albus albus est.] Et si de hoc iterum homine albo uerum est dicere quoniam albus est et
uerum est de eo album praedicare, et rursus omne praedicare uerum est: erit ergo homo albus albus. Et rursus de
hoc album /158/ praedicare uerum est: erit igitur tertio homo albus albus albus. Et hoc in infinitum progreditur.

50

