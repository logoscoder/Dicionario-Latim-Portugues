etiam eadem ipsa accidentia de subiecto praedicari, idcirco quod omnia quaecumque accidentia sunt uel
denominatiue uel quolibet alio modo et de subiecto praedicantur et in subiecto sunt. Nunc ergo hoc dicit: tale
quiddam significat uerbum, quod semper accidens sit, quod accidens uel in subiecto semper uel de subiecto
praedicatur. Est alia quoque expositio hoc modo: de subiecto dicitur genus semper ad species. Ergo eorum quae
sunt accidentia alia sunt indiuidua, alia generalia. Et illa quidem quae sunt indiuidua in subiecto tantum sunt, ut
quodlibet particulari corpori accidens, alia uero sunt generalia accidentia, quae de allis accidentibus praedicantur
ut de subiectis, ut est color. Color namque praedicatur de albedine et nigredine et caeteris. Ergo nunc omne,
inquit, uerbum quiddam quod de altero praedicetur significat. Sed hoc huiusmodi erit, quod aut particulare sit et
in subiecto tantum sit, ut est currit, cursus enim de nullo alio subiecto praedicatur, nisi tantum in subiecto est, aut
generale erit illud accidens et uniuersale, ut de alio rursus accidenti praedicetur ut de subiecto, ut si dicam
mouetur. Hoc enim quod dicimus mouetur de subiecto cursus praedicatur, qui currit enim mouetur. Significat
igitur uerbum aut particulare accidens, quod est tantum in subiecto, aut uniuersale, quod de alio accidente uelut
de subiecto praedicetur. Hactenus de definitione uerbi distribuit. /59/
Nunc uero, sicut in nomine, ea quae in uerbum incidere poterant et uerba non esse, a uerbi ratione et proprietate
disiungit.
NON CURRIT VERO ET NON LABORAT NON VERBUM DICO. CONSIGNIFICAT QUIDEM TEMPUS
ET SEMPER DE ALIQUO EST, DIFFERENTIAE AUTEM HUIC NOMEN NON EST POSITUM; SED SIT
INFINITUM VERBUM.
Sicut in nomine fecit, ita quoque in uerbo ad integram definitionem uerbi proprietatemque contendit. Ait enim
non currit non esse uerbum et idcirco quod uerbum omne tinitum aliquid designat, non currit autem
quemadmodum infinitum sit paulo post demonstrabitur. Quod neque oratio est. In hoc enim quod dicitur non
currit neque duo uerba sunt neque duo nomina neque nomen et uerbum, quae sola possunt iungere orationem. At
uero negatio non est, etenim tota imperfecta sententia est. Sed neque huic, inquit, antiquiores posuere
uocabulum. Haec enim differentia quae est non currit et non laborat, quae a uerbo puro et simplici distat, nulla
apud antiquiores uocabulo nuncupata est differentia. Differentiam autem uocauit id quod dicitur non currit et non
laborat ab eo quod est currit et laborat. Sed quoniam his nullum est ab antiquis nomen impositum, Aristoteles
nomen ipse constituit dicens: sit uerbum infinitum. Alioquin maximam dubitationem facit huius praedicamenti
similitudo, quod ipsum quidem praedicamentum uox est designatiua secundum placitum et de altero praedicatur
et consignificat tempus, idem scilicet quod uerbum quod est currit. Sed hoc solo differre perspicitur, quod illud
/60/ finitum uerbum est, hoc infinitum. Cur autem infinitum est, continua oratione persequitur.
QUONIAM SIMILITER IN QUOLIBET EST, VEL QUOD EST VEL QUOD NON EST.
Infinitum, inquit, uerbum est, quoniam cum de altero semper praedicetur (non currit enim de altero dicitur),
tamen aeque uel de subsistente re uel de non subsistente praedicari potest, ut in eo quod est homo non currit.
Homo res est subsistens: ergo dicitur id quod est non currit de homine id est de re subsistente. Rursus dicimus
chimaera non currit. Chimaera uero non est nec omnino subsistit et potest de ea uere dici, quoniam non currit.
Quod enim omnino non est, et non currit. Ergo id quod est non currit et de ea re quae subsistit atque est in rebus
dicitur et de ea quae neque est neque esse poterit praedicatur; quare infinitum uerbum dicatur. Nec solum hoc sed
illud etiam, quod qui dicit currit rem quam quisque faciat definite significat, cum uero dicit:
Non currit
ipsum quidem cursum uidetur auterre sed utrum sedeat, an iaceat, an ambulet, an quid aliud faciat non relinquit.
Quare quoniam et ea quae sunt et ea quae non sunt infinita sunt et de his omnibus praedicatur quoniamque id
quod tollit finitum est, quid uero ponat infinitum, propter haec uerbum uocabitur infinitum.
SIMILITER AUTEM VEL CURRET VEL CURREBAT NON VERBUM EST SED CASUS VERBI. DIFFERT
AUTEM /61/ A VERBO, QUOD HOC QUIDEM PRAESENS CONSIGNIFICAT TEMPUS, ILLA VERO
QUOD COMPLECTITUR.
Ut in nomine fecit, cum casus a nominibus distribuit, ita quoque casus uerborum nunc a uerborum ratione
disinugit curret enim quod in futurum est uel currebat quod praeteriti retinet partem uel cucurrit quod est
integrum perfectumque praeteritum non sunt uerba sed uerborum casus. Praesens enim aut futurum exspectat aut
praeteritum relinquit. Atque ideo futurum tempus ad praesens tendit, praeteritum a praesenti inchoat. Unde fit ut
principaliter contineat uerbum id quod est praesens, ut sit uerbum integre quod praesens designat. Haec autem
quae praeter praesens in aliqua significatione sunt non sunt uerba sed uerborum casus.

10

