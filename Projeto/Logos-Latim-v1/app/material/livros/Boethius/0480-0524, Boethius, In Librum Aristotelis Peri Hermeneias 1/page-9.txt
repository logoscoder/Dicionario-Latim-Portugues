Socratis est
uel:
Socratis non est
uel:
Catonis est
uel:
Catonis non est
quid sit uel non sit non apponens, cum simplici casu est aut non est iungens imperfectam faciet orationem
falsitate ac ueritate disiunctam. Quare nulla enuntiatio est. Ergo differt nomen casu, quod nomen quidem CUM
EST aut NON EST iunctum aut uerum aut falsum facit, casus uero NEC VERUM DICIT NEQUE MENTITUR.
Etenim nullo alio addito trunca atque imperfecta sententia est. Sed quorsum istuc? Ut definitio scilicet nominis
integerrima compleretur. Etenim iam nunc definitio nominis hoc modo est: nomen est uox significatiua
secundum placitum: sine tempore, cuius nulla pars significatiua est separata, defimium aliquid significans, CUM
EST aut NON EST iuncta faciens enuntiationem. Sed DE NOMINE hactenus, nunc uerbum diligentissima
definitione determinat.
[03]
VERBUM AUTEM EST QUOD CONSIGNIFICAT TEMPUS, CUIUS PARS NIHIL EXTRA SIGNIFICAT.
Verbum distat a nomine hoc solo quod nomen sine tempore est, ut supra iam dictum est, uerbum uim temporis in
significationibus trahit. Et esset quidem plena definitio uerbi, si alia in ea omnia quae in nomine ponerentur, hoc
solo discrepante quod uerbum /56/ consignificat tempus, essetque definitio ita: uerbum est uox significatiua
secundum placitum cum tempore, cuius nulla pars extra significatiua est. Sed quoniam sunt illa nomini uerboque
communia, proprium autem uerbi consignificare tempus, a proprietate definiti uerbum uoluit definire. Diligenter
autem ait CONSIGNIFICAT. Nam significant nomina tempus, ut dies uel annus, haec enim temporum nomina
sunt; uerbum autem consignificat tempus. Principaliter enim aut passionem designat aut actum, ut cum dico
"Accuso" uel "Accusor" sed cum ipsa actus passionisque significatione uim quoque secum temporis trahit, ut ille
actus aut passio praeter aut futurum aut praeteritum aut quod inter haec est esse non possit.
Sequitur: et est SEMPER EORUM QUAE DE ALTERO DICUNTUR NOTA. Sensus huiusmodi est: omne,
inquit, uerbum significat aliquod accidens, quod accidens semper de altero praedicatur. Nam si omne uerbum aut
actionem aut passionem designat, actio uero et passio in acci dentibus numerantur omne uerbum uim significat
accidentis. Sed accidens semper de eo praedicatur quod sibi subiectum est, ut album de corpore et durum de
ferro. Quare omnia uerba eiusmodi aliquid designant, quae semper de altero praedicantur, quod per hoc scilicet
dixit, quod ait uerbum notam esse id est significationem eorum quae de altero praedicantur, quod idem ualet
tamquam si diceret: uerbum semper accidentia significat, quorum haec natura est ut semper de altero /57/
praedicentur; cuius enim quaelibet res nota est, hanc ipsam quae nota est designat.
DICO AUTEM QUONIAM CONSIGNIFICAT TEMPUS, UT CURSUS QUIDEM NOMEN EST, CURRIT
VERO VERBUM, CONSIGNIFICAT ENIM NUNC ESSE.
Supra in definitione proposuit nomen esse sine tempore, quod nunc quoque hoc monstrat exemplo et
diligentissimo quidem. Nam idem praedicamentum ad nomen relatum sine temporis consignificatione
monstratur, ad uerbum uero uidetur esse cum tempore. Cursus enim simpliciter dictus ut nomen et ut res propria
sine tempore est, sin uero in actionem, quae uerbi semper est, inducatur, mox proprietatem uerbi ac temporis in
se suscipit consignificationem. 'Currit' enim uerbum est et significat actionem et cum eadem tempus ostendit,
monstrat enim esse nunc id est praesens tempus. CONSIGNIFICAT autem idcirco dictum est, quoniam quod
dicimus currit actum quidem quendam significat, cum eo uero actu in ipsa significatione uerbi praesens tempus
inducitur. Atque ideo diligenter ait consignificat. Et est haec uerborum subtilitas in Aristotele mirabilis.
ET SEMPER EORUM QUAE DE ALTERO DICUNTUR NOTA EST, UT EORUM QUAE DE SUBIECTO
VEL IN SUBIECTO.
Semper, inquit, uerbum ea significat quae de altero praedicentur. Quae sunt autem haec quamquam breuissime,
ipse tamen ostendit. Est enim consuetudo /58/ Aristotelis ea quae accidentia sunt in subiecto esse dicere nec non
9

