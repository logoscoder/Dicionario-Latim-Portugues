EST AUTEM UNA PRIMA ORATIO ENUNTIATIVA AFFIRMATIO, DEINDE NEGATIO; ALIAE VERO
CONINUCTIONE UNAE.
Enuntiatiuarum orationum aliae sunt per se unae ut est:
Homo animal est
aliae coninuctione unae, ut est:
Si homo est, animal est
"Homo est" enim et "Animal est" duae sunt sed addita coniunctione quae est si una redditur. Earum autem quae
unae sine coniunctione sunt prima est affirmatio, secunda negatio. Hoc enim tollit negatio quod affirmatio ante
constituit et hoc negatio diuidit quod illa coniunxit enuntiatiuarum igitur orationum earum quae sunt per se unae
prima est affirmatio, deinde negatio. Aliae uero sunt non per se unae sed cum plures sint naturaliter' unae fiunt
coninuctione.
NECESSE EST AUTEM OMNEM ORATIONEM ENUNTIATIVAM EX VERBO ESSE VEL CASU.
ETENIM HOMINIS RATIO, SI NON AUT EST AUT ERIT AUT FUIT AUT ALIQUID HUIUSMODI
ADDATUR, NONDUM EST ORATIO ENUNTIATIVA.
Aristotelis Graecus textus non habet ita ut nos supra posuimus sed hoc modo: ETENIM HOMINIS, SI NON
AUT EST AUT ERIT AUT FUIT et caetera, subintellegendum relinquente philosopho, quod de ratione diceret
id est definitione quam Graeci *logon* dicunt. Sed /73/ cum supra de oratione tractasset, quae apud illos eodem
modo *logos* uocatur, dum de hominis ratione id est definitione uellet dicere, quoniam non significat uerum uel
falsum, nisi ei aut est aut fuit addatur, communione uocabuli usus ad *logon* de quo superius tractabat rettulit,
ut non orationem intellegeremus sed potius rationem. De qua re illis nunc satisfacimus, si qui Graecae orationis
periti nos forte culpabunt, cur quod illic non fuit nostrae translationi adiecerimus. Nos enim ad faciliorem
intellectum Latinae orationi famulantes hoc apposuimus, quia de oratione loquentibus intellectus ad rationem,
nisi id esset adiectum, transferri non poterat. Totum uero quod dicit tale est: enuntiatiuae orationes si sunt
simplices, has uerba constituunt. Ex duobus enim nominibus solis enuntiatio non fit, ex nomine autem et uerbo
fit, ut est:
Homo uiuit
Fit quoque ex solis uerbis, ut est:
Ambulare moueri est
Fit etiam ex casu uerbi, ut:
Socrates fuit
uel:
Dies erit
Erit enim et fuit uerbi casus sunt. Quocirca enuntiatiuam orationem simplicem sola maxime uerba constitnunt.
Eorumque ponit exemplum, in quo cum plura sint nomina, nisi addito tamen uerbo in enuntiationis proprietatem
et significantiam non uenit, ut est definitio hominis. Ratio enim hominis est speciei hominis definitio. Cui si non
aut est aut non est aut aliquid huiusmodi addatur, enuntiatio esse non poterit. Nam si quis /74/ dicat animal
rationale mortale, nulla in eo adhuc aut falsitas aut ueritas intellegitur. Si uero addatur est, ut sit animal rationale
mortale est, enuntiatio sine ulla dubitatione perficitur. Solum igitur uerbum enuntiatiuam simplicem continet
orationem.
QUARE AUTEM UNUM QUIDDAM EST ET NON MULTA ANIMAL GRESSIBILE BIPES, NEQUE ENIM
EO QUOD PROPINQUE DICUNTUR UNUM ERIT, EST ALTERIUS HOC TRACTARE NEGOTII.
Cum de simplicibus atque unis orationibus loqueretur, definitionem hominis interposuit, de qua nunc hoc dicit:
ita quidem interposita est definitio hominis, tamquam si una esset oratio, cur autem una sit oratio, nunc, inquit,
dicere intermittimus. Neque enim idcirco una esse putanda est, quia continue dicitur et sibimet propinque animal
gressibile bipes. Posset enim uideri horum continua et sub uno prolatio unam facere enuntiationem sed hoc
Aristoteles negat. Nam non idcirco una oratio est, quia propinque et continue dicitur, cur autem una sit, alterius
est hoc tractare negotii. Et de eo disputat in his libris quos *Meta ta physika* inscripsit, quod est opus philosophi
primum. Nobis autem hoc in secunda editione monstrandum est.
15

