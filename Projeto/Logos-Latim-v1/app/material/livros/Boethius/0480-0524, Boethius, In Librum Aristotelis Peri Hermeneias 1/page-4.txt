uoces, de quibus supra dixerat: sic nec uoces eaedem, quorum ergo hae uoces significatiuae sunt, id est
passionum animae, hae sunt apud omnes eaedem. Significant autem uoces illa quae sunt in intellectibus:
intellectus igitur animi passio est apud omnes homines non diuersa. Ergo naturalis apud omnes homines /40/ est
animi conceptio atque animae passio, quarum sunt notae ea quae uersantur in uocibus. Docetur autem et res,
quarum sunt similitudines intellectus, et animae passiones esse non positione sed naturaliter constitutas, idcirco
quod eae res, quarum similitudines sunt intellectus, qui intellectus animae passiones sunt, apud omnes eaedem
sunt. Hoc est enim quod ait ET QUORUM HAE SIMILITUDINES scilicet animae passiones quae sunt
similitudines rerum, RES ETIAM EAEDEM, ac si diceret: quorum intellectus sunt similitudines qui intellectus
animae passiones sunt, id est res apud omnes eaedem sunt. Quod autem ita posuit: QUORUM AUTEM HAEC
PRIMORUM NOTAE, hoc sentit: de uocibus enim dicit, quoniam quorum uoces primorum notae sunt, apud
omnes sunt eaedem animae passiones. Vox enim et intellectum rei significat et ipsam rem. Ut cum dico "Lapis"
et intellectum lapidis et ipsum lapidem (id est ipsam substantiam) designat -- sed prius intellectum, secundo uero
loco significat rem. Ergo non omnia quae uox significat passiones animae sunt sed illa sola quae prima; prius
enim significat intellectus, secundo uero loco res. Sed intellectus passiones animae sunt et quorum ergo
primorum notae sunt uoces, eaedem sunt apud omnes homines animae passiones. Est alia quoque scriptura hoc
modo sese habens: QUORUM AUTEM HAEC PRIMORUM NOTAE, HAE OMNIBUS PASSIONES
ANIMAE ET QUORUM HAE SIMILITUDINES, RES ETIAM HAE. Quod si ita scriptum sit, /4l/ hoc uidetur
dicere: ostendit enim quorum sint uoces notae et quorum rursus animae passiones, tamquam si diceret: uoces
quod significant et quorum notae sunt, illae sunt animae passiones et rursus quorum similitudines sunt hae quae
sunt animae passiones, hae sunt res; tamquam rursus si diceret: quorum sunt similitudines ea quae in
intellectibus atque animae passionibus sunt, illae sunt res. Sed de his disputationem trahere longius non uult. Ait
enim: DE HIS QUIDEM DICTUM EST IN HIS QUAE SUNT DICTA DE ANIMA, ALTERIUS EST ENIM
NEGOTII. Etenim aliud est principaliter de intellectibus animae disputare, aliud tantum sibi ad disputationem
sumere, quantum ad logicae possit pertinere peritiam. Quare alterius negotii est principaliter de animae
passionibus disputare.
EST AUTEM, QUEMADMODUM IN ANIMA ALIQUOTIENS QUIDEM INTELLECTUS SINE VERO VEL
FALSO, ALIQUOTIENS AUTEM CUI IAM NECESSE EST HORUM ALTERUM INESSE, SIC ETIAM IN
UOCE; CIRCA COMPOSITIONEM ENIM ET DIVISIONEM EST FALSITAS UERITASQUE.
De enuntiatione dicturus in qua ueritas et falsitas inuenitur recte prius monstrare proponit, in qua prolatione
uocum horum alterum id est aut ueritas aut falsitas inueniri queat. Sed omnis uox animi sensa significat, quare ex
animi intellectibus quidquid euenerit uocibus iudicatur. Ergo nunc hoc dicit: similitudo est, inquit, quaedam inter
se intellectuum /42/ atque uocum: quemadmodum enim sunt quaedam simplicia quae ratione animi concipiuntur
constitunuturque intellegentia mentis, in quibus neque ueritas ulla neque falsitas inuenitur, ita quoque in uocibus
est. Simplex enim intellectus, ut uerbi gratia hominis uel equi, neque falsitatem ullam retinet neque ueritatem.
Cum enim intellego simpliciter hominem, substantiam ipsam, nihil ueri uel falsi in cogitatione retineo. Quod si
cursum rursus animi cogitatione perspexero, cogitatio ipsa, quoniam simplicis rei tenet intuitum, a ueritate et
falsitate seclusa est. Sed quando cursum et hominem iunxero et ex his aliquid intellegentia mea fecero (idque si
uoce proferam, huiusmodi erit "Homo currit"), tunc ex hac substantiae et accidentis compositione et
coniunctione huiusmodi intellectus fit, in quo uel falsitas possit esse uel ueritas.
Ergo quemadmodum in intellectu sunt quaedam aliquotiens simplicia uero falsoque carentia, aliquotiens autem
cum iam necesse est aut ueritatem inesse intellectui aut falsitatem, sic est etiam in uoce. Nam si simplicem
intellectum et uero falsoque carentem uox proferat, ipsa quoque a ueritate et falsitate relinquetur. Quod si
huiusmodi proferat intellectum, qui in se uerum falsumque contineat, ipsa quoque ueri falsique retinet
significationem.
Docuit autem per hoc quod ait: CIRCA COMPOSITIONEM ENIM ET DIVISIONEM EST FALSITAS
UERITASQUE -- in qua prolatione uocis enuntiationes possimus inuenire. Quotiens enim substantiam cum
accidenti coniungimus /43/ atque componimus uel intellectum intellectui copulamus, ut fieri propositio possit in
cogitatione, tunc fit idem in uoce. Et est nunc affirmatio ut:
Homo currit
hominem quippe cursumque composui atque coniunxi et inde affirmatio nata est ueritatem continens uel
mendacium, nunc uero negatio, si huic aduerbium negatiuum iunxero et substantiam ab accidente diuisero atque
disiunxero, ut est:
Homo non currit
4

