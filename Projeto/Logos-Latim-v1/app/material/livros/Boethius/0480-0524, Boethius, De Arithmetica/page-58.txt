terminum multiplica et post iunge terminos, et iuxta eum, qui inde confectus est, committe illum numerum, qui
ex differentiis et termino minore productus est, cuius cum latitudinem inveneris, addis eam minori termino, et
quod exinde colligitur, medium terminum pones. X enim et xl faciunt l. Differentia autem inter x et xl. xxx sunt,
quem si multiplices in denarium, id est in minorem, decies xxx oportet ccc efficies. Quos ccc iuxta eum
committe, qui ex iunctis utrisque confectus est, id est iuxta l. Facient enim quinquagies senos. Et invenitur
latitudo senarius. Hunc igitur si minori termino addas, facient xvj et hic numerus medius constitutus inter x et xl
armonicam proportionem medietatemque servabit.
De tribus medietatibus, quae armonicae et geometricae contrariae sunt
Hae quidem sunt apud antiquiores inventae probataeque medietates, quas idcirco longius enodatiusque
tractavimus, quod hae maxime in antiquorum lectionibus inveniuntur, et ad omnem paene vim cognitionis eorum
versatur utilitas. Ceteras autem praetereundo transcurrimus idcirco, quoniam non multum nobis in lectionibus
prosunt, sed tantum ad inplendam denarii numeri quantitatem. Quae ne lateant neve sint aliquibus ignorata,
depromimus. Videntur enim hae supra dictis medietatibus esse contrariae, ex quibus originem trahunt. Ex his
enim etiam istae sunt constitutae. Est autem quarta medietas, quae opposita videtur armonicae. In qua tribus
terminis positis, quemadmodum est maximus terminus ad parvissimum, sic differentia minorum ad differentiam
maximorum, ut sunt iij v vj. Sex ad ternarium duplus est, et sunt minores termini v et iij, maximi vero huius
dispositionis vj et v. Differentia vero minorum, quinarii scilicet et ternarii, ij sunt, maiorum, quinarii et senarii, j.
Qui ij ad j comparati duplum faciunt. Ergo quemadmodum est maximus terminus ad parvissimum, sic minorum
terminorum differentia est ad differentiam maximorum. Liquet autem oppositam et quodammodo contrariam
esse hanc medietatem armonicae medietati idcirco, quod in illa quemadmodum est maximus terminus ad
parvissimum, sic terminorum maiorum differentia ad differentiam minorum, hic autem e contrario. Est autem
propriam huius medietatis, quoniam quod continetur sub maximo termino et medio duplum est eo, quod
continetur sub medio atque parvissimo. Sexies enim quinque xxx sunt, quinquies vero tres xv.
Duae vero aliae medietates, quinta scilicet et sexta geometricae medietati contrariae sunt et eidem videntur
oppositae. Est autem quinta medietas, quotiens in tribus terminis quemadmodum est medius terminus ad
minorem terminum, ita eorum differentia ad differentiam medii atque maioris. Nam in hac dispositione ij iiij v
quaternarius ad binarium duplus est. Sed inter quaternarium et binarium ij sunt, inter quaternarium vero et
maiorem terminum, id est quinque, j. Et ij ad j dupli sunt. Contrarium autem geometricae medietati in hac
proportione est, quod in illa quemadmodum major terminus ad minorem est, sic maiorum differentia ad
differentiam minorum; hic vero contrarie, quemadmodum minores ad se termini sunt, sic minorum differentia
terminorum ad maiorum differentiam comparatur. Est autem proprium in hac quoque dispositione, quod illud,
quod continetur sub maiore termino et medietate duplum est eo, quod sub utrisque extremitatibus continetur.
Nam quinquies iiij sunt xx, quinquies vero ij sunt x. Et xx denarii duplus est.
Sexta vero medietas est, quando tribus terminis constitutis quemadmodum est maior terminus ad medium,
sic minorum terminorum differentia ad differentiam maximorum. In dispositione enim, quae est j iiij vj,
maximus terminus ad medium sesqualter est, differentia vero minorum, id est unius et iiij ternarius est, maiorum
vero, id est quaternarii et senarii, binarius. Ternarius autem binario comparatus sesqualteram habitudinem
proportionis efficiet. Eodem autem modo haec quoque medietas geometricae contraria est, quemadmodum et
quinta, propter proportionem differentiarum a minoribus ad maiores terminos conversam.
De quattuor medietatibus, quas posteri ad implendum denarium limitem adiecerunt
Et hae quidem sunt sex medietates, quarum tres usque a Pythagora ad Platonem Aristotelemque manserunt.
Post vero, qui insecuti sunt, has tres alias, de quibus supra disseruimus, suis commentariis addiderunt. Sequens
autem aetas, quemadmodum diximus, ad inplendam denariam quantitatem alias quattuor medietates apposuit,
quas non adeo quis in veterum libris inveniat. Has igitur nos quam possumus brevissime disponamus. Prima
enim quae est earum, in ordine vero septima medietas, hoc modo coniungitur, cum in tribus terminis
quemadmodum est maximus terminus ad ultimum, sic maximi et parvissimi termini differentia ad minorum
differentiam terminorum, ut in hac dispositione: vj viij viiij. Novenarius igitur ad senarium sesqualter est,
quorum est differentia ternarius, minorum vero terminorum, id est octonarii et senarii binarius differentia est, qui
ad superiorem ternarium comparatus facit sesqualteram proportionem. Secunda vero inter quattuor, sed octava in
58

