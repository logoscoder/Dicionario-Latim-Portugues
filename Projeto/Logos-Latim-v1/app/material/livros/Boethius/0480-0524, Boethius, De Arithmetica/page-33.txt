De pentagonis eorumque lateribus

Numeri pentagones
Pentagonus vero numerus est, qui ipse quidem in latitudinem secundum unitatem descriptis quinque
angulis continetur. Cunctis scilicet lateribus aequali demensione dispositis. Sunt autem hi j v xij xxij xxxv lj lxx.
Eodem quoque modo eorum latera succrescunt. Nam primi potestate pentagoni, id est unius, idem unus spatium
lateris tenet, secundi vero quinarii, qui est actu ipso atque opere primus pentagonus, bini per latera fixi sunt;
tertius vero, id est xij, tribus in latus auctus est; quartus xxij quattuor numerorum in latere quantitate distenditur;
atque idem in ceteris secundum unitatis progressionem. In naturali scilicet numero secundum superiorum
figurarum incrementa tenduntur.
De generatione pentagonorum.
Nascuntur autem hi numeri, qui extensi in latitudinem v angulos pandunt, ab eadem naturalis numeri
quantitate in se coacervata, ita ut duobus semper interiectis numeris superiori vel superioribus vincens ternario
eum, cui iungendus est, adgregetur. Namque unitati intermissis duobus et tribus si iiij iungas, qui tribus ipsam
superant unitatem, quinarius pentagonus procreabitur. Post iiij vero si intermisso quinario et senario septem
adgreges, duodenarium pentagonum procreabis. Namque unus et iiij et vij numeri xij explebunt. Hoc etiam in
aliis fiet. Nam si x vel xiij vel xvj vel xviiij vel xxij vel xxv superioribus cunctis adiunxeris, eodem quo superius
modo pentagoni fient, secundum superiorem descriptionem: xxij xxxv lj lxx xcij cxvij.
De exagonis eorumque generationibus.
Exagoni autem, qui sex angulis, et eptagoni, qui vij rursus lateribus continentur, secundum hunc modum
eorum laterum augmenta succrescunt. Namque in trianguli numeri natura procreationeque ipsos numeros
iungebamus qui sese in naturali dispositione sequerentur et se tantum unitate transirent. Quadrati vero numeri, id
est tetragoni, procreatio fiebat ex numeris, qui uno intermisso copulabantur, cum se binario superarent.
Pentagoni vero natura fuit ex duobus interpositis relictisque, qui se ternario vincerent. Secundum talia quoque
augmenta exagonorum vel eptagonorum vel octogonorum vel novem laterum figura vel x quotlibet aliorum
conpetenti progressione conficitur. Ut enim in pentagono duobus intermissis eos iungebamus, qui se ternario
superarent, nunc in exagono tribus intermissis eos iungemus, qui se quaternario transeant, et erunt quidem eorum
radices et fundamenta, ex quibus iunctis omnes exagoni nascuntur: j v viiij xiij xvij xxj et ad eundem ordinem
consequentes. Atque ab his sex angulorum formae nascuntur: j vj xv xxviij xlv lxvj quos ad superiorem modum
scilicet descriptos in propriis ordinibus pernotabis.
De eptagonis eorumque generationibus et communis omnium figurarum inveniendae generationis regula
descriptionesque figurarum

33

