Arithmeticam medietatem vocamus, quotiens vel tribus vel quotlibet terminis positis aequalis atque eadem
differentia inter omnes dispositos terminos invenitur. In qua neglecta proportionis aequalitate terminorum tantum
differentiarumque speculatio custoditur, ut: j ij iij iiij v vj vij viij viiij x. In hac enim naturalis numeri
dispositione, si quis continuatim differentias terminorum curet aspicere, secundum arithmeticam medietatem
aequa terminorum inter se discrepantia est; aequales enim sunt differentiae, sed eadem proportio atque habitudo
non est. Si igitur in tribus terminis consideratio sit, continua proportionalitas dicitur; sin vero hic alius dux et
alius comes, illic vero utrique sint alii, vocabitur disiuncta medietas. Si igitur in tribus tantum terminis secundum
continuam medietatem respexeris vel in quattuor vel in quotlibet aliis secundum disiunctam easdem semper
differentias terminorum videbis, tantum solis proportionibus permutatis. Id si in uno quis noverit, reliqua eum
ratio non latebit. Sit continua medietas j ij iij. Hic unus a duobus et duo a tribus solis tantum singulis distant, et
sunt eaedem differentiae, proportiones vero aliae. Namque duo ad unum duplus est, iij ad ij sesqualter. Et in
ceteris idem videbis. Sin autem permiscens et aliquos praeteriens eligas et in his aliquam speculationem ponas,
idem poterit evenire. Nam si aequales terminos intermittas et uno sese in priore dispositione praetereant, si
singulos intermittas, solius binarii notabitur differentia, sin vero duos praetereas, ternarii, si tres, quaternarii, si
quattuor, quinarii. Et ad eundem modum uno plus, quam intermiseris, erit illa, quam quaerimus, differentia
terminorum. Namque si in tribus terminis singuli relinquantur, binarius semper intererit.

Videsne ut, cum superius in naturalis numeri dispositione se termini singulis praeterirent, praetermissis
duobus et iiij unus ad iij et iiij ad quinarium comparati binarium solum in differentia retinuerint. Nec non etiam
in disiuncta eadem versabitur observatio.

Talibus igitur vestigiis insistentem nullus ab eadem similitudine error abducet. Namque si duos intermittas,
ternarius differentiam continebit, si tres, quaternarius, si quattuor, quinarius aeque in continuis proportionibus
atque disiunctis. Qualitas autem proportionis eadem non erit, quamvis sint aequis termini differentiis distributi.
Quod si conversim ponantur, ut non eisdem differentiis eadem qualitas proportionis eveniat, geometrica talis
proportionalitas, non arithmetica nominatur.
Est autem proprium huius medietatis, quod, si in tribus terminis speculatio sit, compositis extremitatibus
illa summa, quae inter extremitates est, non loco tantum verum etiam sit quantitate medietas. Ut si ponantur j ij
iij, unus et iij quattuor reddunt, duo vero, qui medius inter utrosque est, quaternarii medietas invenitur. Quod si
bis medietatem ducas, aequus erit extremitatibus. Bis enim ij iiij creant. Sin vero disiuncta sit, quod fit ex
utrisque extremitatibus compositis, hoc ex duabus medietatibus redditur. Si enim sint j ij iij iiij, unus et quattuor
quinarium creant, ij et iij medii in eundem rursus quinarium surgunt.

49

