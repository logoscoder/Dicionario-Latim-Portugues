Plana vero superficies in numeris invenitur, quotiens a tribus inchoatione facta addita descriptionis
latitudine insequentium se naturalium numerorum multitudine anguli dilatantur, ut sit primus triangulus
numerus, secundus quadratus, tertius qui sub quinque angulis continetur, quem pentagonum Graeci nominant,
quartus exagonus, id est qui sex angulis includitur et ceteri eodem modo singillatim per naturalem numerum
angulos augeant in plana scilicet descriptione figurarum. Hi vero idcirco a ternario numero inchoant, quod
latitudinis et superficiei solus ternarius principium est. In geometria quoque idem planius invenitur. Duae enim
lineae rectae spatium non continent. Et omnis triangularis figura vel tetragoni vel pentagoni vel exagoni vel
cuiuslibet, qui pluribus angulis continetur, si a medietate per singulos angulos lineae producantur, tot eum
dividunt trianguli, quot ipsam figuram angulos habere contigerit. Quadratum enim ita ductae lineae in quattuor,
pentagonum in quinque triangulos, exagonum in sex et ceteros in suorum angulorum modo mensuraque per
triangulos partiuntur, ut est subiecta descriptio: quadratus in quattuor triangulos divisus, pentagonus in v
triangulos divisus, exagonus in sex triangulos divisus. At vero triangula figura, cum eam quis ita diviserit, in
alias figuras non resolvitur, nisi in se ipsam. In tria enim triangula dissipatur. Triangulus in tres triangulos
divisus. Adeo haec figura princeps est latitudinis, ut ceterae omnes superficies in hanc resolvantur, ipsa vero,
quoniam nullis est principiis obnoxia neque ab alia latitudine sumpsit initium, in sese ipsam solvatur. Idem
autem et in numeris fieri, sequens operis ordo monstrabit.
Dispositio triangulorum numerorum

Dispositio triangulorum numerorum
Est igitur primus triangulus numerus, qui in solis tribus unitatibus dissipatur secundum superficiei
positionem, triangula scilicet descriptione, et post hunc quicunque aequalitatem laterum in trina laterum spatia
segregant.
De lateribus triangulorum numerorum.
Ad hunc modum infinita progressio est, omnesque ex ordine trianguli aequilateri procreabuntur, primum
omnium ponenti quod ex unitate nascitur ut haec vi sua triangulus sit, non tamen etiam opere atque actu. Nam si
cunctorum mater est numerorum, quicquid in his, quae ab ea nascuntur, numeris invenitur, necesse est ut ipsa
naturali quadam potestate contineat. Et huius trianguli latus est unitas. Ternarius vero, qui primus est opere et
actu ipso triangulus, crescente unitate binarium numerum latus habebit. Vi enim et potestate primi trianguli, id
est unitatis, unitas latus est, actu vero et opere trianguli primi, id est ternarii, dualitas, quam Graeci dyada vocant.
Secundi vero trianguli, qui opere atque actu secundus est, id est senarii, crescente naturali numero in lateribus
ternarius invenitur; tertii vero, id est denarii, quaternarius latus continet; quarti vero, id est xv, quinarius latus
tenet, et quinti senarius idemque est usque in infinitum.
De generatione triangulorum numerorum
Nascuntur autem trianguli disposita naturali quantitate numerorum, si prioribus semper multitudo
sequentium congregetur. Disponatur enim naturalis numerus hoc modo:
j ij iij iiij v vj vij viij viiij
31

