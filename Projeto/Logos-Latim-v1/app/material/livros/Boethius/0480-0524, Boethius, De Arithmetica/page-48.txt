collectio. Ut etiam communiter definiamus: proportionalitas est duarum vel plurium proportionum similis
habitudo, etiamsi non eisdem quantitatibus et differentiis constitutae sint. Differentia vero est inter numeros
quantitas. Proportio est duorum terminorum ad se invicem quaedam habitudo et quasi quodammodo continentia,
quorum compositio quod efficit, proportionale est. Ex iunctis enim proportionibus proportionalitas fit. In tribus
autem terminis minima proportionalitas invenitur. Fit etiam in pluribus, sed longior; ut binarius ad unum,
quoniam duo sunt termini, duplam obtinet proportionem. Sin vero quattuor contra duo compares, hic quoque
dupla proportio est. Quos tres terminos si continue consideres, ex duabus proportionibus fit proportionalitas et
est proportionalitas unum ad duo et duo ad quattuor. Est enim proportionalitas, ut dictum est, collectio
proportionum in unumque redactio. Fit etiam et in longioribus. Nam si quattuor illis octo velis adiungere et his
xvj et his xxxij et deinceps duplos, qui sequuntur, fit in omnibus dupla proportionalitas ex proportionibus duplis.
Igitur quotiens unus atque idem terminus ita duobus circum se terminis communicat, ut ad unum dux sit, ad
alium comes, haec proportionalitas continua vocatur, ut unus, duo, quattuor. Est enim aequalitas in his
proportionibus et quemadmodum sunt iiij ad ij, sic sunt ij ad unum, et rursus quemadmodum unus ad duo, sic
duo ad quattuor. Et secundum quantitatem quoque numeri eodem modo est. Quantum enim tres superant
binarium, tantum binarius unitatem, et quanto unus a duobus minor est, tanto binarius a ternario superatur. Sin
vero alius ad unum refertur terminus, alius vero ad alium, necesse est habitudinem disiunctam vocari, ut ad
qualitatem quidem proportionis sunt: j ij iiij viij. Sic enim sunt quemadmodum duo ad unum, sic octo ad
quattuor, et conversim: quemadmodum unus ad duo, sic quattuor ad octo, et permutatim: quemadmodum
quattuor ad unum, sic octo ad binarium. Secundum quantitatem vero numeri, ut sunt: j ij iij iiij. Quantum enim
unus a duobus vincitur, tantum ternarius a quaternario superatur, et quanto duo unum vincunt, tanto ternarium
quaternarius transit. Permixtim etiam: quanto unus tribus minor est, tanto binarius quaternario, vel quanto
ternarius unitatem superat, tanto binarium transgreditur quaternarius.
Quae apud antiquos proportionalitas fuerit; quas posteriores addiderint
Confessae quidem et apud antiquiores notae, quaeque ad Pythagorae vel Platonis vel Aristotelis scientiam
pervenerunt, hae tres medietates sunt: arithmetica, geometrica, armonica. Post quas proportionum habitudines
tres aliae sunt, quae sine nomine feruntur quidem, vocantur autem quarta, quinta, sexta, quae superius dictis
oppositae sunt. At vero posteri propter denarii numeri perfectionem, quod erat Pythagorae conplacitus,
medietates alias quattuor addiderunt, ut in his proportionalitatibus denariae quantitatis corpus efficerent.
Secundum quem numerum et priores quinque habitudines comparationesque descriptae sunt, ubi quinque
maioribus proportionibus, quos vocavimus duces, minores aptavimus alios terminos, quos comites diximus. Inde
etiam in Aristotelica atque Archytae prius decem praedicamentorum descriptione Pythagoricum denarium
manifestum est inveniri; quando quidem et Plato, studiosissimus Pythagorae, secundum eandem disputationem
dividit, et Archytas Pythagoricus ante Aristotelem, licet quibusdam sit ambiguum, decem haec praedicamenta
constituit. Inde etiam decem membrorum particulae, inde alia permulta, quae omnia persequi non est necesse.
Quod primum de ea, quae vocatur arithmetica proportionalitas, dicendum sit
Nunc vero de proportionalitatibus deque medietatibus dicendum est, et primum quidem de ea medietate
tractabimus, quae secundum quantitatis aequalitatem neglecta proportionis parilitate constitutorum terminorum
habitudines servat. In his autem quantitatibus medietas ista versatur, inque his speculanda est, in quibus a se ipsis
termini differunt. Quid autem esset differentia terminorum superius definitum est. Hanc autem esse arithmeticam
medietatem numerorum, ipsa ratio declarabit, quoniam eius proportio in numeri quantitate consistit. Quae igitur
causa est, huiusmodi terminorum habitudinem, id est arithmeticam, cunctis aliis proportionalitatibus anteponere?
Primum, quod hanc nobis in principio ipsa numerorum natura et vis naturalis quantitatis obponit. Huiusmodi
enim proportiones quaeque ad terminorum differentias pertinent, ut paulo post demonstrabitur, in naturalis
primum numeri dispositione cognoscimus.
Deinde, quod in superiore libro disputantibus nobis. apparuit, arithmeticam vim geometrica atque musica
esse antiquiorem et quod inlata non has simul inferret, sublata vero perimeret. Quare ordine disputatio
progredietur, si ab ea primo inchoandum sit medietate, quae in numeri differentia non in proportionis
speculatione versatur.
De arithmetica medietate eiusque proprietatibus
48

