explicatur, et quod continetur sub extremitatibus, aequum erit ei, quod sub utraque medietate ad se invicem
multiplicata conficitur. Rursus si maximus iiij terminorum numerus ad eum, qui sibi propinquus erit, talem
habeat differentiam, qualem idem ipse maximo propinquus ad parvissimum, huiusmodi proportio in arithmetica
consideratione proponitur, et extremorum coniunctio duplex erit propria medietate. Si vero inter iiij qui est
tertius terminus aequa parte quarti quartum terminum superet et aequa primi a primo superetur, armonica
huiusmodi proportio medietasque perspicitur, et quod continetur sub extremorum adgregatione et multiplicatione
medietatis duplex est eo, quod sub utraque extremitate conficitur. Sit autem quoddam huius dispositionis
exemplar hoc modo vj viij viiij xij. Has igitur omnes solidas quantitates esse non dubium est. Sex enim
nascuntur ex uno bis ter, xij autem ex bis duo ter, horum autem medietates octonarius fit semel duo quater,
novenarius vero semel tres ter. Omnes igitur termini cognati sibi et tribus intervallorum demensionibus notati
sunt. In his igitur geometrica proportionalitas invenitur, si xij ad viij vel viiij ad vj comparemus. Utraque enim
comparatio sesqualtera proportio est, et quod continetur sub extremitatibus, idem est ei, quod fit ex mediis. Nam
quod fit ex duodecies sex, aequum est ei, quod fit ex octies viiij. Geometrica ergo proportio est huiusmodi.
Arithmetica autem est, si duodenarius ad novenarium et novenarius ad senarium comparetur. In utrisque enim
ternarius differentia est et iunctae extremitates medietate duplae sunt. Si enim iunxeris senarium et xij, facies
xviij, qui est novenario, medio termino, duplus. In his ergo geometricam arithmeticamque medietatem
perspeximus. Hic quoque armonica medietas invenitur, si xij ad viij et rursus viij ad senarium comparemus. Qua
enim parte senarii octonarius senarium superat, id est parte tertia, eadem duodenarii parte octonarius superatur.
Quattuor enim, quibus octonarius a duodenario vincitur, duodenarii tertia pars est. Et si extremitates iungas vj
scilicet et xij easque per octonarium medium multiplices, cxliiij sunt. Quod si se extremitates multiplicent, vj
scilicet et xij, facient lxxij, quo numero cxliiij duplus est. lnveniemus hic quoque omnes musicas consonantias.
Namque viij ad vj et xiiij ad xij comparati sesquitertiam proportionem reddunt, et simul diatessaron
consonantiam; vj vero ad viiij vel viij ad xij comparati reddunt proportionem sesqualteram, sed diapente efficiunt
symphoniam; xij vero ad senarium considerati duplicem quidem proportionem, sed diapason symphoniam
canunt; viij vero et viiij ipsi contra se medii considerati epogdoum iungunt, qui in musico modulamine tonus
vocatur, quae omnium musicorum sonorum mensura communis est. Omnium enim est sonus iste parvissimus.
Unde notum est, quod inter diatessaron et diapente consonantiarum tonus differentia est, sicut inter sesquitertiam
et sesqualteram proportionem sola est epogdous differentia. Huius descriptionis subter exemplar adiecimus.

60

