Videtur autem, quemadmodum in planis figuris triangulus numerus primus est, sic in solidis, qui vocatur
pyramis, profunditatis esse principium. Omnium quippe ratarum in numeris figurarum necesse est invenire
primordia. Est autem pyramis alias a triangula basi in altitudinem sese erigens, alias a tetragona, alias a
pentagona et secundum sequentium multitudines angulorum ad unum cacuminis verticem sublevata. Posito enim
triangulo atque descripto si per tres angulos singulae lineae recte stantes ponantur, haeque tres inclinentur, ut ad
unum medium punctum vertices iungant, fit pyramis, quae, cum a triangula basi profecta sit, tribus triangulis per
latera concluditur hoc modo: Sit a b c triangulum. Si huic igitur triangulo per tres angulos erigantur lineae et ad
unum punctum convertantur, quod est d, ita ut d punctum non sit in plano, sed pendens, illae scilicet lineae ad
ipsum erectae verticem et quodammodo cacumen d facient et erit basis a b c unum triangulum, per latera vero
tria triangula, id est unum triangulum a d b, aliud vero b d c, tertium c d a.
De his pyramidis, quae a quadratis vel a ceteris multiangulis proficiscuntur figuris

Tetragonum, pentagonum, exagonumque cum notatis
Idem si a tetragona basi proficiscatur et ad unum verticem eius lineae dirigantur, erit pyramis quattuor
triangulorum per latera, uno tantum tetragono in basi posito, super quam ipsa figura fundata est. Et si a
pentagono surgant v lineae, quinque rursus pyramis triangulis continebitur, et si ab exagono, sex triangulis
nihilominus; et quantoscunque angulos habuerit figura, super quam pyramis residet, tot ipsa per latera triangulis
continetur, ut ex subiectis descriptionibus palam est.
Solidorum generatio numerorum
Dicuntur autem huiusmodi pyramides hoc modo: prima pyramis de triangulo, secunda pyramis de
tetragono, tertia pyramis de pentagono, quarta pyramis de exagono, quinta pyramis de eptagono, idemque in
ceteris constat numeris. Nam quoniam lineares numeros esse diximus, qui ab uno profecti in infinitum currerent,
ut sunt j ij iij iiij v vj vij viij viiij x, his autem ordinatim compositis et ad se invicem cum distantia iunctis
superficies nascebantur, ut, si unum et duo iungeres, primus triangulus nasceretur, id est tres, et cum his
adiungeremus tertium, id est ternarium, senarius triangulus rursus occurreret, et post hos tetragoni uno
intermisso, pentagoni vero duobus, exagoni tribus, eptagoni relictis quattuor nascebantur: nunc vero ad
solidorum corporum procreationem ipsae nobis superficies naturaliter figuratae provenient. Et ad faciendas
quidem pyramidas a triangulo ipsi nobis trianguli componendi sunt; ad procreandas vero pyramidas a tetragono
tetragoni; ad eas vero, quae sunt a pentagono pentagoni copulandi sunt. Et illae, quae sunt ab exagono vel
eptagono non nisi exagonorum vel eptagonorum copulatione nascentur. Primus ergo potestate triangulus est
unitas eandemque etiam ponimus virtute pyramidam; secundus vero triangulus est ternarius, quem si cum primo
coniunxero, id est cum unitate, quaternaria mihi profunditas pyramidis excrescit. At vero si his tertium,
senarium, iunxero denaria pyramidis procreabitur altitudo. His si denarium iunxero viginti numerorum pyramis
veniet, atque ita in cunctis aliis eadem ratio copulationis est.
Trianguli
j iij vj x xv xxj xxviij xxxvj xlv lv

Pyramides a triangulis
36

