quod ex his ea, quae sunt in hoc mundo, coniuncta sunt. Aut enim propriae inmutabilis eiusdemque substantiae
est, quod est deus vel anima vel mens vel quodcunque propriae naturae incorporalitate beatur, aut mutabilis
variabilisque naturae, quod corporibus indubitanter videmus accidere. Unde nunc nobis monstrandum est, hac
gemina numerorum natura, quadratorum scilicet et parte altera longiorum cunctas numeri species cunctasque
habitudines vel ad aliquid relatae quantitatis, ut multiplicium vel superparticularium et ceterorum, vel ad se
ipsam consideratae, ut formarum, quas dudum in superiore disputatione descripsimus, informari, ut,
quemadmodum mundus ex inmutabili mutabilique substantia, sic omnis numerus ex tetragonis, qui
inmutabilitate perficiuntur, et ex parte altera longioribus, qui mutabilitate participiant, probetur esse coniunctus.
Et primo quidem distribuendum est, qui sint hi, quos promeces vocant, id est anteriore parte longiores, vel qui,
quos ετερομηκεις, id est parte altera longiores. Est enim parte altera longior numerus, quicunque unitate tantum
lateri crescit adiecta, ut sunt sex, scilicet bis tres, vel xij tres quater et consimiles. Anteriore vero parte longior
est, qui sub duobus numeris huiusmodi continetur, quorum latera non possidet unitatis differentia, sed aliorum
quorumcunque numerorum, ut ter quinque vel ter sex vel quater septem. Quodammodo enim longitudine in
prolixiorem modum porrecta merito anteriore parte longior dicitur. Cur autem parte altera longiores numeri
dicantur, supra iam dictum est. Quadrati vero quoniam aequam latitudinem longitudini gerunt, propriae
longitudinis vel eiusdem latitudinis aptissime vocabuntur, ut bis duo, ter tres, quater quattuor et ceteri. Parte
altera vero longiores, quod non eadem longitudine tendantur, alterius quodammodo longitudinis et parte altera
longiores vocantur.
Quod omnia ex eiusdem natura et alterius natura consistant idque in numeris primum videri
Omne autem, quicquid in propria natura substantiaque est inmobile, terminatum definitumque est, quippe
quod nulla variatione mutetur, nunquam esse desinat, nunquam possit esse, quod non fuit. At haec unitas sola est
et, quae unitate formantur, conprehensibilis et determinatae et eiusdem substantiae esse dicuntur. Ea vero sunt,
vel quae ab aequalibus crescunt, ut quadrati, vel quos ipsa unitas format, id est inpares. At vero binarius et cuncti
parte altera longiores, qui a finita substantia discesserunt, variabilis infinitaeque substantiae nominantur. Constat
ergo numerus omnis ex his, quae longe disiuncta sunt atque contraria, ex inparibus scilicet et paribus. Hic enim
stabilitas, illic instabilis variatio, hic inmobilis substantiae robur, illic mobilis permutatio; hic definita soliditas,
illic infinita congeries multitudinis. Quae scilicet, cum sint contraria, in unam tamen quodammodo amicitiam
cognationemque miscentur et illius unitatis informatione atque regimento unum numeri corpus efficiunt. Non
ergo inutiliter neque inprovide, qui de hoc mundo deque hac communi rerum natura ratiocinabantur, hanc
primum totius mundi substantiae divisionem fecerunt. Et Plato quidem in Timaeo eiusdem naturae et alterius
nominat, quicquid in mundo est, atque aliud in sua natura permanere putat individuum inconiunctumque et
rerum omnium primum, alterum divisibile et nunquam in proprii statu ordinis permanens. Philolaus vero:
Necesse est, inquit, omnia quae sunt vel infinita esse vel finita, demonstrare scilicet volens, omnia, quaecunque
sunt, ex his duobus consistere, aut ex finita scilicet esse aut ex infinita, ad numeri sine dubio similitudinem. Hic
enim ex uno et duobus et inpari atque pari coniungitur, quae manifesta sunt aequalitatis atque inaequalitatis,
eiusdem atque alterius, definitae atque indefinitae esse substantiae. Quod videlicet non sine causa dictum est,
omnia, quae ex contrariis consisterent, armonia quadam coniungi atque componi. Est enim armonia plurimorum
adunatio et dissidentium consensio.
Ex eiusdem atque alterius numeri natura qui sunt quadratus et parte altera longior, omnes proportionum
habitudines constare
Disponantur ergo in ordinem non iam pares atque inpares, ex quibus quadrati vel parte altera longiores
fiunt, sed hi ipsi, qui illis coacervatis in unumque redactis et quadrati et parte altera longiores prodeunt. Ita enim
videbimus istorum quendam consensum et ad ceteras numeri partes procreandas amicitiam, ut non sine causa
hoc in omnibus rebus ab numeri specie natura rerum sumpsisse videatur. Sint igitur duo versus tetragonorum ab
unitate omnium et a binario numero parte altera longiorum.
x
iij iiij vj xv xxvj lviiij
l
j j
42

ij

x

xx lij

vj

