His igitur ita sese habentibus quid in hac re sit consequens vestigemus. Omnes enim tetragoni, qui sub
triangulis sunt naturali ordinatione dispositi, ex superioribus triangulis procreantur illorumque collectione
quadrati figura componitur. Quattuor enim tetragonus fit ex uno et tribus, id est ex duobus superioribus
triangulis; novenarius vero ex tribus et sex, sed utrique sunt trianguli; at xvj ex decem et sex; et xxv ex x et xv.
Idemque in sequenti ordine quadratorum constans atque inmutabile repperitur. Pentagonorum vero summae
conficiuntur ex uno super se tetragono et altrinsecus triangulo constituto. Nam quinarius pentagonus ex
quaternario super se posito tetragono et ex uno, qui in triangulorum ordine ponitur, adgregatur. xij vero
pentagonus ex novenario super se quadrato et tribus, secundo triangulo, nascitur. XXII vero ex xvj et vj,
quadrato scilitet atque triangulo; et xxxv ex xxv et x. Et in ordinem ad eundem modum intuentem nulla cunctatio
contrarietatis inpediet. At vero si exagonos librata examinatione perspicias, ex eisdem triangulis et super se
positispentagonis procreantur. Namque vj exagonus ex quinario pentagono et uno, qui est in triangulorum ordine
dispositus, nascitur. Nec alia est origo xv exagoni nisi ex duodenario pentagono et ternario triangulo. Quod si
xxviij rursus exagonum ex quibus superioribus nascatur addiscas, nullos invenies nisi xxij pentagonum
senariumque triangulum. Atque hoc in ceteris. Nec hunc geniturae ordinem eptagonorum procreatio refutabit.
Namque ex super se exagonis et ex eminus positis triangulis procreantur. Septenarius enim eptagonus nascitur ex
senario exagono et uno potestate triangulo; xviij vero eptagonus ex xv exagono et ternario triangulo coniungitur;
et xxxiiij ex xxviij scilicet exagono et senario triangulo; atque hoc in cunctis inoffensum repperire licet. Videsne
igitur, ut primus omnium triangulus cunctorum summas efficiat et omnium procreationibus misceatur?
Pertinens ad figuratorum numerorum descriptionem speculatio.
Hi vero omnes, si ad latitudinem fuerint comparati, id est trianguli tetragonis vel tetragoni pentagonis vel
pentagoni exagonis vel hi rursus eptagonis, sine aliqua dubitatione triangulis sese superabunt. Nam si ternarium
triangulum quaternario, vel quaternarium tetragonum quinario, vel quinarium pentagonum senario exagono, vel
senarium septenario eptagono compares, primo se triangulo, id est sola transeunt unitate. At vero si senarius
contra novenarium, vel hic contra xij, vel hic contra xv, vel quindecim contra x et viij, pro inveniendis
differentiis comparentur, secundo se triangulo, id est ternario superabunt. X vero ad xvj et xvj ad xxij et xxij ad
xxviij et xxviij ad xxxiiij si componas, tertio se triangulo vincent, id est senario. Atque hoc rite notabitur in aliis
cunctis sequentibus sese perspectum omnesque se triangulis antecedent. Quare perfecte, ut arbitror,
demonstratum est, omnium formarum principium elementumque esse triangulum.
De numeris solidis.
Hinc vero ad figuras solidas facilior via est. Praecognito enim, quid in planis numerorum figuris vis ipsa
quantitatis naturaliter operetur, ad solidos numeros non erit ulla cunctatio. Sicut enim longitudini numerorum
aliud intervallum, id est superficiem, ut latitudo ostenderetur, adiecimus, ita nunc latitudini si quis addat eam,
quae alias altitudo alias crassitudo alias profunditas appellatur, solidum numeri corpus explebit.
De pyramide, quod ea sit solidarum figurarum principium sicut triangulus planarum

Triangulum cum notatis
35

