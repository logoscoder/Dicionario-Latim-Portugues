Ex his igitur si primum sumam, id est unitatem, habeo primum triangulum, qui est vi et potestate, nondum
etiam actu nec opere. Huic si secundum adgregavero, qui in naturali numerorum dispositione descriptus est, id
est binarium, primus mihi triangulus opere et actu nascitur, id est ternarius. Si vero huic tertium ex naturali
numero adiecero, secundus mihi opere et actu triangulus procreatur. Super unum enim et duo si tertium, id est
ternarium adgregavero, senarius extenditur, secundus scilicet triangulus. Huic vero si consequentem
quaternarium superposuero, denarius explicatur, qui est tertius actu triangulus, quos per latera disponens ad
superioris descriptionis exemplar cunctos triangulos numeros sine ullius dubitationis erroribus pernotabis. Et
quantas ultimus numerus in se unitates habet, quem superioribus adgregabis, tot ipse, qui fit triangulus, unitates
habebit in latere. Nam ternarium, qui est primus actu triangulus, adiecto binario unitati feceramus; et hic duos
habet in latere. Et senarium his adiecta ternarii quantitate produximus, cuius latus soli tres continent; et idem in
aliis cunctis, quot unitates habentem numerum superioribus adgregabis, tot unitatibus eius latera continebuntur.
De quadratis numeris
Quadratus vero numerus est, qui etiam ipse quidem latitudinem pandit, sed non tribus angulis ut superior
forma, sed quattuor ipse quoque aequali laterum demensione porrigitur.Sunt autem huius modi:

Numeri quadrati
De eorum lateribus
Sed in his quoque secundum naturalem numerum laterum augmenta succrescunt. Primus enim vi et
potentia quadratus, id est unitas, unum habet in latere; secundus vero, qui actu primus est, id est quattuor, duobus
per latera positis continetur; tertius vero, id est viiij, qui secundus est opere, tribus in latere positis adgregatur. Et
ad eandem sequentiam cuncti procedunt.
De quadratorum numerorum generatione rursusque de eorum lateribus
Nascuntur autem tales numeri ex naturalis numeri dispositione, non quemadmodum superiores trianguli, ut
ordinatis ad se invicem numeris congregentur, sed uno semper intermisso, qui sequitur, si cum superiore vel
superioribus colligatur, ordinatos ex se quadratos efficient. Disponatur enim numerus naturalis hoc modo:
j ij iij iiij v vj vij viij viiij x xj
Ex his igitur si unum respiciam, primus mihi natus est potestate quadratus. Quod si uno relicto priori
tertium iunxero secundus mihi quadratus efficitur. Nam si uni relicto binario ternarium adposuero, quaternarius
mihi quadratus exoritur. Quod si rursus relicto medio quaternario quinarium similiter adgregavero, quadratus
mihi tertius, id est novenarius, procreatur. Unus enim et iij et v viiij colligunt. At vero si his intermisso senario
septenarium iungam tota in sedecim summa concrescit, id est quarti quadrati numerositas. Et ut breviter huius
forma procreationis appareat, si cuncti inpares sibimet adponantur conlocato scilicet naturali numero,
quadratorum ordo texetur. Est etiam in his haec naturae subtilitas et inmutabilis ordinatio, quod tot unitates
unusquisque quadratorum retinebit in latere, quanti fuerint numeri ad coniunctionem propriam congregati. Nam
in primo quadrato, quoniam ex uno fit, unus est in latere, in secundo, id est quaternario, quoniam ex uno et tribus
procreatur, qui duo sunt termini, binario latus texitur. Et in novenario, quoniam tribus numeris procreatur, latus
ternario continetur, atque idem in aliis videre licet.
32

