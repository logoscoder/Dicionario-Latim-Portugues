altrinsecus positis terminis vel paribus vel inparibus permutare ita, ut, cum arithmeticam ponimus medietatem,
differentiarum tantum ratio aequalitasque servetur, cum vero geometricam, rata se proportionum iunctura
custodiat, sin autem armonica fiat, differentiarum comparatio ab terminorum proportione non discrepet. Et sint
quidem primo pares positae quaedam extremitates, inter quas has omnes medietates oporteat internectere, x et xl.
Prius igitur arithmetica medietas aptetur. Inter hos ergo si xxv posuero, erit mihi arithmetica proportio
differentiarum quantitate inmutabiliter custodita, in huiusmodi scilicet dispositione: x xxv xl. Vides enim, ut
quindena sese summulae quantitate transcendant; omnesque proprietates, quas supra diximus in medietate
arithmetica convenire, ab hac huiusmodi dispositione non repperies alienas. Namque quemadmodum
unusquisque eorum terminus ad se ipsum est, quoniam sibi aequalis est, ita sunt ad se invicem differentiae,
quoniam sibi sunt aequales; et quanto maior terminus medium transit, tanto medias vincit minorem; et
extremitatum adgregatio duplex est medietate; et minorum terminorum proportio maior est illa comparatione,
quae inter maiores terminos continetur; et tanto minor est numerus, qui fit ex multiplicatis extremitatibus, ab eo,
qui fit ex multiplicata medietate, quantum eorum differentiae multiplicatae restituunt; illud quoque quod
medietas eadem sui parte et a maiore vincitur et minorem ipsa supervenit, non eadem autem parte minoris
minorem transit vel maioris a maiore relinquitur. Quae omnes scilicet proprietates non alterius nisi arithmeticae
medietatis sunt, quod, si superius dicta meminerit lector, ita esse indubitanter intelleget.
Rursus si inter eosdem x et xl xx constituam, statim geometrica medietas cum suis proprietatibus cunctis
exoritur, arithmetica medietate pereunte. In hac enim dispositione x xx xl quemadmodum est maior ad medium,
sic medius ad extremum; et quod continetur ab extremitatibus, aequum est ei, quod a multiplici medietate
conpletur. Differentiae quoque eorum in eadem sunt proportione qua termini. Crementum vero et inminutio
proportionum secundum terminos nulla est, sed maiorum terminorum proportio a minorum terminorum
proportione non discrepat.
Si vero armonicam medietatem coniungere velim, xvj mihi numerus inter extremitates utrasque ponendus
est, ut sit hoc modo: x xvj xl. Nunc igitur licet in huiusmodi dispositione omnes armonicas proprietates
agnoscere. Qua enim maximus ad parvissimum terminus proportione coniungitur, eadem proportione differentiae
ad se invicem comparantur. Et quibus partibus maioris a maiore medius vincitur, eisdem partibus minoris
praeterit minorem; suis vero non eisdem vel a maiore vincitur vel transit minorem; et in maioribus terminis
maior est proportio, in minoribus minor; et si in unum extremitates redigantur et medietatis quantitate
concrescant, duplus inde conficitur numerus ab eo, qui ex solis multiplicatis extremitatibus procreatur.
Atque hoc quidem in terminis paribus constitutum est. At vero si inpares proponantur, ut sunt v et xlv
aptatus medius xxv arithmeticam proportionem medietatemque constituet. Nam si sint v xxv xlv eadem sese
numerorum quantitate termini transgredientur. Et omnis superius dicta proprietas arithmeticae medietatis in his
terminis custoditur. Sed si xv numerum medium ponam, ut sint v xv xlv, in geometricam medietatem termini
relabuntur aequalibus terminorum ad se invicem proportionibus custoditis. VIIII vero si inter utrosque terminos
ponam, ut sint v viiij xlv, fit armonica medietas, ut qua summa maximus numerus parvissimum praecedit, eadem
maior differentia minorem differentiam vincat.
Qua vero disciplina huiusmodi medietates repperire possimus expediendum est. Datis duobus terminis si
arithmeticam medietatem constituere oportebit, utraque est extremitas coniungenda quodque ex ea copulatione
colligitur dividendum, isque numerus, qui ex divisioneredactus est, arithmeticam medietatem inter extremitates
locatus efficiet; ut x et xl si iunxero, efficiunt l, quos si dividam, xxv redduntur. Hic erit medius terminus
secundum arithmeticam proportionem. Vel si illum numerum, quo maior minorem superat, dividas eumque
minori superponas quodque inde concrescit medium ponas, arithmetica medietas informatur. Nam xl denarium
tricenario superat, quem si dividas xv fiunt. Hunc si minori, id est denario, superposueris xx et v nascentur.
Quem si medium constituas, arithmeticae medietatis ordo formatur. Geometricam vero si rationem vestiges, eius
numeri, qui sub utrisque extremitatibus continetur, tetragonicum latus inquire, et hunc medium pone. Nam sub xl
et denario numero cccc continentur. Si enim denarium in xl multiplices, hic numerus crescit. Horum igitur
quadringentorum require tetragonicum latus. Hi sunt xx Vicies enim xx cccc efficiunt. Repertum ergo latus
quadratum medium constitues. Vel si eam proportionem, quam inter se dati termini custodiunt, dividas et id
quod relinquitur medium terminum ponas. Namque xl ad denarium quadruplus est. Igitur quadruplum si dividas,
duplum facies, qui est scilicet xx. Nam xx ad denarium duplus est. Hunc si medium constituas, medietatem
geometricam perferet. Armonicam vero medietatem tali modo repperies. Differentiam terminorum in minorem
57

