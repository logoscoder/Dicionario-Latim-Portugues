totiens illam pyramidem curtam esse proponimus. Hoc autem non solis a tetragono pyramidis sed in omnibus ab
omni multiangulo progredientibus speculari licet.
De cybis vel asseribus vel laterculis vel cuneis vel sphericis vel parallelepipedis numeris
Ac de solidis quidem, quae pyramidis formam obtinent, aequaliter crescentibus et a propria velut radice
multiangula figura progredientibus dictum est. Est alia rursus quaedam corporum solidorum ordinabilis
compositio, eorum qui dicuntur cybi vel asseres vel laterculi vel cunei vel spherae vel parallelepipeda, quae sunt,
quotiens superficies contra se sunt, et ductae in infinitum nunquam concurrent. Dispositis enim in ordinem
tetragonis i iiij viiij xvj xxv, quoniam hi solam longitudinem latitudinemque sortiti sunt et altitudine carent, si
per latera solam unam multiplicationem recipiant, aequalem provehunt profunditatem. Nam quattuor tetragonus
duos habet in latere et natus est ex bis duobus. Bis enim duo quattuor faciunt. Hos ergo duos ex ipsius latere si
multiplices aequaliter, cybi forma nascetur. Nam si bis binos bis facias, octonaria quantitas crescit. Et est primus
hic cybus. VIIII vero tetragonus, quoniam tres habet in latere et factus est ex tribus in se multiplicatis, si ei unam
lateris multiplicationem adiunxeris, rursus alius cybus aequabili laterum formatione concrescit. Ter enim tres si
tertio duxeris, xxvij cybi figura producitur. Et xvj, qui est ex quattuor, si quater augescat, lxiiij cybus pari
laterum demensione crassabitur. Et sequentes quidem tetragoni secundum eundem modum multiplicatione facta
provehuntur. Tot autem necesse est unitates cybus habeat in latere, quot habuit primus ille tetragonus, ex quo
ipse productus est. Nam quoniam quattuor tetragonus duos tantum numeros habet in latere, duos quoque habet
octonarius cybus. Et quoniam viiij tetragonus tribus per latus unitatibus signabatur, solo ternario xxvij cybi latus
urgetur. Et quoniam xvj tetragonus iiij unitatum latus habebat, totidem lxiiij cybus in latere gestabit unitates.
Quare etiam vi et potestate cybi, quod est unitas, unus erit in latere. Omnis enim tetragonus una quidem
superficies est quattuor angulorum, totidemque laterum. Omnis autem cybus, qui ex tetragonorum superficie in
profunditatem corporis crevit, per tetragoni scilicet latus multiplicatus, habebit quidem superficies vj, quarum
singula planitudo tetragono illi priori aequalis est, latera vero xij, quorum unumquodque singulis his, quae
superioris fuere tetragoni, aequum est, et, ut superius demonstravimus, tot unitatum est; angulos vero viij,
quorum singulus sub tribus eiusmodi continetur, quales priores fuere tetragoni, unde cybus ipse productus est.
Ergo ex naturaliter profuso numero qui in subiecta forma descripti sunt subiecti tetragoni nascuntur, et ex his
tetragonis qui subnotati sunt cybi provehuntur.
Numerus naturalis:
j ij iij iiij v vj vij
Tetragoni:
j iiij viiij xvj xxv xxxvj xlviiij
Cybi:
j viij xxvij lxiiij cxxv ccxvj cccxliij
Et quoniam omnis cybus ab aequilateris quadratis profectus aequus ipse omnibus partibus est -- nam et
latitudini longitudo et his duobus compar est altitudo -- et secundum sex partes, id est sursum deorsum dextra
sinistra ante post, sibi aequalem esse necesse est: huic oppositum contrariumque esse oportebit qui neque
longitudinem latitudini neque haec duo profunditati gerat aequalia, sed cunctis inaequalibus, quamvis solida sit
figura, ab aequalitate cybi longissime distare videatur. Hi autem sunt, ut si quis faciat bis tres quater, vel ter
quattuor quinquies et alia huiusmodi, quae per inaequales spatiorum gradus inaequaliter provehuntur. Haec
autem forma Graeco nomine scalenos vocatur. Nos vero gradatum possumus dicere, quod a minore modo velut
gradibus crescat ad maius. Vocant autem eandem figuram Graeci quidam spheniscon; nos autem cuneum
possumus dicere. Etenim quos ad quamlibet illam rem constringendam cuneos formant neque latitudinis neque
longitudinis neque altitudinis habita ratione, quantum commodum fuerit, tantum vel altitudini minuitur, vel
crassitudini profunditatis augetur. Atque ideo hos plerumque necesse est omnibus partibus inaequalibus inveniri.
Quidam vero hos bomiscos vocant, id est quasdam arulas, quae in Ionica Graeciae regione, ut ait Nicomachus,
38

