Recte igitur dictum est, et duplicem a sesqualtero sesquitertioque coniungi et has duas superparticularis
species duplicem procreare, id est primam speciem multiplicis quantitatis. Rursus ex prima multiplicis specie id
est ex duplici et prima superparticularis id est sesqualtera, continens multiplicis species id est tripla coniungitur.
Namque xij senarii numeri duplus est, x vero et viij ad duodenarium sesqualter, qui ad senarium numerum triplus
est.
Et si positis eisdem vj et xviij novenarius numerus in medietate ponatur, erit ad senarium sesqualter, qui ad
xviij duplus est, et ad senarium xviij triplus est.
Ex duplici igitur et sesqualtero triplex ratio proportionis exoritur, et in eas rursus resolutione facta
revocatur. Si autem hic, id est triplus numerus, qui est species secunda multiplicis, secundae speciei
superparticularis aptetur, quadrupli continuo forma contexitur. Et in easdem rursus partes naturali partitione
solvetur secundum modum, quem superius demonstravimus. Si vero quadruplus sese ac sesquiquartus
adglomerent, quincuplus continuo fiet, et si quincuplus cum sesquiquinto, mox sescupli proportio coniugabitur,
atque ita secundum hanc progressionem cunctae multiplicitatis species sine ulla rati ordinis permutatione
nascentur, ita ut duplus cum sesqualtero triplicem creet, triplus cum sesquitertio quadruplum, quadruplus eum
sesquiquarto quincuplum et eodem modo, ut nullus hanc continuationem finis inpediat.
De per se constante quantitate, quae in figuris geometricis consideratur; in quo communis ratio omnium
magnitudinum.
Haec quidem de quantitate, quam secundum ad aliquid speculamur, ad praesens dicta sufficiant. Nunc
autem in hac sequentia quaedam de ea quantitate, quae per se ipsam constat, neque ad aliquid refertur, expediam,
quae nobis ad ea prodesse possint, quae post haec rursus de relata ad aliquid quantitate tractabimus. Amat enim
quodammodo matheseos speculatio alterna probationum ratione constitui. Nunc autem nobis de his numeris
sermo futurus est, qui circa figuras geometricas et earum spatia demensionesque versantur, id est de linearibus
numeris et de triangularibus vel quadratis ceterisque, quos sola pandit plana demensio, nec non de inaequali
laterum compositione coniunctis; de solidis etiam, id est cybis et sphericis vel pyramidis, laterculis etiam vel
tignulis et cuneis, quae omnia quidem geometricae propriae considerationis sunt, sed sicut ipsa geometriae
scientia ab arithmetica velut quadam radice ac matre producta est, ita etiam eius figurarum semina in primis
numeris invenimus, planum siquidem fecimus, quod omnes disciplinas haec interempta consumeret, quas
minime constituta firmaret. Hoc autem cognoscendum est, quod haec signa numerorum, quae posita sunt, quae
nunc quoque homines in summarum designatione describunt, non naturali institutione formata sunt. Ut enim
quinarii subiectam notulam fingant de v, vel denarii, quam descripsimus, id est de x, et alias huiusmodi non
natura posuit, sed usus adfinxit. Quinque enim unos,vel decem vel quotlibet alios illis notulis pro conpendio
notare voluerunt, ne, quot unitates quis monstrare vellet, totiens ei virgulae ducerentur. Nos autem,
quotienscunque aliquid monstrare volumus, in his praesertim formulis, ordinatarum virgularum multitudinem
non gravamur apponere. Cum enim quinque volumus demonstrare, facimus quinque virgulas ducimusque eas
hoc modo iiij et cum septem, totidem, et cum decem, nihilo minus, quia naturalius est quemlibet numerum,
quantas in se retinet, tot unitatibus adsignare quam notulis. Est igitur unitas vicem obtinens puncti, intervalli
longitudinisque principium; ipsa vero nec intervalli nec longitudinis capax, quemadmodum punctum principium
quidem lineae est atque intervalli, ipsum vero nec intervallum nec linea. Neque enim punctum puncto
superpositum ullum efficit intervallum, velut si nihil nulli iungas. Nihil enim est, quod ex nullorum procreatione
nascatur. Eadem quippe etiam circa aequalitates proportio manet. Nam si quotlibet fuerint termini pares, tantum
quidem est a primo ad secundum, quantum a secundo ad tertium, sed inter primum et secundum vel secundum et
tertium nulla est intervalli longitudo vel spatium. Si enim tres senarios ponas, hoc modo: vj vj vj quemadmodum
primus est ad secundum, sic est secundus ad tertium, sed inter primum et secundum nihil interest. VI enim et vj
nulla spatii intervalla disiungunt. Ita etiam unitas in se ipsa multiplicata nihil procreat. Semel enim unum nihil
aliud ex se gignit, quam ipsa est. Nam quod intervallo caret, etiam vim gignendi intervalla non recipit, quod in
aliis numeris non videtur evenire. Omnis enim numerus in se ipsum multiplicatus alium quendam efficit
maiorem, quam ipse est, idcirco, quoniam intervalla multiplicata maiore sese spatii prolixitate distendunt. Id
vero, quod sine intervallo est, plus quam ipsa est pariendi non habet potestatem. Ex hoc igitur principio, id est ex
unitate, prima omnium longitudo succrescit, quae a binarii numeri principio in cunctos sese numeros explicat,
quoniam primum intervallum linea est. Duo vero intervalla sunt longitudo et latitudo, id est linea et superficies.
Tria vero intervalla sunt: longitudo, latitudo, altitudo, id est linea, superficies atque soliditas. Praeter haec autem
29

