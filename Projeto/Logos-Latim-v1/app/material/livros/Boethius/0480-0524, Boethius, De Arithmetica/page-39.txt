hoc modo formatae fuerunt, ut neque altitudo latitudini neque haec longitudini convenirent. Vocatur autem aliis
quibusdam nominibus, quae nunc persequi supervacuum iudicavimus. Igitur cybi aequalibus se spatiis
porrigentis et huius formae, quam diximus, gradata distributione dispositae medietates sunt, quae neque cunctis
partibus aequales sunt, neque omnibus inaequales, quos Graeci parallelepipedos vocant. Latini nomen hoc ita
uniformiter compositum habere non possunt, ut tamen idem pluribus dictum sit. Ea namquc hoc nomine vocatur
figura, quae alternatim positis latitudinibus continetur.
De parte altera longioribus numeris eorumque generationibus
Huiusmodi vero formas quales sunt, quae vocantur a Graecis ετερομηκεις, nos dicere possumus parte
altera longiores. quarum figurarum numerus hoc modo definiendus est: Parte altera longior est numerus, quem si
in latitudinem describas et ipse quidem quattuor venit laterum et quattuor angulorum, sed non cunctis aequalibus
sed semper minus uno. Namque nec latera lateribus cuncta cunctis aequa sunt, nec longitudini latitudo, sed, ut
dictum est, cum hinc altera pars maior fuerit, uno tantum minorem praecedit ac superat. Si enim numerum
naturalem disponas in ordinem, et secundum per primum multiplices, talis nascitur numerus, vel si secundum per
tertium, vel si tertium per quartum, vel si quartum per quintum, omnesque hi unitate tantum addita,
multiplicentur, nascentur parte altera longiores. Disponatur enim numerus naturalis j ij iij iiij v vj vij. Et nunc
quidem hactenus. Si quis igitur faciat unum bis, faciet ij, et rursus bis tres, faciet vj, ter quattuor, faciet xij, quater
quinque, faciet xx, et hoc ad eundem ordinem. Quicunque igitur facti sunt, procreabuntur parte altera longiores,
ut subiecta descriptio docet, in qua, ex quibus numeris multiplicati nascuntur parte altera longiores, super
adscripti sunt, qui vero nascuntur, subterius sunt notati.

De antelongioribus numeris et de vocabulo numeri parte altera longioris
Ergo si unitate tantum discrepent, qui multiplicantur, descripti superius numeri protenduntur, sin vero
aliquo numero, ut ter vij vel ter v vel aliquo modo alio, et non eorum latera sola discrepent unitate, non vocabitur
hic numerus parte altera longior, sed antelongior. Alterum enim apud Pythagoram vel sapientiae eius heredes
nulli alii nisi tantum binario adscribebatur. Hunc alteritatis principium esse dicebant, eandem autem naturam et
semper sibi similem consentientemque nullam aliam nisi primaevam ingeneratamque unitatem. Binarius autem,
numerus primus, est unitati dissimilis, idcirco quod primus ab unitate disiungitur. Atque ideo alteritatis cuiusdam
principium fuit, quod ab illa prima et semper eadem substantia sola tantum est unitate dissimilis. Merito ergo
dicentur hi numeri parte altera longiores, quod eorum latera unius tantum sese adiecta numerositate praecedunt.
Argumentum autem est, alteritatem in binario numero iuste constitui, quod non dicitur alterum nisi e duobus ab
his, inter quos bene loquendi ratio non neglegitur. Amplius, quod inpar numerus sola perfici unitate monstratus
est, par vero sola dualitate, id est solo binario numero. Nam cuiuscunque medietas unus est, ille inpar est, cuius
vero duo, hic paritate recepta in gemina aequa disiungitur. Quare dicendum est, inparem numerum eiusdem
atque in sua se natura tenentis inmutabilisque substantiae esse participem, idcirco quod ab unitate formetur,
parem vero alterius plenum esse naturae, idcirco quod a dualitate conpletur.
Quod ex inparibus quadrati, ex paribus parte altera longiores fiant
At vero positis in ordinem ab unitate inparibus et sub his a dualitate paribus descriptis coacervatio
inparium tetragonos facit, coacervatio parium superiores efficit parte altera longiores. Quare quoniam
tetragonorum haec natura est, ut ab inparibus procreentur, qui sunt unitatis participes, id est eiusdem
inmutabilisque substantiae, cunctisque partibus suis aequales sint, quod et anguli angulis et latera lateribus et
longitudini compar est latitudo, dicendum est, huiusmodi numeros eiusdem naturae atque inmutabilis substantiae
39

