Quos autem superius laterculos diximus, quae sunt et ipsae quidem solidae figurae, hoc modo fiunt,
quotiens aequalibus spatiis in longitudinem latitudinemque porrectis minor his additur altitudo, ut sunt huius
modi: tres ter bis, qui sunt xviij vel quattuor quater bis, vel alio quo modo, ut his in latitudinem longitudinemque
aequis minor altitudo ducatur. Hi definiuntur hoc modo: Laterculi sunt, qui fiunt ex aequalibus aequaliter in
minus. Asseres vero et ipsae quidem figurae sunt solidae sed hoc modo, ut ex aequalibus aequaliter ducantur in
maius. Nam si aequa fuerit latitudo longitudini et maior sit altitudo, illae figurae a nobis asseres, a Graecis
docides nominantur. Ut si quis hoc modo faciat: iiij quater novies, qui inde procreantur, asseres nominati sunt.
Sphenisci vero, quos cuneolos superius appellavimus, hi sunt, qui ex inaequalibus inaequaliter ducti per
inaequalia creverunt, cybi vero, qui ex aequalibus aequaliter per aequalia producti sunt.
De circularibus vel sphericis numeris
Ipsorum vero cyborum quanticunque fuerint ita ducti, ut a quo numero cybicae quantitatis latus coeperit, in
eundem altitudinis extremitas terminetur, numerus ille cyclicus vel sphericus appellatur; ut sunt multiplicationes,
quae a quinario vel a senario proficiscuntur. Nam quinquies quinque, qui fit xxv, ab v progressus in eosdem
desinit v. Et si hos rursus quinquies ducas, in eosdem v eorum terminus veniet. Quinquies enim xxv fiunt.
CXXV et si hos rursus quinquies ducas, in quinarium numerum extremitas terminabitur. Atque hocusque in
infinitum idem semper eveniet. Quod in senario quoque convenit considerari. Hi autem numeri idcirco cyclici
vel spherici vocantur, quod sphera vel circulus in proprii semper principii reversione formantur. Est enim
circulus posito quodam puncto et alio eminus defixo illius puncti, qui eminus fixus est, aequaliter distans a primo
puncto circumductio et ad eundem locum reversio, unde moveri coeperat. Sphera vero est semicirculi manente
diametro circumductio et ad eundem locum reversio, unde prius coeperat ferri. Unitas quoque virtute et potestate
ipsa quoque circulus vel sphera est. Quotiens enim punctum in se multiplicaveris, in se ipsum, unde coeperat,
terminatur. Si enim faciat semel unum, unus redit, si hoc semel, idem est, et si hoc rursus semel, idem est. Igitur
si una fuerit multiplicatio, solam planitudinem reddit et fit circulus, si secunda, mox sphera conficitur. Etenim
secunda multiplicatio effectrix semper est profunditatis. Ex v igitur et vj paucas huiusmodi formas
subscripsimus.
v
xxv
cxxv
dcxx
v
mm
mccxxv

vj
xxxvj
ccxvj
mccxcvj
mmmmmmmdc
clxxvj

De ea natura rerum, quae dicitur eiusdem naturae, et de ea, quae dicitur alterius naturae et qui numeri cui
naturae coniuncti sint
Ac de solidis quidem figuris haec ad praesens dicta sufficiant. Qui autem de natura rerum propinquis
investigantes rationibus, quique in matheseos disputatione versati, quid in quaque re esset proprium, subtilissime
peritissimeque ediderunt, hi rerum omnium naturas in gemina dividentes hac speculatione distribuunt. Dicunt
enim omnes omnium rerum substantias constare ex ea, quae propriae suaeque semper habitudinis est nec ullo
modo permutatur, et ea scilicet natura, quae variabilis motus est sortita substantiam. Et illam primam
inmutabilem naturam unius eiusdemque substantiae vocant, hanc vero alterius, scilicet quod a prima illa
inmutabili discedens prima sit altera, quod nimirum ad unitatem pertinet et ad dualitatem, qui numerus primus ab
uno discedens alter factus est. Et quoniam cuncti secundum unitatis speciem naturamque inpares numeri formati
sunt, quique ex his coacervatis tetragoni fiunt, duplici modo eiusdem substantiae participes esse dicuntur, quod
vel ab aequalitate formantur tetragoni, vel coacervatis in unum numeris inparibus procreantur. Illi vero, qui sunt
pares, quoniam binarii numeri formae sunt, quique ex his coacervati collectique in unam congeriem parte altera
longiores numeri nascuntur, hi secundum ipsius binarii numeri naturam ab eiusdem substantiae natura
discessisse dicuntur, putanturque alterius naturae esse participes idcirco, quoniam, cum latera tetragonorum ab
aequalitate progressa in aequalitatempropriae latitudinis ambitum tendant, hi adiecto uno ab aequalitate laterum
discesserunt atque ideo dissimilibus lateribus et quodammodo a se alteris coniunguntur. Quare notum nobis est,
41

