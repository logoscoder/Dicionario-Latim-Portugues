In dupla vero dispositione maior terminus ad medii termini contra se differentiam triplus est et rursus
minor terminus ad medii contra minorem terminum comparati differentiam triplus est.

Illa autem maxima symphonia, quae vocatur bis diapason velut bis duplum, quoniam diapason symphonia
ex duplici proportione colligitur, huic se iuncturae armonicae medietatis interserit. Nam in duplici proportione
medius terminus ad minoris suique differentiam quadruplus invenitur.

In triplicibus quoque extremitatibus maior differentia ad minorem differentiam quadrupla est et bis
diapason symphoniam emittit. Namque in dispositione ij iij vj extremorum differentia est, id est senarii et binarii,
iiij; minor vero differentia, id est ternarii et binarii, unus iiij autem uno quadrupla maior est relatione, quae
comparatio bis diapason consonantiam tenet.
De geometrica armonia
Vocant autem quidam armonicam huiusmodi medietatem idcirco, quod semper haec proportionalitas
geometricae armoniae cognata est. Armoniam autem geometricam cybum dicunt. Ita enim ex longitudine in
latitudinem distentus est et in altitudinis cumulum crevit, ut ex aequalibus proficiscens ad aequalia perveniens
aequaliter totus sibi conveniens creverit. Haec autem medietas in omnibus cybis, quae est geometrica armonia,
perspicitur. Omnis enim cybus habet latera xij angulos viij superficies vj. Hic autem ordo et dispositio armonica
est. Disponantur enim vj viij xij. Hic ergo quemadmodum est maior terminus ad parvissimum, ita differentia
maioris et medii ad medii ac parvissimi comparatur. Perpensi namque xij ad vj dupli sunt, differentia vero
duodenarii et octonarii quaternarius est, octonarii vero et senarii duo. Dupla autem ratione distabunt duobus
quattuor comparati. Rursus octonarius, qui medietas est, alia sua parte minorem praecedit et alia sua parte a
maiore praeceditur. Eadem autem parte minoris minorem superat, qua parte maioris a maiore superatur. Rursus
si extremitates in unum redigantur et a medietate octonario multiplicentur, duplus erit ab eo numero, quem solae
extremitates multiplicatae perfecerint.
Omnes autem in hac dispositione symphonias musicas invenimus. Diatessaron quidem est viij ad vj,
quoniam proportio sesquitertia est, at diapente xij ad viij, quoniam, quae sesqualtera comparatio dicitur, in ea
diapente consonantia repperitur. Diapason vero quae ex duplici nascitur, ex xij ad vj compositione producitur.
Diapason vero et diapente, quae triplicis obtinent rationem, fit ab extremitatum differentia ad differentiam
minorem. Namque duodenarii et senarii vj differentia est, minor vero est differentia octonarii et senarii, id est ij;
qui senarius ad binaria triplus est, et diapason simul et diapente consonantiam sonant. Illa vero maior
consonantia, quae est bis diapason, quae ex quadruplo fit, in medii termini, id est octonarii, et eius differentiae
comparatione perspicitur, quae inter octonarium senariumque repperitur. Quare proprie atque convenienter
huiusmodi proportionalitas armonica medietas appellatur.
Quemadmodum constitutis altrinsecus duobus terminis arithmetica, geometrica et armonica inter eos
medietas alternetur: in quo de eorum generationibus
Nos autem praestare debemus quatenus, quemadmodum dato calamo extremis foraminibus manentibus
musicis mos est, ut medium foramen permutantes atque alios aperientes alios digitis occludentes diversos
emittant sonos, vel cum duabus altrinsecus protensis chordis medii nervi sonum musicus vel adstringendo tenuat
vel remittendo gravat: ita quoque datis duobus numeris nunc quidem arithmeticam nunc vero geometricam nunc
autem armonicam medietatem experiamur inserere, ut rectum propriumque medietatis nomen sit, quod
manentibus extremitatibus huc atque illuc ferri permutarique videatur. Poterimus autem hanc in duobus
56

