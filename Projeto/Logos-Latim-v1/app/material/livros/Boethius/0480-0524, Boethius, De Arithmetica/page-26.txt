Liber Secundus

Quemadmodum ad aequalitatem omnis inaequalitas reducatur
Superioris libri disputatione digestum est, quemadmodum tota inaequalitatis substantia a principe sui
generis aequalitate processerit. Sed quae rerum elementa sunt, ex hisdem principaliter omnia componuntur, et in
eadem rursus resolutione facta solvuntur; ut, quoniam articularis vocis elementa sunt litterae, ab eis est
syllabarum progressa coniunctio et in easdem rursus terminatur extremas; eandemque vim obtinet sonus in
musicis. Iam vero mundum corpora quattuor non ignoramus efficere; namque ut ait: Ex imbri, terra atque anima
gignuntur et igni. Sed in haec rursus eius quattuor elementa fit postrema solutio. Ita igitur, quoniam ex
aequalitatis margine cunctas inaequalitatis species proficisci videmus, omnis a nobis inaequalitas ad aequalitatem
velut ad quoddam elementum proprii generis resolvatur. Hoc autem trina rursus imperatione colligitur, eaque
resolvendi ars datis quibuslibet tribus terminis inaequalibus quidem sed proportionaliter constitutis, id est ut
eandem medius ad primum vim proportionis obtineat, quam qui est extremus, ad medium, in qualibet
inaequalitatis ratione vel in multiplicibus, vel in superparticularibus, vel in superpartientibus, vel in his, qui ex
his procreantur multiplicibus superparticularibus, vel multiplicibus superpartientibus, eadem atque una ratione
indubitata constabit. Propositis enim tribus, ut dictum est, terminis aequis proportionibus ordinatis ultimum
semper medio detrahamus et ipsum quidem ultimum primum terminum conlocemus, quod de medio relinquitur,
secundum. De tertia vero propositorum terminorum summa auferemus unum primum et duos secundos, eos, qui
de medietate relicti sunt, et id quod ex tertia summa relinquitur, tertium terminum constituemus. Videbis igitur
hoc facto in minorem modum summas reverti et ad principaliorem habitudinem comparationes proportionesque
reduci, ut si sit quadrupla proportio, primo ad triplam, inde ad duplam, inde ad aequalitatem usque remeare; et si
sit superparticularis sesquiquartus, primo ad sesquitertium, inde ad sesqualterum, postremo ad tres aequales
terminos redire. Hoc autem nos exempli gratia in multiplici tantum proportione docebimus, sollertem vero in
aliis quoque inaequalitatis speciebus id experientem eadem ratio praeceptorum iuvabit. Constituantur enim tres a
se termini quadrupli.
viij xxxij cxxviij
Aufer igitur ex medio minorem, id est ex triginta duobus octonarium, relinquuntur xxiiij et primum
octonarium terminum pone, secundum vero, quod relictum fuerit ex medio, id est xxiiij, ut sint hi duo termini
viij et xxiiij. De tertio vero, id est cxxviij, aufer unum primum id est viij et duos secundos, qui sunt reliqui, id est
bis xxiiij et relinquuntur lxxij. His dispositis terminis ex quadrupla propinquior aequitati proportio tripla redacta
est. Sunt enim hi termini: viij xxiiij lxxij. Ex his autem ipsis idem si feceris, ad duplam rursus comparatio
remeabit. Pone enim primum minori aequum, id est viij, et ex secundo aufer primum, xvj relinquentur; sed ex
tertio, id est ex lxxij, aufer primum, id est viij et duos secundos, id est bis xvj, et erit reliqua pars xxxij, quibus
positis ad duplas proportiones habitudo redigitur: viij xvj xxxij. Idem vero ex his si fiat rem omnem ad aequitatis
summas eliquabimus. Pone enim primum minori aequum, id est viij; et aufer ex xvj octonarium, remanent viij,
quibus positis ex tertio, id est xxxij, sumptis primo, id est viij et duobus secundis, id est octonariis, supersunt viij;
quibus dispositis prima nobis aequitas cadit, ut subiectae summulae docent
viij viij viij
Hinc igitur si quis ad alias inaequalitatis species animum tendat, eandem convenientiam intitubanter
inveniet. Quare pronuntiandum est, nec ulla trepidatione dubitandum, quod quemadmodum per se constantis
quantitatis unitas principium et elementum est, ita et ad aliquid relatae quantitatis aequalitas mater est.
Demonstravimus enim, quod hinc et eius procreatio prima foret et in eam rursus postrema solutio.
26

