mensuram praeter unitatem vel alienigenae partis vocabulum sortiuntur, eos pronuntiemus secundos atque
compositos. Tertium vero illud genus per se secundi et compositi, primi vero et incompositi ad alterutrum
comparati, hac inquisitor ratione, repperiet. Si enim quoslibet illos numeros secundum suam in semet ipsos
multiplices quantitatem, qui procreantur, ad alterutrum comparati nulla mensurae communione iunguntur. IIJ
enim et v si multiplices, iij tertio viiij facient, et quinquies v reddent xxv. His igitur nulla est communis
mensurae cognatio. Rursus v et vij quos procreant, si compares, hi quoque incommensurabiles erunt. Quinquies
enim v, ut dictum est, xxv, septies vij faciunt xlviiij, quorum mensura nulla communis est; nisi forte omnium
horum procreatrix et mater unitas.
De inventione eorum numerorum, qui ad se secundi et compositi sunt, ad alios vero relati primi et
incompositi
Qua vero ratione tales numeros invenire possimus, si quis nobis eosdem proponat et imperet agnoscere,
utrum aliqua mensura commensurabiles sint, an certe sola unitas utrosque metiatur, repperiendi ars talis est.
Datis enim duobus numeris inaequalibus, auferre de maiore minorem oportebit, et qui relictus fuerit, si maior est,
auferre ex eo rursus minorem, si vero minor fuerit, eum ex reliquo maiore detrahere atque hoc eo usque
faciendum, quoad unitas ultima vicem retractionis inpediat, aut aliquis numerus, inpar necessario, si utrique
numeri inpares proponantur; sed eum, qui relinquitur, numerum sibi ipsi videbis aequalem. Ergo si in unum
incurrat vicissim ista subtractio, primi contra se necessario numeri dicentur et nulla alia mensura nisi sola unitate
coniuncti. Si vero ad aliquem numerum, ut superius dictum est, finis deminutionis incurrerit, erit numerus, qui
metiatur utrasque summas, atque eundem ipsum, qui remanserit, dicemus utrorumque communem esse
mensuram.
Age enim duos numeros propositos habeamus, quos iubeamur agnoscere, an eos aliqua communis mensura
metiatur; atque hi sint viiij scilicet et xxviiij. Hoc igitur modo faciemus reciprocam deminutionem. Auferamus
de maiore minorem, hoc est de xxviiij novenarium, relinquentur xx. Ex his ergo xx rursus minorem detrahamus,
id est viiij et relinquentur xj Ex his rursus detraho viiij, relicti sunt ij. Quos si detraho novenario, reliqui sunt vij;
quos si duo rursus septenario dempserim, supersunt v, atque ex his alios duos, iij rursus exuberant, quos alio
binario deminutos sola unitas superstes egreditur. Rursus si ex duobus unum auferam in uno terminus
detractionis haerebit, quem duorum illorum numerorum, id est viiij et xxviiij solam neque aliam constat esse
mensuram. Hos ergo contra se primos vocabimus.
Sed sint alii numeri nobis eadem condicione propositi, id est xxj et viiij, ut quales hi sint investigentur,
cum sibimet fuerint invicem comparati. Rursus aufero de maiore minoris numeri quantitatem, id est viiij de xxj,
relinquuntur xij. Ex his rursus demo viiij, supersunt iij. Qui si ex novenario detrahantur, senarius relinquetur.
Quibus item si quis ternarium demat, iij relinquentur, de quibus iij detrahi nequeunt, atque hic est sibi ipsi
aequalis. Nam iij, qui detrahebantur, usque ad ternarium numerum pervenerunt, a quo quoniam aequales sunt,
detrahi minuique non poterunt. Hos igitur commensurabiles pronuntiabimus et est eorum, qui est reliquus,
ternarius mensura communis.
Alia partitio paris secundum perfectos, inperfectos et ultra quam perfectos
Ac de inparibus numeris quantum introductionis permittebat brevitas expeditum est. Rursus numerorum
parium sic fit secunda divisio. Alii enim eorum sunt superflui, alii deminuti secundum utrasque habitudines
inaequalitatis. Omnis quippe inaequalitas aut in maioribus aut in minoribus consideratur. Illi enim inmoderata
quodammodo plenitudine proprii corporis modum partium suarum numerositate praecedunt; illos autem velut
paupertate inopes oppressosque quadam naturae suae inopia minor, quam ipsi sunt, partium summa componit.
Atque illi quidem, quorum partes ultra quam satis est sese porrexerint, superflui nominantur, ut sunt xij vel xxiiij
Hi enim suis partibus comparati maiorem partium summam toto corpore sortiuntur. Est enim duodenarii
medietas vj pars tertia iiij pars quarta iij pars sexta ij pars duodecima j omnisque hic cumulus redundat in xvj et
totius corporis sui multitudinem vincunt. Rursus xxiiij numeri medietas est xij, tertia viij, quarta vj, sexta iiij,
octava iij, duodecima ij, vicesima quarta j, qui omnes xxx et vj rependunt. In qua re manifestum est, quod
summa partium maior est et supra proprium corpus exundat. Atque hic quidem, cuius compositae partes totius
summam numeri vincunt, superfluus appellatur, deminutus vero ille, cuius eodem modo compositae partes totius
termini multitudine superantur, ut viij vel xiiij. Habet enim octonarius partem mediam, id est iiij, habet et
13

