Est illi hoc quoque solida proprietate coniunctum, quod quemadmodum sunt omnes termini huiusmodi
dispositionis ad se ipsos, ita sunt differentiae ad differentias constitutae. Namque omnis terminus sibi ipsi
aequalis est et differentiae differentiis sunt aequales. Illud quoque subtilius, quod multi huius disciplinae periti
nisi Nicomachus nunquam antea perspexerunt, quod in omni dispositione vel continua vel disiuncta, quod
continetur sub duabus extremitatibus minus est eo numero, qui ex medietate conficitur, tantum, quantum possunt
duae sub se differentiae continere, quae inter ipsos sunt terminos constitutae. Ponamus enim tres terminos
huiusmodi iij v vij. Si igitur tres septies augeantur, in xxj numerum cadunt. Quod si medium terminum, id est v,
in semet ipsum multiplicaveris, quinquies quinque faciunt xxv Et hic numerus ab eo, quem extremitates
colligunt, quaternario maior est, quem scilicet differentiae conficiunt. Inter iij enim et v et vij bini intersunt, quos
si in sese multiplices, iiij reddunt. Bis enim duo iiij fiunt. Recte igitur dictum est, in hac huiusmodi dispositione,
quod continetur sub extremitatibus, minus esse illo numero, qui fit ex medietate, tantum, quantum differentiae in
se multiplicatae restituunt.

Quartum vero proprium huiusmodi dispositionis notatur, quod antiquiores quoque habuere notissimum,
quod in hac proportionalitate vel medietate in minoribus terminis maiores proportiones, in maioribus minores
comparationes necesse est inveniri. Namque in dispositione hac j ij iij minores termini sunt j et ij, maiores ij et
iij. Et ij ad unum duplus est, tres vero ad ij sesqualter. Sed maior est proportio dupli quam sesqualtera. In
armonica autem medietate e contrario evenire contingit; in minoribus enim terminis minores proportiones, in
maioribus maior proportionis quantitas custoditur. Harum vero medietatum, id est arithmeticae atque armonicae,
geometrica proportionalitas media esse notata est, quae vel in maioribus vel in minoribus terminis aequas
numerorum qualitates in proportionalitate custodit. Inter maius vero et minus aequalitas loco ponitur medietatis.
Et de arithmetica quidem medietate satis dictum est.
De geometrica medietate eiusque proprietatibus
Nunc vero quae hanc sequitur, geometrica medietas expediatur, quae sola vel maxime proportionalitas
appellari potest propterea quod in eisdem proportionibus terminorum vel in maioribus vel in minoribus
speculatio ponitur. Hic enim aequa semper proportio custoditur, numeri quantitas multitudoque neglegitur,
contrarie quam in arithmetica medietate, ut sunt j ij iiij viij xvj xxxij lxiiij vel in tripla proportione j iij viiij xxvij
lxxxj vel si quadrupla vel si quincupla vel si in quamlibet multiplicitatem numerorum sit constituta distensio. In
his enim, quotlibet terminos sumpseris, explebunt geometricam medietatem, quemadmodum enim prior ad
sequentem est, ita sequens ad alium, et rursus, si permixte facias, idem erit. Si enim ponantur tres termini ij iiij et
viij, quemadmodum sunt viij ad iiij ita quattuor ad duo. Atque hoc si convertas, quemadmodum sunt duo ad
quattuor, ita erunt quattuor ad viij.

upla
j

upla
iij

iij

Vel si in quattuor terminis, ut sunt ij iiij viij xvj, quemadmodum est primus ad tertium, id est ij ad viij, sic
erit secundus ad quartum, id est iiij ad xvj. Utraque enim proportio quadrupla est. Et conversim quemadmodum
quartus est ad secundum, ita tertius notatur ad primum. Hoc vero etiam disiuncte licet. Nam quemadmodum est
primus adsecundum, id est duo ad iiij, sic tertius ad quartum, id est viij ad xvj. Et conversim quemadmodum
secundus ad primum, id est iiij ad ij, ita quartus ad tertium, id est xvj ad viij. Idque in omnibus rata
consideratione perspicies.
50

