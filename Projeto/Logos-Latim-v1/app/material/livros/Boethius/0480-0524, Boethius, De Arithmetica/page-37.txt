j iiij x xx xxxv lvj lxxiiij cxx clxv ccxx
In hac igitur coniunctione necesse est, ut semper, qui ultimus est coniugatorum numerorum, is quasi
quodammodo basis sit. Cunctis enim latior invenitur. Et qui ante ipsum numeri coniungantur, minores esse
necesse est, usque dum ad unitatem detractio rata perveniat, quae puncti quodammodo et verticis obtineat locum.
Namque in x pyramide super sex additi sunt tres atque unus, qui senarius superat ternarium quantitate, ipsi vero
tres unum pluralitate transcendunt, qui unus extremum terminum progressionis offendit. Similis quoque ratio in
ceteris perspici potest, si eorum procreationes diligentius volueris perscrutari. Illae quoque, quae sunt a tetragono
pyramides, eadem tetragonorum super se compositione nascuntur. Descriptis enim cunctis tetragonis, id est j iiij
viiij xvj xxv xxxvj xlviiij lxiiij lxxxj c, si unitatem primam ex hac dispositione praesumam, erit mihi potestate et
vi pyramis ipsa unitas, nondum etiam opere atque actu. At si huic tetragonum superponam, id est quattuor,
nascetur pyramis quinque numerorum, quae duobus tantum numeris per latera positis continetur. Sin vero his
sequentes novem adiecero, fiet mihi quattuordecim numerorum forma pyramidis, quae per latera tribus unitatibus
concludatur. Atque huic si sequentem tetragonum xvj superponam, tricenaria mihi pyramidis forma producitur.
In his quoque omnibus pyramidis tot erunt unitates per latera, quantae in se numerorum adgregatae fuerint
quantitates. Nam unitas, quae prima pyramis est, unum solum, id est se ipsam gerit in latere, quinaria vero, quae
constat ex uno et quattuor, duobus per latera designatur, et xiiij, quae ex tribus numeris compositis fit, ternario
numero in latere posito constituitur. Hanc autem pyramidum generationem monstrat subiecta descriptio.
Tetragoni
j iiij viiij xvj xxv xxxvj xlviiij lxiiij lxxxj c

Pyramides a tetragonis
j v xiiij xxx lv xcj cxl cciiij cclxxxv ccclxxxv
Et ad eundem modum cunctae a ceteris multiangulis profectae formae in altioris summae spatia
producuntur. Omnis enim multorum angulorum forma ex sui generis figura unitati superposita ab uno
ingredientibus ad pyramidum constituendas figuras usque in infinita progreditur et ex hoc equidem apparere
necesse est, triangulas formas ceterarum figurarum esse principium, quod omnis pyramis a quacunque basi
profecta vel a quadrato, vel a pentagono, vel ab exagono, vel ab eptagono vel a quocunque similium solis
triangulis usque ad verticem continetur.
De curtis pyramidis
Scire autem oportet, quae sint curtae pyramides, vel quae his curtae, vel quae ter curtae vel quater et
deinceps secundum numerorum adiectionem. Perfecta enim pyramis est, quae a qualibet basi profecta usque ad
primam vi et potestate pyramidam pervenit, unitatem. Sin vero a qualibet basi profecta usque ad unitatem
altitudo illa non venerit, curta vocabitur, recteque huiusmodi pyramis tali nuncupatione signatur, si usque ad
extremitatem punctumque non venerit. Haec autem est, ut si quis xvj tetragono adiciat viiij atque huic iiij et ab
ulterioris sese unitatis adiectione suspendat. Pyramidis equidem figura est, sed quoniam usque ad cacumen
verticis non excrevit, curta vocabitur et habebit summitatem non iam punctum, quod unitas est, sed superficiem,
quod est quilibet numerus secundum basis ipsius angulos porrectus atque ultimus adgregatus. Nam si tetragona
fuerit basis, quadrata deminutione semper ascendit, et si pentagona basis, similiter, et si exagona, illa quoque
ultima superficies erit exagona. Ergo in curta pyramide tot erit angulorum superficies, quot fuerit basis. Si vero
illa pyramis non solum ad unitatem extremitatemque non pervenit, sed nec ad primum quoque opere et actu
multiangulum eius generis, cuius fuerit basis, bis curta vocabitur; ut si a xvj tetragono proficiscens usque in
novem terminum ponat neque excrescat ad quattuor. Et quotcunque tetragoni defuerint, totiens eam curtam esse
dicemus; ut si unitas defuerit, primus quadratus, curtam, quam Graeci κολουρον vocant; si vero duobus
tetragonis deficitur, id est unitate et eo, qui sequitur, vocatur bis curta, quod Graeci δικολουρον appellant. Quod
si tribus tetragonis, ter curta dicetur, quam Graeci τρικολουρον nominant. Et quotcunque tetragoni fuerint minus,
37

