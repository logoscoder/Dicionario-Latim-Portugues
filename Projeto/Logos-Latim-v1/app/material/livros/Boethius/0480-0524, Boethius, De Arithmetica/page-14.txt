quartam, id est ij, et octavam, id est j quae cunctae in unum redactae vij colligunt, minorem scilicet summam toto
corpore concludentes. Rursus xiiij habent medietatem, id est septenarium, habent septimam, id est ij, habent
quartam decimam, id est j quae in unum si collectae sint, denarii numeri summa succrescit, toto scilicet termino
minor.
Atque hi quidem hoc modo sunt, ut prior ille, quem suae partes superant, talis videatur, tamquam si quis
multis super naturam manibus natus, ut centimanus gigas vel triplici coniunctus corpore, ut Geryo tergeminus,
vel quicquid unquam monstruosum naturae in partium multiplicatione subripuit; ille vero, ut si naturaliter
quadam necessaria parte detracta aut minus oculo nasceretur, ut Cyclopeae frontis dedecus fuit, vel quo alio
curtatus membro naturale totius suae plenitudinis dispendium sortiretur.
Inter hos autem velut inter inaequales intemperantias medii temperamentum limitis sortitus est ille
numerus, qui perfectus dicitur, virtutis scilicet aemulator, qui nec supervacua progressione porrigitur, nec
contracta rursus deminutione remittitur, sed medietatis obtinens terminum suis aequus partibus nec crassatur
abundantia, nec eget inopia, ut vj vel xxviiij. Namque senarius habet partem mediam, id est iij, et tertiam, id est
ij et sextam, id est j quae in unam summam si redactae sint par totum numeri corpus suis partibus invenitur
xxviiij vero habet medietatem xiiij et septimam iiij nec caret quarta, id est vij, possidet quartam decimam ij et
repperies in eo vicesimam octavam j, quae in unum redactae totum partibus corpus aequabunt. XXVIII enim
iunctae partes efficient.
De generatione numeri perfecti.
Est autem in his quoque magna similitudo virtutis et vitii. Perfectos enim numeros rarenter invenies,
eosque facile numerabiles, quippe qui pauci sint et nimis constanti ordine procreati. At vero superfluos ac
deminutos longe multos infinitosque repperies, nec ullis ordinibus passim inordinateque dispositos et a nullo
certo fine generatos. Sunt autem perfecti numeri intra denarium numerum vj intra centenarium xxviij intra
millenarium ccccxcvj intra decem milia viij cxxviij. Et semper hi numeri duobus paribus terminantur, vj et viij,
et semper alternatim in hos numeros summarum fine provenient. Nam et primum vj, inde xxviij post hos cccc
xcvj idem senarius, qui primus, post quem viiij cxxviij idem octonarius, qui secundus.
Generatio autem procreatioque eorum est fixa firmaque, ne quo alio modo fieri possint, nec ut si hoc modo
fiant, aliud quiddam ullo modo valeat procreari. Dispositos enim ab uno omnes pariter pares numeros in ordinem
quousque volueris, primo secundum adgregabis, et si primus numerus et incompositus ex illa coacervatione
factus sit, totam summam in illum multiplicabis, quem posterius adgregaveras. Si vero coacervatione facta
primus inventus non fuerit, sed compositus et secundus, hunc transgredere, atque alium, qui sequitur, adgregabis.
Si vero nec dum fuerit primus et incompositus, alium rursus adiunge et vide, quid fiat. Quod si primum
incompositumque repperies, tunc in ultimae multitudinem summae coacervationem multiplicabis. Disponantur
enim omnes pariter pares numeri hoc modo:
j ij iiij viiij xvj xxxij lxiiij cxxviij
Facies ergo ita. Pones j eique adgregabis ij. Tunc respicias ex hac adgregatione qui numerus factus sit. Inde
iij qui scilicet primus et incompositus est; et post unitatem ultimum binarium numerum adgregaveras. Si igitur
ternarium, id est qui ex coacervatione collectus est, per binarium multiplices, qui est ultimus adgregatus,
perfectus sine ulla dubitatione nascetur. Bis enim iij vj faciunt, qui habet unam quidem a se denominatam
partem, id est sextam, iij vero medietatem secundum dualitatem, at vero ij secundum coacervationem, id est
secundum ternarium, quoniam coacervati iij multiplicati sunt. xxviij autem eodem modo nascuntur. Si enim
super j et ij, qui sunt iij addas sequentem pariter parem, id est iiij, septenariam facies summam. Sed ultimum
numerum quaternarium consequenter adiunxeras. Per hunc igitur si illam coacervationem multiplicaveris,
perfectus numerus procreatur. Septies enim iiij xxviij sunt, qui est suis partibus par, habens j a se denominatum,
id est vicesimum octavum, medietatem vero secundum binarium xiiij, secundum quaternarium vij, septimum
vero secundum septenarium iiij, secundum omnium collectionem quartum decimum ij, qui vocabulo medietatis
obponitur. Ergo cum hi reperti sint, si alios invenire secteris, eadem oportet ratione ut vestiges. Ponas enim j
licebit, et post hunc ij et iiij, qui in septenarium cumulantur. Sed de hoc dudum exstitit xxviij perfectus numerus.
Huic igitur qui sequitur pariter par id est viij, continens iungatur accessio, qui prioribus superveniens xv restituet.
14

