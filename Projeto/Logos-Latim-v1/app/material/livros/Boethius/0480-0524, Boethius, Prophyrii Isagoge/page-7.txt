Et differentia quidem inintendibilis est et inremissibilis, accidentia uero magis et minus recipiunt.
Et impermixtae quidem sunt contrariae differentiae, mista uero contraria accidentia.
Huiusmodi quidem communiones et proprietates differentiae et caeterorum sunt, species uero quo quidem
differat a genere et differentia dictum est in eo quod dicebamus quo genus differt caeteris et quo differentia differret
caeteris.
De communibus speciei et proprii
Speciei autem et proprii commune est de se inuicem praedicari; nam, si homo, risibile est, et si risibile, homo
est (risibile uero quoniam secundum id quod natum est dicitur, saepe iam dictum est); aequaliter enim sunt species his
quae eorum participant et propria quorum sunt propria.
De propriis speciei et proprii
Differt autem species proprio quoniam species quidem potest et aliis genus esse, proprium uero et aliarum
specierum esse impossibiie est.
Et species quidem ante subsistit quam proprium, proprium uero postea fit in specie; oportet enim hominem
esse ut sit risibile.
Amplius species quidem semper actu adest subiecto, proprium uero aliquando potestate; homo enim semper
actu est Socrates, non uero semper ridet quamuis sit natus semper risibilis.
Amplius quorum termini differentes, et ipsa sunt differentia; est autem speciei quidem sub genere esse et de
pluribus et differentibus numero in eo quod quid est praedicari et caetera huiusmodi, proprii uero quod est soli et
semper et omni adesse.
De communibus speciei et accidentis
Speciei uero et accidentis commune quidem est de pluribus praedicari; rarae uero aliae sunt communitates
propterea quoniam plurimum a se distant accidens et cui accidit.
De propriis speciei et accidentis
Propria uero utriusque sunt, speciei quidem in eo quod quid est praedicari de his quorum est species, accidentis
autem in eo quod quale quiddam est uel aliquo modo se habens.
Et unamquamque substantiam una quidem specie participare, pluribus autem accidentibus et separabilibus et
inseparabilibus.
Et species quidem ante subintellegi quam accidentia uel si sint inseparabilia (oportet enim esse subiectum ut
illi aliquid accidat), accidentia uero posterioris generis sunt et aduenticiae naturae.
Et speciei quidem participatio aequaliter est, accidentis uero, uel si inseparabile sit, non aequaliter; Aethiops
enim alio Aethiope habebit colorem uel intentum amplius uel remissum secundum nigritudinem.
Restat igitur de proprio et accidenti dicere; quo enim proprium specie et differentia et genere differt, dictum
est.
De communibus proprii et accidentis
Commune autem proprii et inseparabilis accidentis est quod praeter ea numquam consistant illa in quibus
considerantur; quemadmodum enim praeter risibile non subsistit homo, ita nec praeter nigredinem subsistit Aethiops.
Et quemadmodum semper et omni adest proprium, sic et inseparabile accidens.
De propriis proprii et accidentis
Differunt autem quoniam proprium uni soli speciei adest (quemadmodum risibile homini), inseparabile uero
accidens, ut nigrum, non solum Aethiopi sed etiam coruo adest et carboni et ebeno et quibusdam aliis. Quare proprium
conuersim praedicatur de eo cuius est proprium et est aequaliter, inseparabile uero accidens conuersim non praedicatur.
Et propriorum quidem aequalis est participatio, accidentium uero haec quidem magis, illa uero minus.
Sunt quidem etiam aliae communitates uel proprietates eorum quae dicta sunt sed sufficiunt etiam haec ad discretionem
eorum communitatisque traditionem.

