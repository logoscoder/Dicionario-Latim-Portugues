Generis uero et accidentis commune est de pluribus (quemadmodum dictum est) praedicari siue separabilium
sit siue inseparabilium; et enim moueri de pluribus, et nigrum de coruis et hominibus et Aethiopibus et aliquibus
inanimatis.
De propriis generis et accidentis
Differt autem genus accidente quoniam genus ante species est, accidentia uero speciebus inferiora sunt; nam si
etiam inseparabile sumatur accidens sed tamen prius est illud cui accidit quam accidens.
Et genere quidem quae participant aequaliter participant, accidente uero non aequaliter; intentionem enim et
remissionem suscipit accidentium participatio, generum uero minime.
Et accidentia quidem in indiuiduis principaliter subsistunt, genera uero et species naturaliter priora sunt
indiuiduis substantiis.
Et genera quidem in eo quod quid est praedicantur de his quae sub ipsis sunt, accidentia uero in eo quod quale
aliquid est uel quomodo se habeat unumquodque; "Qualis est" enim "Aethiops?" interrogatus dicis "Niger", et
quemadmodum se Socrates habeat, dicis quoniam sedet uel ambulat.
Genus uero quo aliis quattuor differat dictum est. Contingit autem etiam unumquodque aliorum differre ab
aliis quattuor, ut, cum quinque quidem sint, unum autem ab aliis quattuor differat, quater quinque (uiginti) fiant omnes
differentiae; sed, semper posterioribus enumeratis et secundis quidem una differentia superatis (propterea quoniam iam
sumpta est), tertiis uero, duabus, quartis uero tribus, quintis uero quattuor, decem omnes fiunt (quattuor, tres, duae,
una). Genus enim differt differentia et specie et proprio et accidenti; quattuor igitur sunt omnes differentiae. Differentia
uero quo differt genere dictum est quando quo differret genus ab ea dicebatur; relinquitur igitur quo differat specie et
proprio et accidente dicere, et fiunt tres. Rursus species quo quidem differat a differentia dictum est quando quo
differret specie differentia dicebatur, quo autem differt species genere dictum est quando quo differret genus specie
dicebatur; reliquum est igitur ut quo differat proprio et accidente dicatur; duae igitur etiam istae sunt differentiae.
Proprium autem quo differat accidente relinquitur, nam quo specie et differentia et genere differt praedictum est in
illorum ad ipsum differentia. Quattuor igitur sumptis generis ad alia differentiis, tribus uero differentiae, duabus autem
speciei, una autem proprii ad accidens, decem erunt omnes; quarum quattuor quae erant generis ad reliqua superius
demonstrauimus.
De communibus differentiae et speciei
Commune ergo differentiae et speciei est aequaliter participari; homine enim aequaliter participant particulares
homines et rationali differentia.
Commune uero est et semper adesse his quae participant; semper enim Socrates rationalis et semper Socrates
homo.
De propriis differentiae et speciei
Proprium autem differentiae quidem est in eo quod quale sit praedicari, speciei uero in eo quod quid est; nam,
et si homo uelut qualitas accipiatur, non simpliciter erit qualitas sed secundum id quod generi aduenientes differentiae
eam constituerunt.
Amplius differentia quidem in pluribus saepe speciebus consideratur (quemadmodum quadrupes in pluribus
animalibus specie differentibus), species uero in solis his quae sub specie sunt indiuiduis est.
Amplius differentia prima est ab ea specie quae est secundum ipsam; simul enim ablatum rationale interimit
hominem, homo uero interemptus non aufert rationale, cum sit deus.
Amplius differentia quidem componitur cum alia differentia (rationale enim et mortale compositum est in
substantia hominis), species uero speciei non componitur ut gignat aliquam aliam speciem (quidam enim equus cuidam
asino permiscetur ad muli generationem, equus autem simpliciter asino numquam conueniens perficiet mulum).
De communibus differentiae et proprii
Differentia uero et proprium commune quidem habent aequaliter participari ab his quae eorum participant;
aequaliter enim rationalia rationalia sunt et risibilia risibilia sunt.
Et semper et omni adesse commune utrisque est; siue enim curtetur qui est bipes, non substantiam perimit sed
ad quod natum est semper dicitur; nam et risibile, eo quod natum est habet id quod est semper sed non eo quod semper
rideat.
De propriis differentiae et proprii
Proprium autem differentiae est quoniam haec quidem de pluribus speciebus dicitur saepe (ut rationale de
homine et deo), proprium uero in una sola specie cuius est proprium.
Et differentia quidem illis est consequens quorum est differentia sed non conuertitur, propria uero conuersim
praedicantur quorum sunt propria idcirco quoniam conuertuntur.
De communibus differentiae et accidentis
Differentiae autem et accidenti commune quidem est de pluribus dici, commune uero ad ea quae sunt
inseparabilia accidentia semper et omnibus adesse; bipes enim semper adest omnibus coruis, et nigrum esse similiter.
De propriis differentiae et accidentis
Differunt autem quoniam differentia quidem continet et non continetur (continet enim rationalitas hominem),
accidentia uero quodam quidem modo continent eo quod in pluribus sint, quodam uero modo continentur eo quod non
unius accidentis susceptibilia sunt subiecta sed plurimorum.

