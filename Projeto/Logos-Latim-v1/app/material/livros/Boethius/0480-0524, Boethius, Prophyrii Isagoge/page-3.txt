Assignato autem genere et specie quid est utrumque, cumque sit genus unum, species uero plurimae (semper
enim in plures species diuisio generis est), genus quidem semper de specie praedicatur et omnia superiora de
inferioribus, species autem neque de proximo sibi genere neque de superioribus (neque enim conuertitur); oportet
autem aequa de aequis praedicari ut hinnibile de equuo, aut maiora de minoribus ut animal de homine; minora uero de
maioribus minime (neque enim animal dicis esse hominem quemadmodum hominem dicis esse animal). De quibus
autem species praedicatur, de his necessario et speciei genus praedicabitur et generis genus usque ad generalissimum; si
enim uerum est Socratem hominem dicere, hominem autem animal, animal uero substantiam, uerum est hominem
animal dicere atque substantiam. Semper enim superioribus de inferioribus praedicatis species quidem de indiuiduis
praedicabitur, genus autem et de specie et de indiuiduo, generalissimum autem et de genere (et de generibus si plura
sint media et subalterna) et de specie et de indiuiduo. Dicitur enim generalissimum quidem de omnibus sub se
generibus speciebusque et de indiuiduis, genus autem quod ante specialissimum est de omnibus specialissimis et de
indiuiduis, solum autem species de omnibus indiuiduis, indiuiduum autem de uno solo particulari (indiuiduum autem
dicitur Socrates et hoc-album et hic-ueniens, ut Sophronisci filius, si solus ei sit Socrates filius).
Indiuidua ergo dicuntur huiusmodi quoniam ex proprietatibus consistit unumquodque eorum quorum collectio
numquam in alio eadem erit; Socratis enim proprietates numquam in alio quolibet erunt particularium; hae uero quae
sunt hominis (dico autem eius qui est communis) proprietates erunt eaedem in pluribus, magis autem et in omnibus
particularibus hominibus in eo quod homines sunt.
Continetur igitur indiuiduum quidem sub specie, species autem sub genere; totum enim quiddam est genus,
indiuiduum autem pars, species uero et totum et pars (sed pars quidem alterius, totum autem non alterius sed aliis;
partibus enim totum est).
De genere quidem et specie, et quid generalissimum et quid specialissimum et quae genera eadem et species
sunt, quae etiam indiuidua, et quot modis genus et species dicatur, sufficienter dictum est.
[03] DE DIFFERENTIA
Differentia uero communiter et proprie et magis proprie dicatur.
Communiter quidem differre alterum altero dicitur quod alteritate quadam differt quocumque modo uel a se
ipso uel ab alio; differt enim Socrates Platone alteritate et ipse a se uel puero uel iam uiro uel faciente aliquid uel
quiescente, et semper in aliquo modo habendi alteritatibus.
Proprie autem differre alterum altero dicitur quando inseparabili accidenti altero differt. (Inseparabile uero
accidens est ut nasi curuitas, caecitas oculorum, cicatrix cum ex uulnere obcalluerit.)
Magis proprie differre alterum altero dicitur quando specifica differentia distiterit, quemadmodum homo ab
equo specifica differentia differt rationali qualitate.
Uniuersaliter ergo omnis differentia alteratum facit cuilibet adueniens; sed ea quae est communiter et proprie
alteratum facit, illa autem quae est magis proprie aliud. Differentiarum enim aliae quidem alteratum faciunt, aliae uero
aliud; illae quidem quae faciunt aliud, specificae uocantur; illae uero quae alteratum, simpliciter differentiae (animali
enim differentia adueniens rationalis, aliud fecit et speciem animalis fecit; illa uero quae est mouendi, alteratum solum
a quiescente fecit; quare haec quidem aliud, illa uero alteratum solum fecit). Secundum igitur aliud facientes, diuisiones
fiunt a generibus in species et definitiones assignantur quae sunt ex genere et huiusmodi differentiis; secundum autem
eas quae solum alteratum faciunt, alteratio sola consistit et aliquo modo se habendi permutationes.
A superioribus ergo rursus inchoanti dicendum est differentiarum alias quidem esse separabiles alias uero
inseparabiles; moueri enim et quiescere et sanum esse et aegrum et quaecumque his proxima sunt separabilia sunt, at
uero aquilum esse uel simum uel rationale uel irrationale inseparabilia. Inseparabilium autem aliae quidem sunt per se
aliae uero per accidens; nam rationale per se inest homini, et mortale et disciplinae esse perceptibile, at uero aquilum
esse uel simum secundum accidens et non per se. Illae igitur quae per se sunt, in substantiae ratione accipiuntur et
faciunt aliud; illae uero quae secundum accidens, nec in substantiae ratione dicuntur nec faciunt aliud sed alteratum. Et
illae quidem quae per se sunt non suscipiunt magis et minus, illae uero quae per accidens (uel si inseparabiles sint)
intentionem recipiunt et remissionem; nam neque genus magis et minus praedicatur cuius fuerit genus, neque generis
differentiae secundum quas diuiditur; ipsae enim sunt quae uniuscuiusque rationem complent, esse autem unicuique
unum et idem neque intentionem neque remissionem suscipiens est, aquilum autem esse uel simum uel coloratum
aliquo modo et intenditur et remittitur.
Cum igitur tres species differentiae considerentur, et cum hae quidem sint separabiles illae uero inseparabiles,
et rursus inseparabilium cum hae quidem sint per se illae uero per accidens, rursus earum quae sunt per se
differentiarum aliae quidem sunt secundum quas diuidimus genera in species, aliae uero secundum quas haec quae
diuisa sunt specificantur; ut, cum per se differentiae omnes huiusmodi sint animalis, animati et sensibilis, rationalis et
irrationalis, mortalis et immortalis, ea quidem quae est animati et sensibilis differentia, constitutiua est substantiae
animalis (est enim animal substantia animata sensibilis), ea uero quae est mortalis et immortalis differentia et rationalis
et irrationalis, diuisiuae sunt animalis differentiae (per eas enim genera in species diuidimus). Sed hae quidem quae
diuisiuae sunt differentiae generum, completiuae fiunt et constitutiuae specierum. Diuiditur enim animal rationali et
irrationali differentia, et rursus mortali et immortali differentia; sed ea quae est rationalis differentia et mortalis,
constitutiuae fiunt hominis, rationalis uero et immortalis dei, illae uero quae sunt irrationalis et mortalis, irrationabilium

