PORPHYRII
ISAGOGE
[00] INTRODUCTIO
Cum sit necessarium, Chrisaorie, et ad eam quae est apud Aristotelem praedicamentorum doctrinam nosse
quid genus sit et quid differentia quidque species et quid proprium et quid accidens, et ad definitionum assignationem,
et omnino ad ea quae in diuisione uel demonstratione sunt utilia, hac istarum rerum speculatione compendiosam tibi
traditionem faciens temptabo breuiter uelut introductionis modo ea quae ab antiquis dicta sunt aggredi; altioribus
quidem quaestionibus abstinens, simpliciores uero mediocriter coniectans.
Mox de generibus et speciebus illud quidem siue subsistunt siue in solis nudis purisque intellectibus posita
sunt siue subsistentia corporalia sunt an incorporalia, et utrum separata an in sensibilibus et circa ea constantia, dicere
recusabo. Altissimum enim est huiusmodi negotium et maioris egens inquisitionis.
Illud uero quemadmodum de his ac de propositis probabiliter antiqui tractauerint, et horum maxime
Peripatetici, tibi nunc temptabo monstrare.
[01] DE GENERE
Videtur autem neque genus neque species simpliciter dici. Genus enim dicitur et aliquorum quodammodo se
habentium ad unum aliquid et ad se inuicem collectio, secundum quam significationem Romanorum dicitur genus, ab
unius scilicet habitudine -- dico autem Romuli -- et multitudinis habentium aliquo modo ad inuicem eam quae ab illo
est cognationem secundum diuisionem ab aliis generibus dictam.
Dicitur autem et aliter rursus genus quod est uniuscuiusque generationis principium uel ab eo qui genuit uel a
loco in quo quis genitus est. Sic enim Oresten quidem dicimus a Tantalo habere genus, Illum autem ab Hercule, et
rursus Pindarum quidem Thebanum esse genere, Platonem uero Atheniensem; et enim patria principium est
uniuscuiusque generationis quemadmodum pater. Haec autem uidetur promptissima esse significatio; Romani enim qui
ex genere descendunt Romuli, et Cecropidae qui ex genere descendunt Cecropis et horum proximi. Et prius quidem
appellatum est genus uniuscuiusque generationis principium, dehinc etiam multitudo eorum qui sunt ab uno principio;
ut a Romulo, diuidentes et ab aliis separantes, dicebamus omnem illam collectionem esse Romanorum genus.
Aliter autem rursus genus dicitur cui supponitur species, ad horum fortasse similitudinem dictum: et enim
principium quoddam est huiusmodi genus earum quae sub se sunt specierum; uidetur etiam multitudinem continere
omnem quae sub eo est.
Tripliciter igitur cum genus dicatur, de tertio apud philosophos sermo est, quod etiam describentes
assignauerunt genus esse dicentes quod de pluribus et differentibus specie in eo quod quid sit praedicatur, ut animal.
Eorum enim quae praedicantur alia quidem de uno dicuntur solo, sicut indiuidua sicut Socrates et hic et hoc, alia uero
de pluribus, quemadmodum genera et species et differentiae et propria, et accidentia communiter sed non proprie alicui.
Est autem genus quidem ut animal, species uero ut homo, differentia autem ut rationale, proprium ut risibile, accidens
ut album, nigrum, sedere.
Ab his ergo quae de uno solo praedicantur differunt genera eo quod de pluribus assignata praedicentur, ab his
autem quae de pluribus: ab speciebus quidem quoniam species etsi de pluribus praedicantur sed non de differentibus
specie sed numero (homo enim cum sit species de Socrate et Platone praedicatur qui non specie differunt a se inuicem
sed numero, animal uero cum genus sit de homine et boue et equo praedicatur qui differunt a se inuicem et specie
quoque, non numero solo); a proprio uero differt genus quoniam proprium quidem de una sola specie cuius est
proprium praedicatur et de his quae sub una specie sunt indiuiduis (quemadmodum risibile de homine solum et de
particularibus hominibus), genus autem non de una specie praedicatur sed de pluribus et differentibus; a differentia
uero et ab his quae communiter sunt accidentibus differt genus quoniam etsi de pluribus et differentibus specie
praedicantur differentiae et communiter accidentia sed non in eo quod quid sit praedicantur sed in eo quod quale quid
sit (interrogantibus nobis enim illud de quo praedicantur haec, non in eo quod quid sit dicimus praedicari sed magis in
eo quod quale sit; interrogati enim "Qualis est homo?" dicimus "Rationalis", et in eo quod "Qualis est coruus?" dicitur
quoniam niger; est autem rationale quidem differentia, nigrum uero accidens; quando autem "Quid est homo?"
interrogamur, "Animal" respondemus; erat autem hominis genus animal).
Quare "de pluribus praedicari" diuidit genus ab his quae de uno solo eorum quae sunt indiuidua praedicantur;
"differentibus" uero "specie"
separat ab his quae sicut species praedicantur uel sicut propria; "in eo" autem "quod
quid sit praedicari" diuidit a differentiis et communiter accidentibus quae non in eo quod quid sit sed in eo quod quale
est uel quodammodo se habens praedicantur de his de quibus praedicantur. Nihil igitur superfluum neque minus
continet generis dicta descriptio.
[02] DE SPECIE
Species autem dicitur quidem et de uniuscuiusque forma, secundum quam dictum est:
Primum quidem species digna imperio.
Dicitur autem species et ea quae est sub assignato genere, secundum quam solemus dicere hominem quidem
speciem animalis cum sit genus animal, album autem coloris speciem, triangulum uero figurae speciem. Quod si etiam
genus assignantes speciei meminimus dicentes quod de pluribus et differentibus specie in eo quod quid sit praedicatur,

