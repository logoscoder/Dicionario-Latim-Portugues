animalium. Sic etiam et supremae substantiae cum diuisiua sit animati et inanimati differentia, et sensibilis et
insensibilis, animata et sensibilis congregatae ad substantiam animal perfecerunt.
Quoniam ergo eaedem aliquo modo quidem acceptae fiunt constitutiuae, aliquo modo autem diuisiuae,
specificae omnes uocantur; et his maxime opus est ad diuisiones generum et definitiones sed non his quae secundum
accidens inseparabiles sunt nec magis his quae sunt separabiles.
Quas etiam determinantes dicunt:
Differentia est qua abundat species a genere
homo enim ab animali plus habet rationale et mortale. Animal enim neque ipsum nihil horum est (nam unde
habebunt species differentias?); neque autem omnes oppositas habent (nam in eodem simul habebunt opposita); sed,
quemadmodum probant, potestate quidem omnes habent sub se differentias, actu uero nullam, ac sic neque ex his quae
non sunt aliquid fit, neque opposita circa idem sunt.
Definiunt autem eam et hoc modo:
Differentia est quod de pluribus et differentibus specie in eo quod quale sit praedicatur
rationale enim et mortale, de homine praedicatum in eo quod quale quiddam est homo dicitur sed non in eo
quod quid est; "Quid est" enim "homo?" interrogatis nobis conueniens est dicere "Animal"; quale autem animal
inquisiti, quoniam rationale et mortale est conuenienter assignabimus. Rebus enim ex materia et forma constantibus uel
ad similitudinem materiae specieique constitutionem habentibus
(quemadmodum statua ex materia est aeris, forma autem figura), sic et homo communis et specialis ex materia
quidem similiter consistit genere, ex forma autem differentia, totum autem hoc animal rationale mortale homo est
quemadmodum illic statua.
Describunt autem huiusmodi differentiam et hoc modo:
Differentia est quod aptum natum est diuidere quae sub eodem sunt genere
rationale enim et irrationale hominem et equum, quae sub eodem sunt genere quod est animal, diuidunt.
Assignant autem etiam hoc modo:
Differentia est qua differunt a se singula
nam secundum genus non differunt; sumus enim mortalia animalia et nos et irrationabilia sed additum
rationabile separauit nos ab illis; rationabiles sumus et nos et dii sed mortale appositum disiunxit nos ab illis.
Interius autem perscrutantes et speculantes differentiam, dicunt non quodlibet eorum quae sub eodem sunt
genere diuidentium esse differentiam sed quod ad esse conducit et quod eius quod est esse rei pars est; neque enim
quod aptum natum est nauigare erit hominis differentia, etsi proprium sit hominis. Dicimus enim:
animalium haec quidem apta nata sunt ad nauigandum, illa uero minime
diuidentes ab aliis, sed aptum natum esse ad nauigandum non erat completiuum substantiae nec eius pars sed
aptitudo quaedam eius est (idcirco quoniam non est talis quales sunt quae specificae dicuntur differentiae). Erunt igitur
specificae differentiae quaecumque alteram faciunt speciem et quaecumque in eo quod quale est accipiuntur.
Et de differentiis quidem ista sufficiunt.
[04] DE PROPRIO
Proprium uero quadrifariam diuidunt. Nam et id quod soli alicui speciei accidit, etsi non omni (ut homini
medicum esse uel geometrem), et quod omni accidit, etsi non soli (quemadmodum homini esse bipedem), et quod soli
et omni et aliquando (ut homini in senectute canescere), quartum uero in quo concurrit et soli et omni et semper
(quemadmodum homini esse risibile; nam, etsi non ridet, tamen risibile dicitur, non quod iam rideat sed quod aptus
natus sit; hoc autem ei semper est naturale; et equo hinnibile). Haec autem proprie propria perhibent, quoniam etiam
conuertuntur; quicquid enim equus, et hinnibile, et quicquid hinnibile, equus.
[05] DE ACCIDENTI
Accidens uero est quod adest et abest praeter subiecti corruptionem.
Diuiditur autem in duo, in separabile et in inseparabile; namque dormire est separabile accidens, nigrum uero
esse inseparabiliter coruo et Aethiopi accidit (potest autem subintellegi et coruus albus et Aethiops amittens colorem
praeter subiecti corruptionem).
Definitur autem sic quoque:
Accidens est quod contingit eidem esse et non esse
uel:
Quod neque genus neque differentia neque species neque proprium, semper autem est in subiecto subsistens.
[06] DE COMMUNITATIBUS ET PROPRIETATIBUS
Omnibus igitur determinatis quae proposita sunt, dico autem genere, specie, differentia, proprio, accidenti,
dicendum est quae eis communia adsunt et quae propria.
Commune quidem omnibus est de pluribus praedicari; sed genus quidem de speciebus et de indiuiduis, et
differentia similiter, species autem de his quae sub ipsa sunt indiuiduis, at uero proprium et de specie et cuius est
proprium et de his quae sub specie sunt indiuiduis, accidens autem et de speciebus et de indiuiduis. Namque animal de
equis et bubus et canibus praedicatur quae sunt species, et de hoc equo et de hoc boue quae sunt indiuidua; irrationale
uero et de equis et de bubus praedicatur et de his qui sunt particulares; species autem, ut homo, solum de his qui sunt
particulares praedicatur; proprium autem, quod est risibile, de homine et de his qui sunt particulares; nigrum autem et

