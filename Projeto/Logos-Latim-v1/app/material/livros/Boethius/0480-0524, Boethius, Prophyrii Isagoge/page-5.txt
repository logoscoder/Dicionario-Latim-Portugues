de specie coruorum et de his qui sunt particulares, quod est accidens inseparabile; et moueri de homine et de equo,
quod est accidens separabile sed principaliter quidem de indiuiduis, secundum posteriorem uero rationem de his quae
continent indiuidua.
De communibus generis et differentiae
Commune est autem generi et differentiae continentia specierum; continet enim et differentia species, etsi non
omnes quot genera; rationale enim, etiam si non continet ea quae sunt irrationabilia ut genus quemadmodum animal sed
continet hominem et deum quae sunt species.
Et quaecumque praedicantur de genere ut genus, et de his quae sub ipso sunt speciebus praedicantur; quaeque
de differentia praedicantur ut differentiae, et de ea quae ex ipsa est specie praedicabuntur. Nam, cum sit genus animal,
non solum de eo praedicantur ut genus substantia et animatum sed etiam de his quae sunt sub animali speciebus
omnibus praedicantur haec usque ad indiuidua; cumque sit differentia rationalis, praedicatur de ea ut differentia id quod
est ratione uti, non solum de eo quod est rationale sed etiam de his quae sunt sub rationali speciebus praedicabitur
ratione uti.
Commune autem est et perempto genere uel differentia simul perimi quae sub ipsis sunt; quemadmodum, si
non sit animal, non est equus neque homo, sic, si non sit rationale, nullum erit animal quod utatur ratione.
De propriis generis et differentiae
Proprium autem generis est de pluribus praedicari quam differentia et species et proprium et accidens; animal
enim de homine et equo et aue et serpente, quadrupes uero de solis quattuor pedes habentibus, homo uero uidetur de
solis indiuiduis, et hinnibile de equo et de his qui sunt particulares; et accidens similiter de paucioribus. Oportet autem
differentias accipere quibus diuiditur genus, non eas quae complent substantiam generis.
Amplius genus continet differentiam potestate; animalis enim hoc quidem rationale est, illud uero irrationale.
Amplius genera quidem priora sunt his quae sunt sub se positis differentiis propter quod simul quidem eas
aufert, non autem simul aufertur (sublato enim animali aufertur rationale et irrationale), differentiae uero non auferunt
genus (nam, si omnes interimantur, tamen substantia animata sensibilis subintellegi potest quae est animal).
Amplius genus quidem in eo quod quid est, differentia uero in eo quod quale quiddam est, quemadmodum
dictum est, praedicatur.
Amplius genus quidem unum est secundum unamquamque speciem (ut hominis id quod est animal),
differentiae uero plurimae (ut rationale, mortale, mentis et disciplinae perceptibile) quibus ab aliis differt. Et genus
quidem consimile est materiae, formae uero differentia.
Cum autem sint et alia communia et propria generis et differentiae, nunc ista sufficiant.
De communibus generis et speciei
Genus autem et species commune quidem habent de pluribus (quemadmodum dictum est) praedicari; sumatur
autem species ut species et non etiam ut genus, si fuerit idem species et genus.
Commune autem his est et priora esse eorum de quibus praedicantur et totum quiddam esse utrumque.
De propriis generis et speciei
Differt autem eo quod genus quidem continet species sub se, species uero continentur et non continent genera;
in pluribus enim genus quam species est (genera enim praeiacere oportet et formata specificis differentiis perficere
species, unde et priora sunt naturaliter genera et simul interimentia sed quae non simul interimantur).
Et species quidem cum sit, est et genus, genus uero cum sit non omnino erit et species.
Et genera quidem uniuoce de speciebus praedicantur, species uero de generibus minime.
Amplius quidem genera abundant earum quae sub ipsis sunt specierum continentia, species uero generibus
abundant propriis differentiis.
Amplius neque species fiet umquam generalissimum neque genus specialissimum.
De communibus generis et proprii
Generis autem et proprii commune quidem est sequi species (nam, si homo est, animal est, et, si homo est,
risibile est), et aequaliter praedicari genus de speciebus et proprium de his quae illo participant (aequaliter enim et
homo et bos animal, et Cato et Cicero risibile).
Commune autem et uniuoce praedicari genus de propriis speciebus et proprium quorum est proprium.
De propriis generis et proprii
Differt autem quoniam genus quidem prius est, posterius uero proprium (oportet enim esse animal, dehinc
diuidi differentiis et propriis).
Et genus quidem de pluribus speciebus praedicari, proprium uero de una sola specie cuius est proprium.
Et proprium quidem conuersim praedicatur cuius est proprium, genus uero de nullo conuersim praedicatur
(nam neque si animal est, homo est, neque si animal est, risibile est; sin uero homo, et risibile est, et e conuerso).
Amplius proprium omni speciei inest cuius est proprium et uni et semper, genus uero omni quidem speciei
cuius fuerit genus et semper, non autem soli.
Amplius species quidem interemptae non simul interimunt genera, propria uero interempta simul interimunt
quorum sunt propria, et his quorum sunt propria interemptis et ipsa simul interimuntur.
De communibus generis et accidentis

