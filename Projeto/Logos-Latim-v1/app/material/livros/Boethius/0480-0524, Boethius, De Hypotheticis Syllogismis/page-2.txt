Si peperit, cum uiro concubuit
Non enim tunc dicitur ipsum peperisse id esse quod est cum uiro concumbere sed id tantum proponitur quod
partus numquam esse potuisset nisi fuisset cum uiro concubitus. Quod si quando in una eademque propositionum
proprietas incurrerit, tunc secundum modum enuntiatae propositionis intelligendi ratio uariabitur hoc modo. Nam cum
dicimus:
Homo animal est
propositionem facimus praedicatiuam; at si ita proponamus:
Si homo est, animal est
in conditionalem uertitur enuntiationem.
[1.2.2] In praedicatiua igitur id spectabimus quod ipse homo animal sit, id est nomen in se suscipiat animalis,
in conditionali uero illud intellegimus, quod si fuerit aliqua res quae homo esse dicatur, necesse sit aliquam rem esse
quae animal nuncupetur. Itaque praedicatiua propositio rem quam subicit praedicatae rei suscipere nomen declarat;
conditionalis uero propositionis haec sententia est, ut ita demum sit aliquid, si fuerit alterum, etiamsi neutrum alterius
nomen excipiat. Ita igitur propositionibus disgregatis ex enuntiationum proprietate syllogismi quoque uocabulum
perceperunt, ut alii dicantur praedicatiui alii conditionales.
[1.2.3] Nam in quibus propositiones praedicatiuae sunt, eos praedicatiuos syllogismos uocamus, in quibus uero
hypothetica propositio prima est (potest namque et assumptio et conclusio esse praedicatiua), hi tantum per unius
hypotheticae propositionis naturam hypothetici et conditionales dicuntur. At de simplicibus quidem, id est praedicatiuis
syllogismis, duobus libellis explicuimus, quos de eorum institutione confecimus. Post simplicium uero syllogismorum
disputationem, ordo est ut de /212/ non simplicibus disseramus. Non simplices autem syllogismi sunt qui hypothetici
dicuntur, quos latino nomine conditionales uocamus.
[1.2.4] Non simplices uero dicuntur quoniam ex simplicibus constant, atque in eosdem ultimos resoluuntur,
cum praesertim primae eorum propositiones uim propriae consequentiae ex categoricis, id est simplicibus, capiant
syllogismis. Namque prima propositio hypothetici syllogismi, si dubitetur an uera sit, praedicatiua conclusione
demonstrabitur. Assumptio uero in pluribus modis talium syllogismorum praedicatiua esse perspicitur, itemque
conclusio, uelut cum dicimus:
Si dies est, lucet; Atqui dies est;
Haec assumptio praedicatiua est, et, si quaeratur, praedicatiuo probabitur syllogismo:
Lucet.
igitur consecuta rursus est praedicatiua conclusio.
[1.2.5] Super haec omnis conditionalis propositio ex praedicatiuis (ut dictum est) iungitur; quod si ex his et
fidem capiunt, et ordinem partium sortiuntur, necesse est categoricos syllogismos hypotheticis uim conclusionis
ministrare. Sed quoniam de hypotheticis loquimur, quid significet hypothesis praedicendum est. Hypothesis namque,
unde hypothetici syllogismi accepere uocabulum, duobus (ut Eudemo placet)
dicitur modis: aut enim tale adquiescitur aliquid per quamdam inter se consentientium conditionem, quod fieri
nullo modo possit, ut ad suum terminum ratio perducatur; aut in conditione posita consequentia ui coniunctionis uel
disiunctionis ostenditur.
[1.2.6] Ac prioris quidem propositionis exemplum est, ueluti cum res omnes corporales materiae formaeque
concursu subsistere demonstramus.
Tunc enim quod per rerum naturam fieri non potest, ponimus, id est omnem formae naturam a subiecta /214/
materia, si non re, saltem cogitatione separamus; et quoniam nihil ex rebus corporeis reliquum fit, demonstratum atque
ostensum putamus eisdem conuenientibus corporalium rerum substantiam confici, quibus a se disiunctis ac
discedentibus interimatur. In hoc igitur exemplo posita consentiendi conditione, ut id paulisper fieri intelligatur quod
fieri non potest, id est ut formae a materia separentur, quid consequatur intendimus, perire scilicet corpora, ut eadem ex
iisdem consistere comprobemus.
[1.2.7] Nam quoniam interitus corporalium rerum consequitur, iure dicimus res omnes corporeas forma
materiaque constare. Sed hae quidem huiusmodi propositiones quae ex consentientium conditione proueniunt, nihil his
differunt quas simplices categoricae institutionis primi libri tractatus ostendit; quae uero a simplicibus differunt illae
sunt, quando aliquid dicitur esse uel non esse, si quid uel fuerit uel non fuerit.
[1.3.1] Hae semper cum coniunctionibus proponuntur, ut cum dicimus:
Si homo est, animal est
Si ternarius est, impar est
uel caetera huiusmodi. Haec enim ita proponuntur, ut si quodlibet illud fuerit, aliud consequatur. Vel cum
dicimus:
Si homo est, equus non est
rursus haec eodem modo proponitur in negatione, quo superior in affirmatione proponebatur; hic enim dicitur:
Si hoc est, illud non est
et ad hunc modum caeterae. Possunt autem aliquando etiam hoc enuntiari modo:
Cum hoc sit, illud est
ueluti cum dicimus:

