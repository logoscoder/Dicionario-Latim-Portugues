[1.7.4] Et haec quidem non dicuntur esse contrariae, quoniam simul uerae esse possunt; at uero opposita sunt
quotiens ipsum contingens negatur, ut si aduersus eam quae dicit:
Contingit esse a
ea proponatur quae dicit:
Non contingit esse a
id enim ista significat omnino non posse contingere. Quae cum ita sint, cumque inesse significantes
propositiones praeter ullum dicuntur modum, his ad esse iuncto aduerbio negatiuo, negatio plena perficitur; quae uero
cum modo proponuntur, si necessariae sint et ad esse negatio coniungatur, /242/ ut ea quae dicit:
Necesse est non esse
fit necessaria negatio.
[1.7.5] Si uero ipsi necessario negatio praeponatur, fit negatio necessarii uehementer affirmationi opposita, ut
ea quae dicit:
Non necesse est esse.
Item in contingentibus si ad esse negatio ponatur, fit contingens negatio, ut ea quae dicit:
Contingit non esse.
Si uero ipsi contingenti negatio iungatur, fit contingentis negatio contingenti affirmationi uehementer opposita,
ut ea quae dicit:
Non contingit esse.
[1.7.6] Sed quoniam omnis propositio aut uniuersalis aut particularis aut indefinita aut singularis proponitur -uniuersalis hoc modo:
Omnis homo legit
particularis sic:
Quidam homo legit
indefinita sic:
Homo legit
singularis sic:
Socrates legit
-- necesse est ut sicut in Categoricorum Syllogismorum Institutione monstratum est, illae sibi maxime
uideantur oppositae quaecumque uel uniuersale affirmant, si particulariter denegetur, uel uniuersale denegant, si
particulariter affirmetur, et quae singulares sunt, si illa quidem in affirmatione sit posita, illa uero in negatione. Quae
cum ita sint, si haec eadem ratio ad contingentes et necessarias referatur, idem in necessariis et contingentibus
inuenitur, ut si quis dicat:
Omnem a terminum esse necesse est
aliusque neget dicens:
Non necesse est omnem a terminum esse
fecit oppositam negationem.
[1.7.7] Et si dicat aliquis:
Contingit omnem a terminum esse
itaque aliquis neget:
Non contingit omnem a terminum esse
fecerit oppositam negationem; in utrisque enim negatio et modum remouet, et significationem uniuersalitatis
exstinguit. Atque hoc quidem in simplicibus et categoricis /244/ propositionibus euenire necesse est, de quarum natura
diligentius persecuti sumus in his uoluminibus, quae secundae editionis expositionum in Aristotelis *Perihermeneias*
inscripsimus. Si quis igitur propositionum omnium conditionalium numerum quaerat, ex categoricis poterit inuenire; ac
primum in connexis ex duabus simplicibus inquirendus est hoc modo.
[1.8.1] Nam quoniam propositio simplex hypothetica ex categoricis duabus iungitur, una earum uel inesse
significabit, uel contingere esse dupliciter, uel necesse esse dupliciter; quod si sint affirmatiuae, quinquies affirmatiua
enuntiatione proponentur; sed quoniam omnis affirmatio habet oppositam negationem, rursus quinquies negatiua
enuntiatione poterunt pronuntiari.
[1.8.2] Erunt igitur in prima propositione, quae una pars est hypotheticae propositionis in negatione et
affirmatione constitutae modorum, propositiones decem. Secunda etiam propositio, quae pars est hypotheticae, totidem
affirmationibus et negationibus proponi potest; erunt igitur eius quoque enuntiationes decem. Sed cum prima propositio
secundae propositioni quodam consequentia copuletur, ut una hypothetica fiat, omnes decem affrmatiuae ac negatiuae
propositiones omnibus decem affirmatiuis negatiuisque propositionibus applicabuntur.
[1.8.3] Itaque complexae centum omnes efficiunt propositiones, haec quae connexae ex simplicibus
coniunguntur. Secundum hunc uero modum potest propositionum numerus inueniri etiam in his propositionibus /246/
quae ex categorica et hypothetica copulantur, uel quae ex duabus conditionalibus fiunt. Nam quae ex categorica et
conditionali constant, uel e diuerso, haec tribus categoricis iunctae sunt.
[1.8.4] Quod si duarum inter se praedicatiuarum in afffirmatione uel negatione complexio secundum esse, uel
necessario, uel contingenter esse, quinque modos, centum efficit complexiones, quoniam tertia propositio uel

