id intellegi uolumus, ei propositioni per quam dicimus:
Est a
consequi eam conditionem per quam dicimus:
Cum sit b, esse c
id est ut, si est a, necesse sit b termino comitem esse c terminum; cum uero dicimus:
Si cum a est, b est, esse c
nihil aliud intellegi uolumus, /232/ nisi duarum inter se consequentium propositionum alterius propositionis
consequi ueritatem, ut si habeant inter se consequentiam a atque b, necesse sit hanc conditionem consequentiae
propositionis eius per quam dicimus esse c consequi ueritatem, id est, si necesse est a posito esse b, necesse est etiam c
esse.
[1.6.1] Similes igitur syllogismi fient earum propositionum quae ex simplicibus et earum quae ex non
simplicibus utrisque iunguntur: earum uero quae ex una simplici et ex altera hypothtica copulantur, diuersi quidem a
superioribus, ipsi tamen inter se similes fiunt. Nec interest utrum prima hypothetica, secunda sit simplex, an e conuerso,
ad syllogismorum modos, nisi forsitan ad ipsius tantum ordinis permutationem. Cum igitur demonstrata fuerit earum
propositionum quae ex simplicibus constant, syllogismorum ratio demonstrata quoque uidetur earum propositionum
esse, quae ex hypotheticis committuntur; et cum quarumlibet earum propositionum quae ex simplici et hypothetica
constant syllogismorum natura perspecta sit, etiam conuersi ordinis propositionum natura quales faciat syllogismos
ostenditur.
[1.6.2] Est etiam species alia propositionum in connexio. ne positarum, quae media quodammodo sit earum
propositionum quae ex hypotheticis simplicibusque iunguntur, et earum quae duabus hypotheticis copulantur. Nam si
ad numerum respicias /234/ propositionum quasi ex tribus terminis constant; quod si ad conditionales animum referas,
quasi ex duabus conditionalibus uidentur esse compositae: quae medietas idcirco euenit quoniam unus in his terminus
communis utrisque conditionalibus inuenitur. Proponuntur uero hae uel per primam figuram, uel per secundam, uel per
tertiam.
[1.6.3] Per primam hoc modo:
Si est a, est b; et si est b, est c
igitur b in utrisque numeratur, et sunt tres quidem termini hi:
Est a
Est b
Est c
duae uero conditionales hoc modo:
Si est a, est b
Si est b, est c
namque b utrisque communis est: atque ideo inter eas propositiones quae ex tribus terminis, et eas quae ex
quatuor componuntur, mediae sunt huiusmodi propositiones. Per secundam uero figuram proponitur hoc modo:
Si est a, est b; si non est a, est c.
Per tertiam uero figuram sic:
Si est b, est a; si est c, non est a.
Ac de connexis quidem ista sufficiunt. Disiunctiuae uero propositiones semper ex contrariis constant, ut haec:
Aut a est aut b est.
[1.6.4] Altero enim posito alterum tollitur, et interempto altero ponitur alterum: nam si est a, non est b, si non
est a, est b, eodem modo etiam, si sit b, non erit a, si non sit b, erit a. His igitur expeditis, ad connexas reuertamur. In
illis enim uel propositio propositionem, uel conditio conditionem, uel propositio conditionem, uel conditio sequitur
propositionem. Dicendum igitur est quae propositiones quarum propositionum consequentes esse uideantur, et quae
contrarietatis modo quam longissime a se differant, quae uero oppositionis contradictione dissentiant.
[1.6.5] Simplicium namque, /236/ id est praedicatiuarum propositionum, aliae praeter modum proponuntur,
aliae cum modo: praeter modum sunt quaecumque purum esse significant hoc modo:
Dies est
Socrates philosophus est
et quae similiter proponuntur; quae uero cum modo sunt, ita proponuntur:
Socrates uere philosophus est.
Hoc enim 'uere' modus est propositionis. Sed maximas syllogismorum faciunt differentias haec propositiones
cum modo enuntiatae, quibus necessitatis aut possibilitatis nomen adiungitur. Necessitatis hoc modo, cum dicimus:
Ignem necesse est calere
possibilitatis, ut cum ita proponimus:
Possibile est a Graecis superari Troianos.
[1.6.6] Quo fit ut omnis propositio aut inesse significet, aut necessario inesse, aut, cum non sit aliquid, tamen
enuntiet posse contingere; quarum quidem ea quae inesse significat simplex est, neque in nullas partes alias diduci
potest, ea uero quae ex necessitate aliquid inesse designat, tribus dicitur modis. Uno quidem quo ei consimilis est
propositioni quae inesse significat, ut cum dicimus,

