Necesse esse Socratem sedere, dum sedet.
Haec enim eandem uim obtinet ei quae dicit:
Socrates sedet.
Alia uero necessitatis significatio est, cum hoc modo proponimus:
Hominem necesse est habere cor dum est atque uiuit
hoc enim significare uidetur haec dictio, non quoniam tamdiu eum necesse sit habere quamdiu habet sed
tamdiu eum necesse est habere quamdiu fuerit ille qui habeat.
[1.6.7] Alia uero necessitatis significatio est uniuersalis et propria, quae absolute praedicat necessitatem, ut
cum dicimus:
Necesse est Deum esse immortalem
nulla conditione /238/ determinationis apposita. Possibile autem idem quoque tribus dicitur modis: aut enim
quod inest possibile esse dicitur, ut:
Possibile est Socratem sedere, dum sedet
aut quod omni tempore contingere potest, dum ea res permanet cui aliquid contingere posse proponitur, ut:
Possibile est Socratem legere
quamdiu enim Socrates est, legere potest; item possibile est quod absolute omni tempore contingere potest, ut
auem uolare.
[1.7.1] Ex his igitur apparuit alias propositiones esse inesse significantes, alias necessarias, alias contingentes
atque possibiles, quarum necessariarum et contingentium cum sit trina partitio, singulae ex iisdem partitionibus ad eas
quae inesse significant referuntur.
Restant igitur duae necessariae et duae contingentes, quae cum ea quae inesse significat numeratae, quinque
omnes propositionum faciunt differentias. Omnium uero harum propositionum aliae sunt affirmatiuae, aliae negatiuae.
Affirmatiua inesse significans est quae dicit:
Est Socrates
negatiua quae proponit:
Non est Socrates.
[1.7.2] Necessariarum uero propositionum affirmatiuarum duae uidentur esse negationes, una contraria, altera
uero opposita. Eius namque, quae dicit:
Necesse est esse a
quolibet modo ex utrisque qui dicti sunt, aut ea est negatio quae dicit:
Necesse est non esse a
aut ea quae dicit:
Non necesse est esse a
quarum quidem ea quae dicit:
Necesse est non esse a
contraria est ei quae dicit:
Necesse est esse a.
Utraeque enim falsae poterunt inueniri, ueluti si /240/ dicimus:
Necesse est Socratem legere
Necesse est Socratem non legere
utraque mentitur. Nam et cum legit, non ex necessitate legit, et cum non legit, nulla ne legat necessitate
constringitur sed est utrumque possibile.
[1.7.3] At uero ea quae dicit:
Non necesse est esse
opposita est ei quae proponit:
Necesse est esse
una enim semper uera est, semper falsa altera reperitur. In contingentibus uero atque possibilibus eadem ratio
est. Huic enim quae dicit:
Contingit esse a
tum ea uidetur obiecta quae dicit:
Contingit non esse a
tum ea quae proponit:
Non contingit esse a.
Atque ea quidem quae dicit:
Contingit non esse a
contingens negatio nuncupatur, ueraque esse potest cum ea affirmatione quae dicit:
Contingit esse a
ueluti cum dicimus:
Contingit sedere Socratem
Contingit non sedere Socratem.

