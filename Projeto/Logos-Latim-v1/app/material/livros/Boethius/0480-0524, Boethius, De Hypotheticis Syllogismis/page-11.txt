consequitur igitur ut sit b. Si enim ex consequentia primae propositionis id quod secundum est assumendo
ponamus, nullus efficitur syllogismus.
[2.2.2] Age enim sit huiusmodi consequentia, ut si sit a, sit b assumaturque quod sequitur hoc modo:
At est b
non consequitur ut sit uel non sit a. Id uero clarius fiet exemplo: sit enim propositio:
Si homo est, animal est
assumaturque esse animal, scilicet quod consequitur, non necesse erit esse hominem uel non esse; potest enim,
cum sit animal, homo uel esse uel non esse. Secundus uero modus est eorum in quibus prior propositionis pars in
assumptione repetitur, uenit autem ex secunda propositione superius digesta, hoc modo:
Si est a, non est b; Atqui est a; Non est igitur b.
Id enim propositum fuerat, si esset a, non esset b. Sumpto igitur praecedente, consequentis /262/ est facta
conclusio; quod si consequens sumas, nullus uidetur fieri syllogismus, quia nec consequitur ulla necessitas, hoc modo:
Si est a, non est b; Atqui non est b;
non necesse est esse a uel non esse.
[2.2.3] Age enim ita sit propositio:
Si est nigrum, album non est
et id quod sequitur assumatur:
Atqui non est album
non necesse erit esse nigrum uel non esse, quia cum non sit album potest aliquid esse medium. Tertius uero
modus est talium syllogismorum qui uenit ex tertia propositione, quorum in assumptione id ponitur quod praecedit hoc
modo:
Si non est a, est b; Atqui non est a; Est igitur b.
Haec igitur conclusio rursus ex conditione propositionis euenit: id enim fuerat propositum, ut si non esset a
esset b; quod si conuertas et sumas esse b, id est quod sequitur, non necesse erit uel esse uel non esse id quod praecedit.
[2.2.4] Sed huius exemplum non potest inueniri, eo quod si ita proponitur, ut:
Cum non sit a sit b
nihil esse medium uideatur inter a atque b; sed in his si alterum non fuerit, statim necesse est esse alterum, et si
alterum fuerit, statim alterum non esse necesse est. Videtur ergo quodammodo et sequenti posito in his fieri
syllogismus; sed quantum ad rerum naturam ita est, quantum uero ad propositionis ipsius pertinet conditionem, minime
consequitur. /264/ Quod quidem ex his patet quae superius dicta sunt.
In utrisque enim superioribus modis sequenti posito nihil ex necessitate collectum est, hic uero tertius modus,
quantum ad complexionem propositionum pertinet, in quo ponendo si id quod consequebatur assumitur, nullum efficit
syllogismum.
[2.2.5] Quantum uero ad rerum naturam, in quibus solis hae propositiones enuntiari possunt, uidetur esse
necessaria consequentia hoc modo, ut:
Si dies non est, nox sit
Si nox sit, dies non sit
ex necessitate consequitur; similesque sunt hi syllogismi his qui in disiunctione sunt constituti, de quibus paulo
posterius commemorabo, quorumque ad illos et differentias et similitudines dabo. Quartus uero modus est ex quarta
propositione, cum ita proponitur:
Si a non est, b non est; Atqui non est a; Non est igitur b
rursus enim id quoque consequi ex propositione monstratur, quae proposuit non fore b, si a prior terminus non
fuisset.
[2.2.6] At si id quod consequitur assumamus, nulla uidetur fieri posse necessitas, ueluti si ita dicamus:
Non est autem b
non necesse erit uel esse uel non esse a. Age enim proponatur si animal non est, non esse hominem,
assumaturque:
At non est homo
non necesse est ut uel sit animal uel non sit. Demonstratum igitur est in huiusmodi syllogismis, si id quidem
quod praecedit ponendo assumatur, perfectos atque ex ipsis propositionibus probabiles et necessarios fieri syllogismos.
[2.2.7] Si uero id quod sequitur ponendo assumatur, nullam fieri necessitatem, praeter in tertio modo, qui cum
sit similis his syllogismis /266/ qui secundum disiunctionem propositis enuntiationibus fiunt, uidetur in rebus de quibus
proponi possit seruare necessitatem, cum in complexione non seruet, quod ex caeteris tribus modis arguitur primo,
secundo atque quarto, in quibus assumpta ponendo sequente propositionis parte, nihil ex necessitate conficitur. Ac de
his quidem syllogismis, qui duobus terminis coniunguntur, quorum prima pars propositionis ponendo assumitur,
quantum ad institutionis pertinet modum, sufficienter expressimus.
[2.3.1] Nunc uero de his dicendum est, quorum consequens propositionis pars ita assumitur, ut perimatur. Ex
his quoque quatuor fiunt modi, cum prior propositionis pars in assumptione non possit interimi, ut ulla syllogismi
necessitas consequatur. Est igitur primus modus talium syllogismorum a prima ueniens propositione sic:
Si est a, est b; Atqui non est b; Non est igitur a.

