affirmatiua erit uel negatiua, et si affirmatiua quinque modis uel inesse significans, uel necessario inesse dupliciter, uel
contingenter inesse dupliciter, itemque totidem negabitur modis, simul non amplius quam decies proponetur.
[1.8.5] Quo fit ut tertia propositio cum duabus superioribus, centum inter se modis copulatis atque complexis,
iuncta atque commissa, mille omnes faciat complexiones. Centum namque duarum propositionum modi, cum decem
modis tertiae propositionis complicati, mille perficiunt; decies enim centum mille sunt. Rursus quoniam ex duabus
hypotheticis iuncta conditionalis quatuor categoricis copulatur, et duae inter se primae categoricae centum
complexionibus iungebantur, necesse est ut posteriores quoque duae centum complexionibus connectantur; quod si
centum superiorum propositionum categoricarum modi centum posteriorum categoricarum modis complicentur, fient
decem milia complexiones.
[1.8.6] In illis autem propositionibus quae tribus uariantur figuris, siquidem medius terminus similiter et in
prima et in secunda hypothetica proponatur, mille erunt complexiones, ad earum similitudinem quae ex tribus
categoricis connectuntur; tunc enim unus atque idem terminus in utrisque tres neque amplius faciet enuntiationes.
Similiter uero in utrisque proponitur hoc modo:
Si est a, est b; si est b, est c
hic enim b terminus, et ad a terminum, et ad c positus est, esse significans.
[1.8.7] Idem in necessariis et contingentibus intelligendum est. At si ita proponatur:
Si est a, est b, et, si necesse est esse b, est uel non est c
duae propositiones conditionales, id est quatuor praedicatiuae fiunt.
Quo fit ut secundum eas quae ex quatuor praedicatiuis connectuntur, decem millia faciunt complexiones.
Atque hi numeri tam in prima quam in secunda uel tertia figura sunt inspiciendi. Et nos quidem quantus esse
propositionum numerus posset, ascripsimus.
[1.9.1] Numquam tamen dissimiliter medius terminus enuntiatur: namque ut fiat extremorum conclusio,
medius terminus intercedit, cuius communitas extrema coniungit. Quod si medius diuersis modis in utraque
propositione dicatur, nec connectuntur extrema, atque ideo ne syllogismus quidem ullus fieri potest, cum praesertim ne
una quidem propositio dici possit, in qua medius terminus dissimiliter enuntiatur.
[1.9.2] Longe autem multiplex propositionum numerus existeret, si inesse significantes et necessarias et
contingentes affirmatiuas negatiuasque propositiones per uniuersales ac particulares, uel oppositas ac subalternas
uariaremus; sed id non conuenit, quia conditionalium termini propositionum indefinito maxime enuntiantur modo.
[1.9.3] Atque ideo superuacuum iudicaui determinatarum secundum quantitatem propositionum quaerere
multitudinem, cum determinatae conditionales proponi non soleant; fere autem /250/ hypotheticae propositiones ne per
necessitatem quidem uel per contingens enuntiantur sed illae maximae in usum collocutionis deducuntur, quae inesse
significant. Omnes uero necessariam tenere consequentiam uolunt, et quae inesse significant, et quibus necessitas
additur, et quibus praedicatio possibilitatis aptatur; haec enim terminis applicatur.
[1.9.4] Necessitas uero hypotheticae propositionis, et ratio earum propositionum ex quibus iunguntur inter se
connexiones, consequentiam quaerit, ut cum dico:
Si Socrates sedet, et uiuit
neque sedere eum, neque uiuere necesse est sed, si sedet, uiuere necesse est. Item cum dicimus:
Si sol mouetur, necessario ueniet ad occasum
tantumdem significat quantum, si sol mouetur, ueniet ad occasum.
Necessitas enim propositionis in consequentiae immutabilitate consistit.
[1.9.5] Item cum dicimus:
Si possibile est legi librum, possibile est ad uersum tertium perueniri
rursus necessitas consequentiae conseruata est; nam si possibile est legi librum, necesse est etiam id esse
possibile, ut ad uersum tertium perueniatur. Opponuntur autem hypotheticis propositionibus illne solse quae earum
substantiam perimunt. Substantia uero propositionum hypotheticarum in eo est, ut earum consequentiae necessitas
ualeat permanere.
[1.9.6] Si quis igitur recte conditionali propositioni repugnabit, id efficiet ut earum destruat /252/
consequentiam, ueluti cum ita dicimus:
Si a est, b est
non in eo pugnabit si monstret, aut non esse a, aut non esse b sed si posito quidem a, ostendit non statim
consequi esse b sed posse esse a, etiamsi b terminus non sit. Uel si negatiua sit conditionalis, eodem destruetur modo:
ut cum dicimus:
Si a est, b non est
non ostendendum est, aut non esse a, aut b esse; sed cum a sit, posse esse b terminum.
[1.9.7] Sunt autem hypotheticae propositiones, aliae quidem affirmatiuae, aliae negatiuae; sed de his nunc
loquor quae in consequentia positae in connexione esse dicuntur: affirmatiuae quidem, ut cum dicimus:
Si est a, est b
Si a non est, b est
negatiuae uero:
Si a est, b non est

