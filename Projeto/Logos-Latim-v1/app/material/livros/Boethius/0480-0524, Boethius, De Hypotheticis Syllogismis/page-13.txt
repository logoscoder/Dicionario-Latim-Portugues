b, non esse a, frustra est prima propositio, quae, cum a non sit, b non esse pronuntiat; fiet igitur rursus ut idem b sit ac
non sit.
[2.3.8] Ex assumptione namque erit b; ita enim dicitur:
Atqui est b
si uero hoc posito possit non esse a, rursus b non erit, quia prima propositio ait:
Si non sit a, non est b
quod est impossibile. Quod si ea portio propositionis quae praecedens est auferatur, nihil euenit necessarium.
Age enim ita dicamus:
Si non est a, non est b
assumamusque:
Atqui est a
non consequitur ut b uel esse uel non esse necessario concludatur, ut in hoc syllogismo:
Si non est animal, non est homo; Atqui est animal;
non necesse est uel esse hominem uel non esse. Hi igitur quatuor syllogismi imperfecti /274/ dicuntur, idcirco
quoniam per se non habent apertam atque perspicuam consequentiae necessitatem, eaque illis ex probatione conficitur.
[2.4.1] Ut igitur breuiter concludendum sit, in hypotheticis simplicibus syllogismis connexas habentibus
propositiones, quoquo modo factis, si quidem prima pars propositionis assumitur, si ea ponatur, fient quatuor
syllogismi per se cogniti atque perfecti; si uero id quod consequitur assumatur, nulla est syllogismo necessitas, nisi in
tertio tantum modo, qui non propter complexionis naturam sed propter terminorum contrarietatem, in quibus solis dici
potest, uidetur conclusionis necessitatem tenere.
[2.4.2] Itaque si quid in assumptione ex his quae in propositione sunt prolata ponatur, quatuor uel quinque fieri
necesse est syllogismos perfectos: quatuor, ubi prima pars propositionis, quintum uero, ubi secunda pars propositionis
ponendo assumitur, si non ad complexionis naturam sed ad terminos aspiciamus. Si quid uero ex his quae in
assumptione prima propositio enuntiat, auferatur, si quidem consequens pars propositionis auferatur, fient imperfecti et
probatione indigentes quatuor syllogismi; si uero prior propositionis pars auferatur, nulla erit necessitas syllogismi, nisi
in tertio tantum modo, ubi non facit necessitatem complexionis sed terminorum natura.
[2.4.3] Quocirca hi quoque quatuor uel quinque sunt syllogismi: quatuor quidem, si secunda propositionis pars
fuerit interempta; quintus /276/ uero, si eum non complexionis natura sed terminorum proprietate metiamur. Quocirca
si ex duobus terminis propositio prima consistat, octo sunt uel decem, nec amplius syllogismi. Ac de his quidem
conditionalibus syllogismis, quorum propositiones connexae sunt, et ex duabus praedicatiuis simplicibus constant,
sufficienter expeditum est. Nunc de his syllogismis dicendum est, qui uel ex praedicatiua et hypothetica, uel ex
hypothetica praedicatiuaque nectuntur. Horum autem facile complexiones omnium syllogismorum apparebunt, si prius
earum numerus exponatur.
[2.4.4] Sunt igitur priores quidem quae ex praedicatiua atque hypothetica connectuntur hae:
Si sit a, cum sit b, est c.
Si est a, cum sit b, non est c.
Si est a, cum non sit b, est c.
Si est a, cum non sit b, non est c.
Si non est a, cum sit b, est c.
Si non est a, cum sit b, non est c.
Si non est a, cum non sit b, est c.
Si non est a, cum non sit b, non est c.
[2.4.5] Ac primum quae sit earum natura, uidetur esse tractandum.
Neque enim quoquo modo conditio ponatur, conditionalis propositio fiet sed si illa consequentia propter
positam euenit conditionem. Nam si quis ita dicat:
Si homo est, cum sit animal, animatum est
non uidetur facere apposita conditio consequentiae necessitatem; nam etiam si non sit homo, nihilominus
tamen, cum sit animal, animatum est. At si ita ponatur:
Si homo /278/ est, cum sit animatum, animal est
uidetur consequentiae ratio in conditione consistere. Neque enim necesse est, cum animatum sit, esse animal,
nisi homo uel tale aliquid fuerit, quod animatum esse proponitur; tunc enim quod animatum est, animal esse necesse
est, homo namque uel quodlibet aliud tale animal est. Per singulas igitur propositiones eundum est, et spectanda est
earum singularis natura hoc modo.
[2.4.6] Prima propositio per quam enuntiatur si est a, cum sit b, esse c, talis esse debet ut b quidem possit esse
etiam praeter a, si tamen a fuerit, b non esse non possit; rursus idem b terminus possit esse etiam cum non est c, nec sit
necesse ut b posito sit etiam c sed tunc tantum necesse sit esse c, quando b terminus a terminum sequitur, ut si sit a
homo, b animatum, c animal. Animatum enim et praeter hominem et praeter animal esse potest; si uero sit homo,
animatum esse necesse est, et cum animatum hominis essentiam consequatur, consequitur ut idipsum animatum sit
animal.

