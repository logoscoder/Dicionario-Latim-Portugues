M. S. Boethius
De Hypotheticis Syllogismis

LIBER 1
[1.1.1] Cum in omnibus philosophiae disciplinis ediscendis atque tractandis summum in uita positum solamen
existimem, tum iocundius, et ueluti cum quodam fructu etiam laboris arripio quae tecum communicanda compono.
Nam et si ipsa speculatio ueritatis sua quodam specie sectanda est, fit tamen amabilior cum in commune deducitur.
Nullum enim bonum est quod non pulchrius elucescat, si plurimorum notitia comprobetur; namque alias taciturnitate
compressum et iam iamque silentio periturum, latius efflorescit et ab obliuionis interitu scientium participatione
defenditur.
[1.1.2] Fit quoque iocundior disciplina, cum inter eiusdem sapientiae conscios iubet esse sapientem: quod si
accedat, ut tecum mihi nunc res est, ea quae sponte iocunda sunt in amicitiae participationem deduci, necesse est studii
suauitatem quodam ueluti dulcissimo caritatis sapore condiri. Nam cum id in se obtineat amicitia proprium munus, ut
nolit habere solitarias cogitationes, tunc quod honeste quisque cogitat, nulli promptius, nisi quem diligit, confitetur.
Quo factum est ut, etiam /206/ si immensus labor coepto operi uiam negabat, animus tamen ad efficiendum quod
aggressus fuerat tui contemplatione sufficeret.
[1.1.3] Quid enim magnum studiosus tui amor efficeret, si intra facilitatis terminos constitisset? Quod igitur
apud scriptores quidem Graecos per quam rarissimos strictim atque confuse, apud Latinos uero nullos repperi, id tuae
scientiae dedicatum noster etsi diuturnus, coepti tamen efficax labor excoluit. Nam cum categoricorum syllogismorum
plenissime notitiam percepisses, de hypotheticis syllogismis saepe quaerebas, in quibus nihil est ab Aristotele
conscriptum. Theophrastus uero, uir omnis doctrinae capax, rerum tantum summas exsequitur; Eudemus latiorem
docendi graditur uiam sed ita ut ueluti quaedam seminaria sparsisse, nullum tamen frugis uideatur extulisse prouentum.
[1.1.4] Nos igitur, quantum ingenii uiribus et amicitiae tuae studio sufficimus, quae ab illis uel dicta breuiter
uel funditus omissa sunt, elucidanda diligenter et subtiliter persequenda suscepimus; in qua re superatae difficultatis
praemium fero, si tibi munus implesse uidear amicitiae, etsi non uidear satisfecisse doctrinae. Vale.
* * * * *
Omnis syllogismus certis et conuenienter positis propositionibus continetur. Propositio uero omnis aut
categorica est, quae praedicatiua dicitur, aut hypothetica, quae conditionalis uocatur.
[1.1.5] Praedicatiua est in qua aliquid de alio praedicatur hoc modo:
Homo animal est
hic enim animal de homine praedicatum est; hypothetica est quae cum quodam conditione denuntiat esse
aliquid si fuerit aliud, ueluti cum ita dicimus:
Si dies est, lux est
Hypotheticae autem propositiones ex categoricis constant, ut paulo posterius apparebit, quo fit ut syllogismus
/208/ quidem, qui ex categoricis propositionibus iunctus est, categoricus appelletur, id est praedicatiuus, qui uero ex
hypotheticis propositionibus constat, dicatur hypotheticus, id est conditionalis. Ut igitur horum syllogismorum
differentia peruideatur, spectanda prius est eorum in propositionum natura discretio.
[1.1.6] Videtur enim in aliquibus propositionibus nihil differre praedicatiua propositio a conditionali, nisi
tantum quidem orationis modo; uelut si quis ita proponat:
Homo animal est
id si ita rursus enuntiet:
Si homo est, animal est
hae propositiones orationis quidem modo diuersae sunt, rem uero non uidentur significasse diuersam. Primum
igitur dicendum est quod praedicatiua propositio uim suam non in conditione sed in sola praedicatione constituit, in
conditionali uero consequentiae ratio ex conditione suscipitur. Rursus praedicatiua simplex est propositio, conditionalis
uero esse non poterit, nisi ex praedicatiuis propositionibus coniungatur, ut cum dicimus:
Si dies est, lux est; Dies est;
atque:
Lux est
duae sunt praedicatiuae, id est simplices propositiones.
[1.1.7] Ad hoc illud est, quo maxime declaratur utrarumque proprietas, quod praedicatiua quidem propositio
habet unum terminum subiectum, alterum praedicatum; et id quod in praedicatiua propositione subicitur, illius
suscipere nomen uidetur quod in eadem propositione praedicatur hoc modo, ut cum dicimus:
Homo animal est
homo subiectum est, animal praedicatum, et homo animalis suscipit nomen, cum ipse homo animal esse
proponitur. /21O/
[1.2.1] At in his propositionibus quae conditionales dicuntur non est idem praedicationis modus; neque enim
omnino alterum de altero praedicatur sed id tantum dicitur esse alterum, si alterum fuerit, ueluti cum dicimus:

