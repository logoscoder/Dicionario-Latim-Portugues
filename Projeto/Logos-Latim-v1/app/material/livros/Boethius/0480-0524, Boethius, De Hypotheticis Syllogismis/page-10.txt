Si non est a, non est b.
Ad sequentem enim propositionem respiciendum est, ut an affirmatiua uel negatiua sit propositio iudicetur;
idem de compositis syllogismis conditionalibus intellegi oportebit. De his autem propositionibus quae in disiunctione
sunt positae, cum de earum syllogismis tractauero, commodius atque uberius dicam. /254/
LIBER 2
[2.1.1] Hypotheticos syllogismos, quos latine conditionales uocamus, alii quinque, tribus alii constare partibus
arbitrantur, quorum mox controuersiam diiudicabo, si prius quibus nominibus talium syllogismorum partes appellentur
ostendero. Quoniam enim omnis syllogismus ex propositionibus texitur, prima uel propositio, uel sumptum uocatur;
secunda uero dicitur assumptio, his quae infertur, conclusio nuncupatur. Cum enim ita dicimus:
Si homo est, animal est; Homo autem est; Animal igitur est
ea quidem enuntiatio per quam diximus:
Si homo est, esse animal
propositio uel sumptum uocatur, ea uero quam huic adiunximus:
Est autem homo
assumptio dicitur, tertia conclusio nominatur, per quam ostendimus animal esse qui fuerit homo.
[2.1.2] Sed quoniam saepe euenit ut propositionis enuntiatae consequentia non sit uerisimilis, propositioni
saepe adiungitur approbatio, per quam id quod est propositum uerum esse monstretur.
Assumptio saepe ad fidem per se non uidetur idonea: huic quoque iuuamen probationis adiungitur, ut /256/
uera esse uideatur; quo fit ut saepe quinque partes, saepe quatuor, interdum tres hypotheticos syllogismos habere
contingat. Nam quinque constabit partibus si et propositio et assumptio probationibus indigebunt; quod siue propositio,
siue assumptio probatione indigent, quadripartitus est syllogismus, quod si neutra est approbanda, tripartitus esse
relinquitur.
[2.1.3] In hac uero sententia etiam Marcus Tullius esse deprehenditur: in Rhetoricis enim syllogismos
quosdam quinquepartitos, quadripartitos alios esse confirmat. Quibus uero non placet talium syllogismorum partes ultra
ternarium numerum propagari, hi probationes propositionum atque assumptionum non putant in syllogismi partibus
esse ponendas, neque enim propositionem esse, de qua syllogismus possit existere, cui non consentit auditor; quod si
per se dubia est ea probatio quae propositioni dubiae iungitur, fidem faciens eidem cui coniungitur propositioni, faciat
ut sit idonea syllogismo.
[2.1.4] Ac per hoc tunc incipit esse propositio syllogismi, cum talis per probationem redditur, ut ex ea colligi
aliquid possit; tunc uero colligi ex se aliquid potest, cum probationis auxilio poterit ab auditore concedi. Quocirca
membrum quoddam, et quasi fulcimentum dubiae propositionis uel assumptionis, probatio esse uidetur, non pars etiam
syllogismi; sed nostra sententia his potius accedit qui tribus eum partibus constare pronuntiant. Etenim quaelibet
probatio quae uel propositioni uel assumptioni copulatur, propositionis esse uel assumptionis probatio dicitur.
[2.1.5] Cum igitur non ad syllogismum sed ad propositionem uel assumptionem cuius est probatio referatur,
non oportet eam syllogismi proprie partem uideri. Nam illud quod obici potest, nullus ignorat, quin partium /258/ partes
etiam totius partes esse dicantur; sed plurimum refert utrum ipsae sint primitus partes totius, an in secundarum partium
postremitate ponantur. Amplius, si sit per se nota ac probabilis propositio, totus syllogismus probatione non indiget;
quod si per se propositionis nulla fides est, necesse est ut ea propositio quodam ueluti testimonio probationis indigeat.
[2.1.6] Non igitur syllogismus probatione, in eo quod syllogismus est, indigebit, sed propositio, si fide propria
fuerit destituta. Idem etiam de assumptione dici potest. Quare manifestum est eorum esse sententiam praeponendam,
qui sullogismum putant tribus partibus constare. Praeterea si qua propositio probationis indigeat, ut eam ueri fides
sequatur, aliquo demonstrabitur syllogismo. Quocirca qui fieri potest ut recte syllogismus pars syllogismi simplicis esse
dicatur? ipsam enim probationem propositionis syllogismum, uel ex syllogismo esse necesse est.
[2.1.7] His itaque determinatis, de his protinus syllogismis quorum propositiones in connexione positae
duobus terminis constant, explicandum uidetur. Horum autem duplex forma est: quatuor enim fiunt per praecedentis
positionem qui sunt primi hypothetici atque perfecti, quatuor uero per sequentis negationem, qui cum demonstratione
egeant, non uidentur esse perfecti. Prioris uero negatione, uel sequentis positione, nullus omnino syllogismus efficitur.
Omnium igitur talium propositionum primum numerus explicetur, ut qui fiant ex his syllogismi facilis acquiratur
agnitio. Sunt autem /260/ quatuor:
Si est a, est b
Si est a, non est b
Si non est a, est b
Si non est a, non est b
Ac de prioribus quidem syllogismis atque perfectis primo loco dicendum est.
[2.2.1] Horum enim primus modus est hic ueniens a prima propositione:
Si a est, b est; Atqui est a; Est igitur b.
Cum enim prima propositio eam conditionem proponat, ut si sit a necesse sit consequi essentiam b termini,
idem assumptio quod praecedit assumit ac ponit, dicitque:
At est a

