ANICII MANLII SEVERINI BOETHII
IN CATEGORIAS ARISTOTELIS COMMENTARIA
LIBER PRIMUS
INTRODUCTIO
[159A] Expeditis his quae ad praedicamenta Aristotelis Porphyrii institutione digesta sunt, hos quoque
commentarios in praedicamenta perscribens mediocris styli seriem persecutus, nihil de aliorum quaestionum tractatione
permiscui sed dilucidandi moderatione seruata, nec angere lectorem breuitate uolui nec dilatatione confundere. Quare
prius breuiter huius operis aperienda uidetur intentio, quae est huiusmodi: Rebus praeiacentibus, et in propria
principaliter naturae constitutione manentibus, humanum solum genus exstitit, quod rebus nomina posset imponere.
Unde factum est ut sigillatim omnia prosecutus hominis animis singulis uocabula rebus aptaret.
Et hoc quidem (uerbi gratia) corpus hominem uocauit, illud uero lapidem, aliud lignum, aliud uero [159B]
colorem. Et rursus quicumque ex se alium genuisset, patris uocabulo nuncupauit. Mensuram quoque magnitudinis
proprii forma nominis terminauit, ut diceret bipedale esse, aut tripedale, et in aliis eodem modo. Omnibus ergo
nominibus ordinatis, ad ipsorum rursus uocabulorum proprietates figurasque reuersus est, et huiusmodi uocabuli
formam, quae inflecti casibus possit, 'nomen' uocauit; quae uero temporibus distribui, 'uerbum'.
Prima igitur illa fuit nominum positio, per quam uel intellectui subiecta uel sensibus designaret. Secunda
consideratio, qua singulas proprietates nominum figurasque perspicerent, ita ut primum nomen sit ipsum rei
uocabulum: ut, uerbi gratia, cum quaelibet res homo dicatur. Quod autem ipsum uocabulum, id est homo, nomen
uocatur, non [159C] ad significationem nominis ipsius refertur sed ad figuram, idcirco quod possit casibus inflecti.
Ergo prima positio nominis secundum significationem uocabuli facta est, secunda uero secundum figuram: et est prima
positio, ut nomina rebus imponerentur, secunda uero ut aliis nominibus ipsa nomina designarentur. Nam cum homo
uocabulum sit subiectae substantiae, id quod dicitur homo, nomen est hominis, quod ipsius nominis appellatio est.
Dicimus enim, Quale uocabulum est homo? et proprie respondetur: nomen.
In hoc igitur opere haec intentio est de primis rerum nominibus et de uocibus res significantibus disputare, non
in eo quod secundum aliquam proprietatem figuramque formantur sed in eo quod significantes sunt. Nam quodcumque
de substantia [159D] uel facere uel pati dicitur, non ita tractatur quasi unum eorum casibus inflecti possit, aliud uero
temporibus permutari sed quasi aut hominem, aut equum, aut indiuiduum aliquod, aut speciem genusue [160A]
significet.
Est igitur huius operis intentione uocibus res significantibus in eo quod significantes sunt pertractare. Haec
quidem est tempori introductionis, et simplicis expositionis apta sententia, quam nos nunc Porphyrium sequentes, quod
uidebatur expeditior esse planiorque digessimus. Est uero in mente de intentione, utilitate et ordine, tribus
quaestionibus disputare, uidelicet in alio commentario quem componere proposui de eisdem categoriis ad doctiores,
quarum una est quid praedicamentorum uelit intentio, ibique numeratis diuersorum sententiis, docebimus cui uostrum
quoque accedat arbitrium, quod nemo huic in praesentia sententiae repugnare miretur, cum uideat quanto illa sit altior
cuius non nimium ingredientium mentes capaces esse potuissent, ad quos mediocriter [160B] imbuendos ista
conscripsimus. Afficiendi ergo, et quodammodo disponendi mediocri expositione sunt in ipsi quasi disciplinae huius
foribus, quos ad hanc paramus scientiam admittere. Hanc igitur causam mutatae sententiae utriusque operis lector
agnoscat, quod illic ad scientiam Pythagoricam perfectamque doctrinam, hic ad simplices introducendorum motus
expositionis sit accommodata sententia.
Sed nunc ad propositum reuertamur, sitque in praesens praedicamentorum intentio, quae superius est
comprehensa, id est, de primis uocibus significantibus prima rerum genera in eo quod significantes sunt disputare: et
quoniam res infinitae sunt, infinitas quoque uoces quae significant eas esse necesse est: sed infinitorum nulla cognitio
est, infinita namque animo comprehendi [160C] nequeunt. Quod autem ratione mentis circumdari non potest, nullius
scientiae fine concluditur, quare infinitorum scientia nulla est: sed hic Aristoteles non de infinitis rerum
significationibus tractat sed decem praedicamenta constituens, ad quae ipsa infinita multitudo significantium uocum
referri debeat, terminauit: ut, uerbi gratia, cum dico homo, lignum, lapis, equus, animal, plumbum, stannum, argentum,
aurum, et alia huiusmodi quae nimirum infinitum sunt, haec omnia ad unum substantiae uocabulum deducantur. Haec
namque, etsi qua sunt alia quae certae sunt infinita uocabula unum substantiae nomen includit. Rursus cum dico
bipedale, tripedale, sex, quattuor, decem, lineam superficiem, soliditatem, et quaecumque alia ex eodem genere qua
infinita [160D] sunt, uno quantitas nomine continentur, ut haec omnia sub quantitate ponantur. Rursus cum dico album,
uel scientiam, uel bonum, uel malum, uel alia huiusmodi, quaeque in hoc quoquo genere [161A] infinita sunt, unum
tamen nomen concludens omnia qualitatis occurrit, et de aliis quoque similiter. Rerum ergo diuersarum indeterminatam
infinitamque multitudinem, decem praedicamentorum paucissima numerositate concludit, ut ea quae infinita sub
scientiam cadere non poterant, decem propriis generibus definita scientiae comprehensione claudantur. Ergo decem
praedicamenta quae dicimus, infinitarum in uocibus significationum genera sunt sed quoniam omnis uocum significatio
de rebus est, quae uoce significantur in eo quod significantes sunt, genera rerum necessario significabunt. Ut igitur

