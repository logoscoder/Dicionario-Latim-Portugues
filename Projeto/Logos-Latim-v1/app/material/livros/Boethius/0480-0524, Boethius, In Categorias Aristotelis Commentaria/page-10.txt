quoniam de indiuiduis solis homo praedicetur, idcirco species dicitur, et quoniam de specie differentibus animal dicitur,
idcirco animal genus uocamus. Et sunt quodammodo nominum nomina. Quare neque [177A] genus de animali, neque
species de homine, in eo quod quid sit praedicatur sed tantum designant, quomodo homo et animal de subiectis (ut
dictum est) propriis praedicentur. Ergo non est mirandum si ad eorum subiectum quae de subiecto dicuntur eius
predicati quod de subiecto non dicitur praedicatio perueniri non potest.
DIVERSORUM GENERUM ET NON SUBALTERNATIM POSITORUM DIVERSAE SECUNDUM
SPECIEM ET DIFFERENTIAE SUNT, UT ANIMALIS ET SCIENTIAE; ANIMALIS QUIDEM DIFFERENTIAE
SUNT UT GRESSIBILE ET VOLATILE ET BIPES, SCIENTIAE VERO NULLA HARUM EST; NEQUE ENIM
SCIENTIA AB SCIENTIA DIFFERT IN EO QUOD BIPES EST.
[177B] Cum multis modis genus dicatur, solum quod nunc tractari conuenit assumamus. Dicitur enim genus
quod de pluribus specie differentibus in eo quod quid sit praedicatur, ut animal praedicatur de homine, et de equo, et de
cane, et de boue, et de caeteris, quae omnia specie ipsa a se discrete sunt. Species uero est quod de pluribus numero
differentibus in eo quod quid sit praedicatur, ut homo praedicatur de Catone, Socrate, Platone, Virgilio, Cicerone, et de
singulis hominibus, qui specie ipsa non differunt sed tantum a se numero distant. Differentia uero est quae sub eodem
genere positas species propria qualitate disterminat, nam cum equus et homo quantum ad genus unum sint (uterque
enim animal est), differentia rationalis et irrationalis utrosque disiungit ac discernit. [177C] Qualitate enim quadam
rationabilitatis et irrationabilitatis uterque a propriae substantiae definitione dissentiunt. Ergo differentia est quae de
pluribus specie differentibus in eo quod quale sit praedicatur. Namque haec ipsa differentia quae est irrationabilitas de
multis specie differentibus praedicatur, ut de cygno, et equo, et pisce, quae omnia a se cum specie ipsa dissentient,
irrationabilitatis tamen qualitate coniuncta sunt. Sed non in omnibus differentia de pluribus specie differentibus
praedicatur. Sunt enim quaedam quae non nisi de una specie praedicantur, ut grauitas de sola terra, leuitas de solo igne,
proprie dicitur. At uero nec species semper de pluribus numero differentibus praedicatur; mundi enim species de uno
solo mundo dicitur, et phoenicis species de [177D] una tantum phoenice sed idcirco ita definita est quod frequentius
differentia de pluribus specie differentibus praedicatur quam de uno. Eodemque modo et species frequentius inuenitur
de pluribus numero differentibus praedicari, quam de una tantum re ac singulari.
His ita positis, sunt quaedam genera, quae generalissima nuncupantur, quibus genus inueniri non possit, sunt
species quibus alias subiectas species nullus inueniet. Inter utraque autem sunt alia quae subalterna genera nominantur,
quae superiorum quidem species sunt, posteriorum uero genera ut substantia genus quidem est generalissimum, ut eius
genus inueniri non possit, homo uero species est, ut eius species alia reperiri non ualeat. Animal uero ad [178A]
substantiam quidem species est, ad hominem uero genus. Decem igitur praedicamentorum significatio nihil aliud
demonstrat nisi rerum decem genera quae generalissima nominamus. Ergo quoties genera generalissima discrepant,
eorum quoque species discrepabunt; et quoties species discrepant, quoniam differentiis disiunguntur atque informantur,
differentiae quoque diuersarum specierum discrepabunt. Animal namque et scientia, quoniam est animal substantia,
scientia uero ad aliquid, quoniamque genus animalis est substantia, et genus scientiae est ad aliquid, omni substantiae a
se ratione discreta sunt, et differentiae quoque scientiae atque animalis omnibus qualitatibus disiunguntur. Est namque
differentia animalis, bipes et quadrupes, animal enim ab alio animali differt, [178B] quod hoc quidem bipes sit, ut
homo uel auis, illud uero quadrupes, ut equus atque bos; illud uero multipes, ut formica uel apis. Sed scientia
differentiis huiusmodi non habet, neque enim scientia a scientia differt in eo quod bipes est. Quare constat quoties
diuersa sunt genera, specierum quoque differentiis esse discretas.
At hoc est quod ait: DIVERSORUM GENERUM ET NON SUBALTERNATIM POSITORUM DIVERSAE
SECUNDUM SPECIEM ET DIFFERENTIAE SUNT. Et hoc exempli adiectione firmauit dicens: ANIMALIS ET
SCIENTIAE diuersas esse differentias, nam cum sit bipes animalis differentia, scientiae non est. Et hoc quidem de
diuersis generibus dictum est, id est quae subalterna non sunt. Quod si subalterna sunt genera, nihil prohibet alias
easdem esse differentias, alias diuersas, [178C] ut auis est species animalis, et rursus est genus corui, et est subalternum
genus, auis. Sed animalis differentiae sunt rationalis atque irrationalis, auis uero differentia rationalis non est. Nulla
enim auis ab alia aui differt, quod sit rationalis; ergo hoc loco non sunt eaedem subalternorum generum differentiae. Si
quis uero has generis, id est animalis differentias dicat, ut animalium alia sunt quae pascantur herbis, alia quae
seminibus, alia quae carnibus, hae differentiae conueniunt in subalterno genere, uidelicet in aui; namque auium sunt
aliae quae seminibus uescuntur, aliae quae herbis, aliae quae carnibus, ut uultur et miluus; ergo in subalternis generibus
nihil prohibet easdem esse differentias, et iterum discrepare; hoc autem idcirco euenit, quia quae de praedicato dicuntur
possunt de subiecto praedicari.
Quare quod dicitur [178D] de genere potest etiam dici de specie, atque hoc est quod ait:
SUBALTERNORUM VERO GENERUM NIHIL PROHIBET EASDEM ESSE DIFFERENTIAS;
SUPERIORA ENIM DE INFERIORIBUS GENERIBUS PRAEDICANTUR.
Sed cum diceret nihil prohibet easdem esse differentias, hoc quodam modo uoluit de monstrare esse quasdam
easdem differentias, alias uero posse esse diuersas, cui rem contrariam intulisse uidetur, cum dicit:
QUARE QUAECUMQUE PRAEDICATI DIFFERENTIAE FVERINT, EAEDEM ERUNT ETIAM
SUBIECTI.
Nam cum illic dixisset, nihil prohibet esse easdem differentias generum subalternorum, hic omnes easdem esse
declarat, dicit enim: QUAECUMQUE FUERINT DIFFERENTIAE PRAEDICATI, EASDEM ETIAM SUBIECTI

