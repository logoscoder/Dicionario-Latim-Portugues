dicuntur, ut est Socrates uel Plato. Hi enim quoniam substantiae sunt, in subiecto nullo sunt. Quoniam uero particulares
indiuiduique sunt, de nullo subiecto praedicantur.
SECUNDAE VERO SUBSTANTIAE sunt quibus commune est [182C] cum primis substantiis quod in
subiecto non sunt, proprium uero quod de subiecto praedicantur, quae secundae substantiae sunt uniuersales, ut est
homo atque animal; homo namque et animal in nullo sunt subiecto sed de subiecto aliquo praedicantur. Sunt igitur
primae substantiae particulares, secundae uniuersales.
PROPRIE autem substantias indiuiduas dicit quod hominem quidem idem ipsam speciem, et animal, quod est
genus, non nisi ex indiuiduorum cognitione colligimus. Quare quoniam ex singulorum sensibus generalitas intellecta
est, merito "propriae substantiae" indiuidua et singula nominantur.
PRINCIPALITER uero indiuiduae substantiae dictae sunt quod omne accidens prius in indiuidua, post uero in
secundas substantias uenit. Nam quoniam Aristarchus [182D] grammaticus est, homo uero est Aristarchus, est homo
grammaticus: ita prius omne accidens in indiuiduum uenit, secundo uero loco etiam in species generaque substantiarum
accidens illud uenire putabitur. Recte igitur quod prius subiectum est, hoc substantia PRINCIPALITER appellatur.
MAXIME autem substantia prima dicitur, idcirco quod quae maxime subiecta est rebus aliis, ea maxime
substantia dici potest: maxime autem subiecta est prima substantia; omnia enim de primis substantiis dicuntur, aut
primis substantiis insunt, ut genera et species: namque et genera et species praedicantur de propriis indiuiduis, ut
animal atque homo praedicantur de Socrate, id est secundae substantiae de primis: sin [183A] uero sint accidentia, in
primis substantiis principaliter sunt. Quare quoniam et accidentia in primis substantiis principaliter sunt, et secundae
substantiae de primis substantiis praedicantur, primae substantiae secundis substantiis accidentibusque subiectae sunt.
Quare quoniam istae maxime subiectae sunt et accidentium subsistentiae et secundarum substantiarum praedicationi,
idcirco maxime substantiae nuncupantur.
Dicit autem non omnis species neque omnia genera secundas esse substantias sed eas tantum quae primas
substantias continerent, UT EST HOMO ATQUE ANIMAL; homo namque continet Socratem, id est aliquam
indiuiduam substantiam. Animal uero continet indiuiduum speciemque, id est hominem et aliquem hominem. Quare
genera et species quae de [183B]primis substantiis praedicantur, ipsas secundas putat esse substantias; hoc autem hoc
modo ait:
SECUNDAE AUTEM SUBSTANTIAE DICUNTUR, IN QUIBUS SPECIEBUS ILLAE QUAE
PRINCIPALITER SUBSTANTIAE DICUNTUR INSUNT, HAE ET HARUM SPECIERUM GENERA
et inde conuenientia ponit exempla, ac si diceret: Non omnia genera neque omnes substantias dico sed eas
tantum species IN QUIBUS
indiuidua illa, id est primae substantiae sunt, ET HARUM SPECIERUM, id est quae continent primas
substantias, GENERA. Hoc autem idcirco dictum uidetur, ne quis colorem quod genus est, uel album quod est species,
secundas putet esse substantias, ista enim primas sub se non continent.
Sed dicat aliquis quemadmodum primae poterunt esse substantiae indiuiduae, cum omne quod prius est
sublatum auferat [183C] id quod est posterius, posterioribus uero sublatis priora non pereant? Homo namque si pereat,
Socrates quoque sit continuo periturus; si uero Socrates interierit, homo continuo non peribit. Si igitur, sublatis
generibus et speciebus, indiuidua perimuntur, sublatis indiuiduis, generas, speciesque permanent, magis primas
substantias species et genera nominari dignum fuit.
Sed hoc modo indiuiduorum natura non recte accipitur. Neque enim cuncta indiuiduorum substantia in uno
Socrate est, uel quolibet uno homine sed in omnibus singulis. Genera namque et species non ex uno singulo intellecta
sunt sed ex omnibus singulis indiuiduis, mentis ratione concepta. Semper etiam quae sensibus propinquiora sunt; ea
etiam proxime nuncupanda uocabulis arbitramur. [183D] Qui enim primus hominem dixit, non illum qui ex singulis
hominibus conficitur, concepit sed animo quemdam singularem atque indiuiduum cui hominis nomen imponeret. Ergo
sublatis singulis hominibus homo non remanet, et sublatis singulis animalibus animal interibit. Quocirca quoniam in
hoc libro de uocabulorum significatione tractatus habetur, ea quibus uocabula prius posita sunt, merito primas
substantias nuncupauit: prius autem illis uocabula sunt indita quae prius sub sensibus cadere potuerunt. Sensibus uero
obiiciuntur prima indiuidua, merito igitur ea prima in diuisione posuit.
Eodem quoque modo illa quaestio soluitur quae dicit: Cum naturaliter primae intellectibiles sint substantiae, ut
Deus et [184A] animus, cur non has primas substantias nuncupauerit? Quoniam hic de nominibus tractatus habetur,
nomina autem primo illis indita sunt quae principaliter sensibus fuere subiecta, posteriora uero in nominibus ponendis
putantur quaecumque ad intelligibilem pertinent incorporalitatem; quare quoniam in hoc opera principaliter de
nominibus tractatus est, de indiuiduis uero substantiis quae primae sensibus subiacent prima sunt dicta uocabula in
opere quo de uocabulis tractabatur, merito indiuiduae sensibilesque substantiae primae substantiae sunt positae. Cum
autem tres substantia sint, materia, species, et quae ex utriusque conficitur undique composita et compacta substantia,
hic neque de sola specie, neque de sola materia sed de [184B] utrisque mistis compositisque proposuit. Partes autem
substantiae incompositae et simplices sunt ex quibus ipsa substantia conficitur, species et materia, quas post per
transitum nominat, dicens substantiarum partes et ipsa esse substantias.
Atque haec hactenus. Nunc expositionis cursum ad sequentia conuertamus.

