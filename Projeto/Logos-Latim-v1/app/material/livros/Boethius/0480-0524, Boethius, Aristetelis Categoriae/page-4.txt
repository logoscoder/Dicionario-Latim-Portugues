quanta sit actio, tempore definiet, annuam uel sic aliquo modo assignans, et album quantum sit assignans superficie
definiet
(quanta enim fuerit superficies, tantum esse album dicet); quare solae proprie et secundum se ipsae quantitates
dicuntur quae dictae sunt, aliorum uero nihil per se sed, si forte, per accidens.
Quantitatibus uero nihil est contrarium (in his enim quae definita sunt manifestum est quoniam nihil est
contrarium, ut bicubito uel tricubito uel superficiei uel alicui talium -- nihil enim est contrarium), nisi multa paucis
dicat quis esse contraria uel magnum minori. Horum autem nihil est quantitas sed ad aliquid; nihil enim per se ipsum
magnum dicitur uel paruum sed ad aliud refertur; nam mons quidem paruus dicitur, milium uero magnum eo quod hoc
quidem sui generis maius sit, illud uero sui generis minus; ergo ad aliud est eorum relatio; nam, si per se ipsum
parurum uel magnum diceretur, numquam mons quidem aliquando paruus, milium uero magnum diceretur. Rursus in
uico quidem plures homines esse dicimus, in ciuitate uero paucos cum sint eorum multiplices, et in domo quidem
multos, in theatro uero paucos cum sint plures. Amplius bicubitum uel tricubitum et unumquodque talium quantitatem
significat, magnum uero uel paruum non significat quantitatem sed magis ad aliquid; quoniam ad aliud spectatur
magnum et paruum; quare manifestum est quoniam haec ad aliquid sunt. Amplius, siue aliquis ponat ea esse quantitates
siue non ponat, nihil illis erit contrarium; quod enim non est sumere per se ipsum sed ad solam alterius relationem,
quomodo huic aliquid erit contrarium? Amplius, si sunt magnum et paruum contraria, contingit idem simul contraria
suscipere et ea ipsa sibi esse contraria. Contingit enim simul idem paruum esse et magnum (est enim ad hoc quidem
paruum, ad aliud uero hoc idem ipsum magnum); quare idem paruum et magnum et eodem tempore esse contingit,
quare simul contraria suscipiet; sed nihil est quod uideatur simul contraria posse suscipere; ut substantia, susceptibilis
quidem contrariorum esse uidetur sed nullus simul sanus est et aeger, nec albus et niger simul; nihilque aliud simul
contraria suscipit.
Et eadem sibi ipsis contingit esse contraria; nam si est magnum et paruum contrarium, ipsum autem idem
simul est paruum et magnum, ipsum sibi erit contrarium; sed impossibile est ipsum sibi esse contrarium. Non est igitur
magnum paruo contrarium nec multa paucis; quare si quis haec non relatiua esse dicat, quantitas tamen nihil contrarium
habebit.
Maxime autem circa locum esse uidetur contrarietas quantitatis; sursum enim ei quod est deorsum contrarium
ponunt, regionem mediam deorsum dicentes propterea quod multa distantia est medietatis ad mundi terminos. Videntur
autem et aliorum contrariorum definitionem ab his proferre; quae enim multum a se inuicem distant in eodem genere
contraria esse definiunt.
Non uidetur autem quantitas suscipere magis et minus, ut bicubitum
(neque enim est aliud alio magis bicubitum); neque in numero, ut ternarius quinario (nihil enim magis tria
dicentur, nec tria potius quam tria); nec tempus aliud alio magis tempus dicitur; nec in his quae dicta sunt omnino
aliquid magis et minus dicitur. Quare quantitas non suscipit magis et minus.
Proprium autem maxime quantitatis est quod aequale et inaequale dicitur. Singulum enim earum quae dictae
sunt quantitatum et aequale dicitur et inaequale, ut corpus aequale et inaequale, et numerus aequalis et inaequalis
dicitur, et tempus aequale et inaequale; similiter autem et in aliis quae dicta sunt e singulis aequale et inaequale dicitur.
In caeteris uero quae quantitatis non sunt, non multum uidebitur aequale et inaequale dici, namque dispositio aequalis
et inaequalis non multum dicitur sed magis similis, et album aequale et inaequale non multum sed simile. Quare
quantitatis proprium est aequale et inaequale nominari.

[07] DE RELATIVIS VEL AD ALIQUID
Ad aliquid uero talia dicuntur quaecumque hoc ipsum quod sunt aliorum dicuntur, uel quomodolibet aliter ad
aliud, ut maius hoc ipsum quod est ad aliud dicitur (aliquo enim maius dicitur), et duplex ad aliud dicitur hoc ipsum
quod est (alicuius enim duplex dicitur); similiter autem et quaecumque alia talia sunt. At uero sunt etiam et haec ad
aliquid, ut habitus, affectio, scientia, sensus, positio; haec enim omnia quae dicta sunt hoc ipsum quod sunt aliorum
dicuntur et non aliter; habitus enim alicuius habitus est, et scientia alicuius scientia, et positio alicuius positio, et alia
quidem similiter. Ad aliquid ergo sunt quaecumque id quod sunt aliorum dicuntur uel quomodolibet aliter ad aliud; ut
mons magnus dicitur ad montem alium
(magnum enim ad aliquid dicitur), et simile alicui simile dicitur, et omnia talia similiter ad aliquid dicuntur.
Est autem et accubitus et statio et sessio positiones quaedam, positio uero ad aliquid est; iacere autem uel stare u el
sedere ipsa quidem non sunt positiones, denominatiue uero ex his quae dictae sunt positionibus nominantur.
Inest autem et contrarietas in relatione, ut uirtus malitiae contrarium est, cum sit utrumque ad aliquid, et
scientia inscientiae. Non autem omnibus relatiuis inest contrarietas; duplici enim nihil est contrarium, neque uero
triplici neque ulli talium. Videntur autem et magis et minus relatiua suscipere; simile enim magis et minus dicitur, et
inaequale magis et minus dicitur, cum utrumque sit relatiuum (simile enim alicui simile dicitur et inaequale alicui
intequale). Non autem omnia suscipiunt magis et minus; duplex enim non dicitur magis et minus duplex, nec aliquid
talium.
Omnia autem relatiua ad conuertentia dicuntur, ut seruus domini seruus dicitur et dominus serui dominus, et
duplum dimidii duplum et dimidium dupli dimidium, et maius minore maius et minus maiore minus; similiter autem et

