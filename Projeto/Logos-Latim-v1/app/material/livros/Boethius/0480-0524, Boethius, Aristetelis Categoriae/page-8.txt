Dicimur autem quales secundum singula; haec enim et habemus (scientes enim dicimur quod habemus
singulas scientias); quare haec erunt etiam qualitates, quae singulatim sunt, secundum quas et quales dicimur; haec
autem non sunt eorum quae sunt ad aliquid.
Amplius si contingat idem et quale esse et relatiuum, nihil est inconueniens in utrisque hoc generibus
annumerare.

[9] DE FACERE ET PATI
Suscipit autem et facere et pati contrarietatem et magis et minus; calefacere enim et frigidum facere contraria
sunt, et calefieri et frigidum fieri, et delectari et contristari; quare suscipit contrarietatem facere et pati. Et magis autem
et minus; est enim calefacere et magis et minus, et calefieri magis et minus, et contristari. Suscipiunt ergo et magis et
minus facere et pati. Ac de his quidem haec dicta sunt.
Dictum est autem et de situ in relatiuis, quoniam denominatiue a positionibus dicitur. De reliquis uero, id est
quando et ubi et habere, propterea quod manifesta sunt, nihil de his ultra dicitur quam quod in principio dictum est,
quod habere significat calciatum esse uel armatum, ubi uero in Lycio, uel alia quaecumque de his dicta sunt.
Igitur de his generibus quae proposuimus sufficienter dictum est.

[10] DE OPPOSITIS
Quotiens solent opponi, dicendum est. Dicitur autem alterum alteri opponi quadrupliciter, aut ut ad aliquid, aut
ut contraria, aut ut habitus et priuatio, aut ut affirmatio et negatio. Opponitur autem unumquodque istorum, ut sit
figuratim dicere, ut relatiua ut duplum medio, ut contraria ut bonum malo, ut secundum priuationem et habitum ut
caecitas et uisus, ut affirmatio et negatio ut sedet -- non sedet.
Quaecumque igitur ut relatiua opponuntur, ea ipsa quae sunt oppositorum dicuntur, aut quomodolibet aliter ad
ea; ut duplum medii, hoc ipsum quod est, dicitur duplum; et scientia scibilis rei scientia ut ad aliquid opponitur, et
dicitur scientia, hoc ipsum quod est, scibilis; et scibile, hoc ipsum quod est, ad oppositum dicitur, scilicet scientiam
(scibile enim aliqua scientia scibile dicitur).
Quaecumque ergo opponuntur ut ad aliquid, ea ipsa quae sunt oppositorum uel alio quolibet modo ad se
inuicem dicuntur.
Illa uero quae ut contraria, ipsa quidem quae sunt nullo modo ad inuicem dicuntur, contraria uero sibi inuicem
dicuntur; neque enim bonum mali dicitur bonum sed contrarium; nec album nigri album sed contrarium. Quare
differunt istae oppositiones inuicem.
Quaecumque uero contrariorum talia sunt ut in quibus nata sunt fieri et de quibus praedicantur, necessarium sit
alterum ipsorum inesse, nihil eorum medium est (quorum autem non est necessarium alterum inesse, horum omnium
est aliquid medium); ut aegritudo et sanitas in corpore animalis nata est fieri, et necesse est alterum ipsorum inesse
animalis corpori, aut aegritudinem aut sanitatem; et par quidem et impar de numero praedicatur, et necesse est horum
alterum numero inesse, uel par uel impar; et non est horum aliquid medium, neque aegritudinis neque sanitatis, neque
imparis neque paris. Quorum autem nor est necessarium alterum inesse, horum est aliquid medium; ut album et nigrum
in corpore natum est fieri, et non est necesse alterum eorum inesse corpori (non enim omne corpus uel album uel
nigrum est); et probum et improbum dicitur quidem de homine et de aliis pluribus, non est autem necesse alterum
inesse his de quibus praedicatur; non enim omnia aut proba sunt aut improba. Et est aliquid horum medium, ut albi et
nigri uenetum uel pallidum uel quicumque alii colores sunt, foedi uero et pulchri quod neque pulchrum est neque
foedum. In aliquibus quidem medietatibus posita sunt nomina, ut albi et nigri uenetum et pallidum; in aliquibus uero
non est nomine assignare medietatem, utriusque uero negatione definitur, ut nec bonum nec malum, nec iustum nec
iniustum.
Priuatio uero et habitus dicuntur quidem circa idem aliquid, ut uisio et caecitas circa oculum; uniuersaliter
autem dicere est in quo nascitur habitus fieri, circa hoc dicitur utrumque eorum.
Priuari uero tunc dicimus unumquodque habitus susceptibilium, quando in quo natum est inesse uel quando
natum est habere nullo modo habet.
Edentulum enim dicimus non qui non habet dentes, nec caecum qui non habet uisionem sed qui, quando
contigit habere, non habet (multa enim ex natiuitate neque dentes habent neque uisionem sed non dicuntur edentula
neque caeca).
Priuari uero et habere habitum non est habitus et priuatio; habitus enim est uisus, priuatio uero caecitas, habere
autem uisum non est uisus, nec caecum esse caecitas (priuatio enim quaedam est caecitas, caecum uero esse priuari,
non priuatio est).
Nam si idem esset caecitas et caecum esse, utraque de eodem praedicarentur; nunc uero minime sed caecus
quidem dicitur homo, caecitas uero nullo modo dicitur.
Opponi quidem et ista uidentur, priuari scilicet et habere habitum, quemadmodum priuatio et habitus; idem
enim modus est oppositionis;

