In commutatione uero est aliqua dubitatio, ne forte necesse sit quod commutatur secundum aliquem
reliquorum motuum commutari. Hoc autem non est uerum; paene enim secundum omnes passiones uel multas
commutari nobis contingit nullo aliorum motuum communicante; nam neque crescere necesse est quod secundum
passionem mouetur nec diminui, similiter autem et in aliis: quare diuersus erit motus ab aliis commutationibus
(nam si idem esset, oporteret omne quod commutatur mox aut crescere aut minui aut aliquem aliorum motuum
consequi; sed non est necesse). Similiter autem et quod crescit uel secundum quemlibet alterum motum mutatur.
Sed sunt quaedam quae crescunt et non commutantur, ut quadratum circumposito gnomone creuit quidem sed
commutatum non est; similiter autem et in aliis huiusmodi. Quare a se inuicem motus isti diuersi sunt.
Simpliciter autem motus quieti contrarius est; singulis uero motibus, generationi quidem corruptio, diminutio
uero cremento, secundum locum translationi secundum locum quies. Maxime autem uidetur opponi in contrarium
locum permutatio, ut de eo quod est deorsum ad id quod est sursum et de eo quod est sursum ad id quod est deorsum.
Reliquo uero de his qui assignati sunt motui non est facile assignare quid sit contrarium, uidetur autem neque
esse aliquid ei contrarium, nisi quis opponat secundum qualitatem quietem secundum qualitatem translationi quae in
contrarium, quemadmodum etiam in ea quae est secundum locum translatione secundum locum quietem uel in
contrarium locum translationem (est enim commutatio translatio secundum qualitatem).
Quare opponitur ei secundum qualitatem quies uel in contrarium qualitatis translatio, ut album fieri quod est
nigrum; commutatur enim, in contrarium qualitatis facta translatione.

[15] DE HABERE
Habere secundum plures modos dicitur aut enim ut habitum uel affectionem uel aliam aliquam qualitatem
(dicimur enim scientiam habere et uirtutem); aut ut quantitatem, ut quam quisque habet magnitudinem (dicitur enim
bicubitam uel tricubitam habere magnitudinem); aut circa corpus uestitum aut tunicam; aut in parte (ut in manu
anulum); aut partem (ut manum uel pedem); aut in uase (ut modius triticum uel dolium uinum; uinum enim dolium
habere dicitur, et modius triticum; haec igitur habere dicuntur ut in uase); uel ut possessionem (habere enim domum uel
agrum dicimur). Dicimur uero et habere uxorem et uxor uirum; uidetur autem alienissimus esse habendi modus qui
nunc dictus est; nihil enim aliud habere uxorem significat quam cohabitare. Fortasse autem et alii habendi modi
uidebuntur; qui autem solent dici paene omnes sunt annumerati.

