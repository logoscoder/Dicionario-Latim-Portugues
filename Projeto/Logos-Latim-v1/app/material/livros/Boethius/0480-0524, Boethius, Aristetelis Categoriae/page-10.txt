(diminutioni enim, quae mala est, superfluitas quae et ipsa mala est contrarium est). In paucis autem hoc
aliquis uidebit, in pluribus autem semper malo bonum contrarium est.
Amplius in contrariis non est necesse, si alterum fuerit, et reliquum esse; sanis enim omnibus, sanitas quidem
erit, aegritudo uero minime; similiter et albis omnibus albedo quidem erit, nigredo uero non erit. Amplius, si Socratem
sanum esse et Socratem aegrotare contrarium est, et non contingit simul eidem utraque inesse, numquam continget,
cum alterum contrariorum sit, reliquum esse; nam cum sit sanum esse Socratem, non erit aegrotare Socratem.
Manifestum est autem quoniam circa idem uel specie uel genere nata sunt fieri contraria; aegritudo namque et
sanitas circa corpus animalis, albedo uero et nigredo simpliciter circa corpus, et iustitia et iniustitia in anima.
Necesse est autem omnia contraria aut in eodem genere esse aut in contrariis generibus, uel ipsa esse genera;
album quidem et nigrum in eodem genere (color enim ipsorum genus est), iustitia uero et iniustitia in contrariis
generibus (huius enim uirtus, huius uitium genus est); bonum uero et malum non sunt in aliquo genere sed ipsa sunt
genera.

[12] DE PRIORE
Prius alterum altero dicitur quadrupliciter. Primo quidem et proprie secundum tempus, secundum quod scilicet
antiquius alterum altero et senius dicimus (eo enim quod plus est temporis longaeuius et antiquius dicitur).
Secundo quod non conuertitur secundum subsistendi consequentiam, ut unus duobus prius est (cum enim duo
sint, consequitur mox unum esse, cum uero sit unum non est necesse duo esse; quare non conuertitur ab uno
consequentia alterius subsistentiae); prius autem uidetur esse illud a quo non conuertitur subsistentiae consequentia.
Tertio uero secundum quendam ordinem prius dicitur, quemadmodum et in disciplinis et in orationibus; in
demonstratiuis enim disciplinis inest prius et posterius secundum ordinem (elementa enim priora sunt descriptionibus
secundum ordinem, et in grammatica elementa priora sunt syllabis), et in orationibus similiter (exordium enim
narratione prius est ordine).
Amplius praeter haec omnia, quod melius et honorabilius est, prius natura esse uidetur; solent autem plures
honoratiores [magis] et quos ipsi maxime uenerantur priores esse dicere; est autem hic modus paene alienissimus.
Atque hi quidem qui dicuntur modi prioris isti sunt.
Videtur autem praeter eos qui dicti sunt alter esse prioris modus; eorum enim quae conuertuntur secundum
essentiae consequentiam, quod alterius quomodolibet causa est digne prius natura dicitur. Quoniam autem sunt
quaedam talia, manifestum est; nam esse hominem conuertitur secundum subsistentiae consequentiam ad uerum de eo
sermonem; nam, si est homo, uerus sermo est quo dicimus quoniam est homo, et conuertitur
(nam, si uerus est: sermo quo dicimus quoniam est homo, hominem esse necesse est); est autem uerus sermo
nullo modo causa subsistendi rem, res autem uidetur quodammodo causa esse ut sermo uerus sit; nam, quoniam est res
uel non est, uerus sermo uel falsus dicitur. Quare secundum quinque modos prius alterum altero dicitur.

[13] DE HIS QUAE SIMUL SUNT
Simul autem dicuntur simpliciter et proprie quorum generatio in eodem tempore est; neutrum enim neutro
prius est aut posterius; simul autem secundum tempus ista dicuntur.
Naturaliter autem simul sunt quaecumque conuertuntur quidem secundum subsistendi consequentiam, si nullo
modo alterum alteri subsistendi causa sit, ut duplum et medium; conuertuntur enim ista (nam cum sit duplum est
medium, et cum sit medium est duplum), neutrum uero neutri subsistendi causa est.
Et ea quae ex eodem genere in contrarium diuiduntur simul natura esse dicuntur. In contrarium uero diuidi
dicuntur secundum eandem diuisionem, ut uolatile, gressibile et aquatile; haec enim in contrarium diuiduntur, cum ex
eodem genere sint; animal enim diuiditur in uolatile, gressibile et aquatile, et nullum horum prius est uel posterius sed
simul haec uidentur esse natura.
Diuiditur autem et unumquodque eorum in species iterum secundum eandem diuisionem, ut gressibile animal
et uolatile et aquatile. Erunt igitur et illa simul natura, quaecumque ex eodem ipso genere secundum eandem
subdiuisionem sunt, genera autem semper priora sunt; non enim conuertuntur secundum substantiae consequentiam, ut
aquatile quidem cum sit est animal, animal uero cum sit, non necesse est esse aquatile. Simul ergo natura esse dicuntur
quaecumque conuertuntur quidem secundum essentiae consequentiam, nullo autem modo alterum alteri subsistendi
causa est, et ex eodem genere quae in contrarium sibi diuiduntur; simpliciter autem simul sunt quorum generatio in
eodem tempore est.

[14] DE MOTU
Motus uero sunt species sex: generatio, corruptio, crementum, diminutio, commutatio, secundum locum
translatio. Alii quidem motus manifestum est quoniam a se inuicem diuersi sunt; neque enim est generatio corruptio,
nec crementum diminutio nec secundum locum translatio; similiter autem et caeterae.

