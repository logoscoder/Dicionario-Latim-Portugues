illud nouit ad quod hoc aliquo modo habet; nam si omnino nescit ad quod aliquo modo habet, nec si ad aliquid
quodammodo habet sciturus est. Et in particularibus hoc manifestum est; ut, si hoc ad aliquid scit definite quoniam
duplum est, et cuius duplum est definite nouit (nam si nullius definite nouit illud esse duplum, nec si omnino duplum
est nouit); similiter autem et hoc [ad] aliquid si nouit quoniam melius est, et quo melius erit definite eum scire necesse
est propter haec ipsa quae dicta sunt (non autem infinite quoniam hoc est peiore melius, opinio enim iam fit huiusmodi,
non scientia; neque enim sciet integre quoniam est peiore melius; nam fortasse contingit nihil eo esse peius); quare
manifestum est quoniam necesse est quod quis nouerit eorum quae sunt ad aliquid definite, etiam illud ad quod dicitur
sciturum esse definite. Caput uero et manum et eorum singula quae substantiae sunt, hoc ipsum quidem quod sunt
potest sciri definite, ad quod autem dicantur non necesse est; cuius enim hoc caput uel cuius haec manus non est dicere
definite; quare haec non erunt eorum quae sunt ad aliquid; quod si non sunt eorum quae sunt ad aliquid, uerum erit
nullam esse substantiam relatiuam. Fortasse autem difficile sit de huiusmodi rebus confidenter declarare nisi saepius
pertractata sint; dubitare autem de singulis non erit inutile.

[08] DE QUALI ET QUALITATE
Qualitatem uero dico secundum quam quales quidam dicimur.
Est autem qualitas eorum quae multipliciter dicuntur. Et una quidem species qualitatis habitus affectioque
dicantur. Differt autem habitus affectione quod permanentior et diuturnior est; tales uero sunt scientiae uel uirtutes;
scientia enim uidetur esse permanentium et eorum quae difficile moueantur, si quis uel mediocriter scientiam sumat,
nisi forte grandis permutatio facta sit uel ab aegritudine uel ab aliquo huiusmodi; similiter autem et uirtus, et iustitia uel
castitas et singula talium non uidentur facile posse moueri neque facile permutari. Affectiones uero dicuntur quae sunt
facile mobiles et cito permutabiles, ut calor et infrictio et aegritudo et sanitas et alia huiusmodi; affectus est enim
quodammodo circa eas homo, cito autem permutatur ut ex calido frigidus fiat et ex sanitate in aegritudinem; similiter
autem et in aliis, nisi forte in his quoque contingit per temporis longitudinem in naturam cuiusque translata et
insanabilis uel difficile mobilis, quam iam quilibet habitudinem uocet.
Manifestum est autem quoniam haec uolunt habitus nominari, quae sunt diuturniora et difficile mobilia;
namque in disciplinis non multum retinentes sed facile mobiles dicunt habitum non habere, quamuis sint ad disciplinam
peius meliusue dispositi. Quare differt habitus affectione, quod hoc quidem facile mobile est, illud uero diuturnius et
difficile mobile.
Sunt autem habitus etiam affectiones, affectiones uero non necessario habitus; qui enim retinent habitum et
quodammodo affecti sunt ad ea uel peius uel melius; qui autem affecti sunt, non omnino retinent habitum.
Aliud uero genus qualitatis est secundum quod pugillatores uel cursores uel salubres uel insalubres dicimus, et
simpliciter quaecumque secundum potentiam naturalem uel impotentiam dicuntur. Non enim quoniam sunt affecti
aliquo modo, unumquodque huiusmodi dicitur sed quod habeant potentiam naturalem uel facere quid facile uel nihil
pati; ut pugillatores uel cursores dicuntur non quod sint affecti sed quod habeant potentiam hoc facile faciendi, salubres
autem dicuntur eo quod habeant potentiam naturalem ut nihil a quibuslibet accidentibus patiantur, insalubres uero quod
habeant impotentiam nihil patiendi. Similiter autem et durum et molle sese habent; durum enim dicitur quod habeat
potentiam non citius secari, molle uero quod eiusdem ipsius habeat impotentiam.
Tertium uero genus qualitatis est passibiles qualitates et passiones. Sunt autem huiusmodi ut dulcedo uel
amaritudo et omnia his cognata, amplius calor et frigus et albedo et nigredo. Et quoniam hae qualitates sunt,
manifestum est; quaecumque enim ista susceperint qualia dicuntur secundum ea; ut mel, quoniam dulcedinem suscepit,
dicitur dulce, et corpus album quod albedinem susceperit; similiter autem sese habet etiam in caeteris.
Passibiles uero qualitates dicuntur non quo ea quae illas susceperint qualitates aliquid patiantur; neque enim
mel, quoniam aliquid passum sit, idcirco dicitur dulce, nec aliud aliquid huiusmodi; similiter autem his et calor et frigus
passibiles dicuntur non quo ea quae eas suscipiunt qualitates aliquid patiantur sed quoniam singulum eorum quae dicta
sunt secundum sensus qualitatum passionis perfectiua sunt, passibiles qualitates dicuntur; dulcedo enim passionem
quandam secundum gustum efficit, et calor secundum tactum; similiter autem et alia.
Albedo autem et nigredo et alii colores non similiter his quae dicta sunt passibiles qualitates dicuntur sed hoc
quod hae ipsae ab aliquibus passionibus innascuntur.
Quoniam ergo fiunt propter aliquam passionem multae colorum mutationes, manifestum est; erubescens enim
aliquis rubicundus factus est et timens pallidus et unumquodque talium.
Quare uel si quis naturaliter aliquid talium passionum passus est, similem colorem eum habere oportet; quae
enim affectio nunc ad uerecundiam circa corpus facta est, et secundum naturalem constitutionem eadem affectio fit,
quare naturaliter color similis fit.
Quaecumque igitur talium casuum ab aliquibus passionibus difficile mobilibus et permanentibus principium
ceperunt, qualitates dicuntur; siue enim [uel] secundum naturalem substantiam pallor aut nigredo facta est, qualitas
dicitur (quales enim secundum eas dicimur), siue propter aegritudinem longam uel propter aestum contingit uel nigredo
uel pallor, et non facile praeterit et in uita permanet, qualitates et ipsae dicuntur (similiter enim quales secundum eas
dicimur).

