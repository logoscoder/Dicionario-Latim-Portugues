quam primo, et calidum magis et minus dicitur; substantia uero non dicitur (neque homo magis dicitur nunc homo
quam antea dicitur, nec caeterorum aliquid quae sunt substantia); quare non suscipiet substantia magis et minus.
Maxime autem proprium substantiae uidetur esse quod, cum sit idem et unum numero, contrariorum
susceptibile est. Et in aliis quidem nullis hoc quisquam habeat proferre quae non sunt substantiae, quod unum numero
contrariorum erit susceptibile; ut color, quod est unum et idem numero, non erit album et nigrum, nec eadem actio et
una numero erit mala et bona; similiter autem et in aliis quaecumque substantiae non sunt. Ipsa uero substantia, cum sit
una et eadem numero, contrariorum susceptibilis est; ut quidam homo, unus et idem cum sit, aliquando albus aliquando
niger fit, et calidus et frigidus, et improbus et probus. In aliis uero nullis tale aliquid uidetur, nisi quis opponat
orationem et opinionem dicens huiusmodi esse; eadem enim oratio et uera et falsa esse uidetur, ut, si uera oratio est
aliquem sedere, cum ipse surrexerit eadem ipsa erit falsa; similiter autem et in opinione; si quis enim uere opinabitur
sedere aliquem, cum ipse surrexerit false opinabitur, eandem de eo retinens opinionem. Quod si quis etiam hoc recipiat,
at modo ipso differt; eadem enim quae sunt in substantiis ipsa permutata contrariorum sunt susceptibilia (frigidum enim
ex calido factum permutatum est, et nigrum ex albo et probum ex improbo, similiter autem et in aliis singula ipsa
permutationem suscipientia contrariorum susceptibilia sunt), oratio uero et opinio ipsa quidem immobilia omnino
semperque permanent, re uero mota contrarietas circa ea fit; oratio enim permanet eadem sedere aliquem, re uero mota
aliquotiens quidem uera fit aliquotiens falsa; similiter autem et in opinione. Quapropter hoc modo proprium erit
substantiae ut secundum propriam permutationem susceptibilis contrariorum sit - si quis etiam hoc suscipiat, opinionem
et orationem contrariorum esse susceptibiles; non est autem hoc uerum; etenim oratio et opinio non quod ea suscipiant
aliquid contrariorum esse susceptibilia dicuntur sed quod circa alteram quandam passionem sint. - Eo enim quo res est
uel non est, eo oratio uel uera uel falsa dicitur, non eo quod ipsa susceptibilis est contrarii. Simpliciter enim nihil neque
oratio mouetur neque opinio, quare non erunt susceptiuae contrariorum nullo in eis facto. Substantia uero, quod ipsa
suscipiat contraria, eo dicitur contrariorum susceptibilis. Aegritudinem enim et sanitatem suscipit, et albedinem et
nigredinem; et unumquodque talium ipsa suscipiens contrariorum esse dicitur susceptibilis. Quare proprium erit
substantiae, cum sit idem et unum numero, susceptibilem contrariorum esse. Et de substantia quidem haec dicta sint.
[06] DE QUANTITATE
Quantitatis aliud est continuum, aliud disgregatum atque discretum; et aliud quidem ex habentibus positionem
ad se inuicem suis partibus constat, aliud uero ex non habentibus positionem. Est autem discreta quantitas ut numerus et
oratio, continua uero ut linea, superficies, corpus, praeter haec uero tempus et locus. Partium enim numeri nullus est
communis terminus ad quem partes ipsius coniungantur; ut quinarius, si est pars denarii, ad nullum communem
terminum coniunguntur quinque et quinque sed disiuncti sunt; et tres et septem ad nullum communem terminum
coniunguntur; neque omnino aliquis habebit in numero sumere communem terminum partium sed semper discretae
sunt; quare numerus discretorum est. Similiter est autem et oratio discretorum; (quoniam enim quantitas est et oratio
manifestum est; mensuratur enim syllaba longa et breuis; dico uero illam quae fit cum uoce orationem); ad nullum enim
communem terminum partes eius coniunguntur; neque enim est communis terminus ad quem syllabae coniunguntur sed
unaquaeque discreta est secundum se ipsam. Linea uero continua est; namque est sumere communem terminum ad
quem partes ipsius coniunguntur, hoc est autem punctum, et superficiei linea
(superficiei enim partes ad quendam communem terminum coniunguntur). Similiter autem et in corpore
habebit quis sumere communem terminum, uel lineam uel superficiem, ad quem partes corporis coniunguntur. Sunt
autem talium et tempus et locus; praesens enim communis est terminus ad quem coniunguntur praeterita uel futura.
Rursus locus continuorum est; locum enim quendam partes corporis retinent, quae ad quendam communem terminum
coniunguntur; ergo et loci partes, quas tenent singulae partes corporis, ad eundem terminum coniunguntur ad quem et
partes corporis iungebantur; quare continuum est et locus; ad unum enim communem terminum eius partes
coniunguntur.
Amplius alia sunt quae ex habentibus ad se inuicem positionem suis partibus constant; ut lineae quidem partes
habent ad se inuicem positionem (singulae enim iacent alicubi, et possis cognoscere et designare ubi singulae in
superficie iaceant et ad quam caeterarum partium coniungantur); similiter autem et superficiei partes habent aliquam
positionem (similiter enim designabuntur singulae ubi iacent, et quae ad se inuicem coniunguntur). Et soliditatis
quoque et loci similiter. In numero uero nullus habet perspicere quemadmodum partes habeant ad se inuicem aliquam
positionem uel ubi iaceant uel quae ad quam coniungantur; at uero nec temporis; nihil enim permanet ex partibus
temporis, quod autem non est permanens, quomodo hoc habebit aliquem positionem? Sed magis ordinem quendam
dices retinere idcirco quod temporis hoc quidem prius est, illud uero posterius. Et in numero quoque eo quod prius
numeretur unus quam duo et duo quam tres; et sic habebunt aliquem ordinem, positionem uero non multum accipies. Et
oratio similiter; nihil enim eius partium permanet sed dictum est et non est ultra hoc sumere, quare non erit ulla positio
eius partium cuius permanet nihil. Igitur alia ex habentibus ad se inuicem partibus positionem constant, alia uero ex non
habentibus positionem.
Proprie autem quantitates hae solae sunt quas diximus, alia uero omnia secundum accidens sunt; ad haec enim
aspicientes et alias dicimus quantitates, ut multum dicitur album eo quod superficies multa sit, et actio longa eo quod
tempus multum et longum sit, et motus multus; neque enim horum singulum per se quantitas dicitur; ut, si quis assignet

