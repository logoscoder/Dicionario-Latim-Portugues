<...>.
Non est autem nec quod sub affirmatione uel negatione est negatio uel affirmatio; affirmatio enim oratio est
affirmatiua et negatio oratio negatiua, eorum uero quae sunt sub affirmatione yel negatione nihil est oratio. Dicuntur
autem et ista sibi opponi ut affirmatro et negatio; nam etiam in his modus oppositionis idem est; quemadmodum enim
affirmatio ad negationem opponitur, ut sedet - non sedet, sic res quae sub utrisque est sibi opponitur sedere et non
sedere.
Quoniam autem priuatio et habitus non sic opponuntur ut ad aliquid, manifestum est; neque enim dicitur hoc
ipsum quod est oppositi; uisus enim non est caecitatis uisus, nec alio ullo modo ad ipsum dicitur; similiter autem nec
caecitas dicitur caecitas uisus sed priuatio uisus caecitas dicitur <...>. Amplius omnia quaecumque ad aliquid dicuntur
conuersim dicuntur, quare etiam caecitas, si esset eorum quae sunt ad aliquid, conuerteretur illud ad quod dicitur; sed
non conuertuntur; neque enim dicitur uisus caecitatis.
Quoniam autem neque ut contraria opponuntur ea quae secundum priuationem et habitum dicuntur, ex his
manifestum est. Quorum enim contrariorum nihil est medium, necesse est, in quibus nata sunt fieri aut de quibus
praedicari, alterum ipsorum inesse semper; horum enim nihil erat medium, quorum necesse erat alterum inesse eorum
susceptibili, ut in aegritudine et sanitate et impari atque pari. Quorum autem est aliquid medium nunquam necesse est
omni inesse alterum; nam neque album aut nigrum necesse est omne esse eorum susceptibili, nec frigidum nec calidum
(nihil enim prohibet aliquam ipsorum inesse medietatem); erat etiam istorum medietas, quorum non necesse esset
alterum inesse eorum susceptibili, nisi forte aliquibus naturaliter contigerit unum ipsorum inesse, ut igni calidum esse et
niui album (in his autem necesse est definite unum ipsorum inesse, et non hoc aut illud; neque enim potest ignis esse
frigidus nec nix esse nigra); quare non necesse est omnibus eorum susceptibilibus alterum horum inesse sed solis his
quibus naturaliter unum inest, et his definite unum, non autem hoc aut illud.
In priuatione uero et habitu neutrum uerum est eorum quae dicta sunt, neque enim semper eorum susceptibili
necesse est alterum ipsorum inesse; quod enim nondum natum est habere uisum neque caecum neque uisum habere
dicitur, <...> habens uisum dicitur; et horum non definite alterum sed aut hoc aut illud (neque enim necesse est aut
caecum aut habentem uisum esse sed aut hoc aut illud); in contrariis uero, quorum est medietas, numquam necesse est
omni alterum inesse sed aliquibus, et his definite unum. Quare manifestum est quoniam secundum neutrum modum
quemadmodum contraria opponuntur [ita sibi sunt] ea quae sunt secundum priuationem et habitum opposita.
Amplius in contrariis, cum sit eorum susceptibile, potest fieri in alterna mutatio, nisi cui naturaliter unum insit,
ut igni calido esse; quod enim sanum est potest aegrescere, et album nigrum fieri, et frigidum calidum, et ex probo
improbum et ex improbo probum fieri potest (improbus enim in meliorem consuetudinem sermonemque perductus uel
parum sese dabit in melius; sin uero uel semel paruam intentionem sumat, manifestum est quoniam aut perfectissime
permutetur aut magnam sumat intentionem; semper enim mobilior ad uirtutem fit, si quamlibet a principio sumpserit
intentionem, quare erit possibile maiorem illum intentionem sumere; et hoc saepius factum perfecte in contrariam
habitudinem consistere, nisi tempore prohibeatur). In priuatione uero et habitu impossibile est ad inuicem fieri
mutationem; ab habitu enim ad priuationem fit permutatio, a priuatione uero ad habitum impossibile est; neque enim
factus aliquis caecus rursus uidit, nec caluus rursus crinitus factus est, nec edentulus dentes creauit.
Quaecumque uero ut affirmatio et negatio opponuntur, manifestum est quoniam secundum nullum modum
eorum qui dict sunt opponuntur; in his enim solis necesse est hoc quidem esse uerum illud uero falsum. Nam neque in
contrariis necesse est semper alterum esse uerum, alterum uero falsum, nec in relatiuis, neque in habitu et priuatione; ut
sanitas et aegritudo contraria sunt sed neutrum ipsorum neque uerum neque falsum est; similiter autem et duplum et
medium quae ut ad aliquid opponuntur, non est eorum alterum falsum alterum uerum; nec uero ea quae secundum
habitum et priuationem sunt, ut uisus et caecitas. Omnino autem nihil eorum quae secundum nullam complexionem
dicuntur aut uerum aut falsum est; omnia autem quae diximus sine complexione dicuntur.
At uero magis hoc uidetur contingere in his quae secundum complexionem dicuntur (sanum enim esse
Socratem et aegrotare Socratem contraria sunt) sed nec in his quoque necesse est semper alterum uerum esse, alterum
autem falsum; cum enim sit Socrates, est hoc quidem uerum illud uero falsum, cum autem non sit, utraque falsa sunt;
nam neque aegrotare neque sanum esse uerum est cum ipse Socrates non sit omnino. In priuatione uero, cum non sit,
neutrum uerum est, et cum sit, non semper alterum uerum est; uisum enim habere Socratem et caecum esse Socratem
opponuntur ut habitus et priuatio, et cum sit, non est necesse alterum uerum esse uel falsum (quando enim non est natus
ut habeat, utraque falsa sunt), cum autem non sit omnino Socrates, sic quoque utraque falsa sunt, et habere eum uisum
et eum esse caecum.
In affirmatione uero uel negatione semper, uel si sit uel si non sit, alterum ipsorum uerum, alterum falsum erit;
aegrotare enim Socratem et non aegrotare Socratem, cum sit idem ipse, manifestum est quoniam alterum eorum uerum
uel falsum est, cum non sit, similiter (namque aegrotum esse, cum non sit, falsum est, non aegrotare uero uerum est).
Quare in solis his erit semper alterum ipsorum uerum esse uel falsum, quaecumque ut affirmatio et negatio opponuntur.
[11]
Contrarium autem est bono quidem ex necessitate malum (hoc autem manifestum est ex unaqunque
inductione, ut sanitati aegritudo et iustitiae iniustitia et fortitudini timiditas, similiter autem et in aliis), malo uero
aliquotiens bonum contrarium est, aliquotiens malum

