Quaecumque uero ex his quae facile soluuntur et cito transeunt fiunt, passiones dicuntur; non enim dicimur
secundum eas quales; neque enim qui propter uerecundiam rubicundus factus est rubicundus dicitur, nec cui pallor
propter timorem uenit pallidus sed magis quod aliquid passus sit; quare passiones huiusmodi dicuntur, qualitates uero
minime. Similiter autem his et secundum animam passibiles qualitates et passiones dicuntur. Quaecumque enim mox in
nascendo ab aliquibus passionibus fiunt, qualitates dicuntur, ut dementia uel ira uel alia huiusmodi; quales enim
secundum eas dicimur, id est iracundi et dementes. Similiter autem et quaecumque alienationes non naturaliter sed ab
aliquibus aliis casibus factae sunt difficile praetereuntes et omnino immobiles, etiam huiusmodi qualitates sunt; quales
enim secundum eas dicimur. Quaecumque enim ex his quae citius praetereunt fiunt, passiones dicuntur, ut si quis
contristatus iracundior est; non enim dicitur iracundus qui in huiusmodi passione iracundior est sed magis aliquid
passus; quare passiones quidem huiusmodi dicuntur, qualitates uero minime.
Quartum uero genus qualitatis est forma et circa aliquid constans figura; ad haec quoque rectitudo uel curuitas,
et si quid his simile est; secundum enim unumquodque eorum quale quid dicitur; quod enim est triangulum uel
quadratum quale quid dicitur, et quod est rectum uel curuum. Et secundum figuram uero unumquodque quale dicitur.
Rarum uero et spissum uel asperum uel lene putabitur quidem qualitatem significare, uidentur autem aliena
esse huiusmodi a qualitatis diuisione; quandam enim quodammodo positionem uidetur partium utrumque monstrare;
spissum quidem eo quod partes sibi ipsae propinquae sint, rarum uero quod distent a se inuicem; et lene quidem quod
in rectum sibi partes iaceant, asperum uero cum haec quidem pars superet, illa uero sit inferior. Et fortasse alii quoque
appareant qualitatis modi sed qui maxime dicuntur hi sunt.
Qualitates ergo sunt haec quae dicta sunt, qualia uero quae secundum haec denominatiue dicuntur, uel
quomodolibet ab his.
In pluribus quidem et paene in omnibus denominatiue dicuntur, ut ab albedine albus et a grammatica
grammaticus et a iustitia iustus, similiter autem et in caeteris. In aliquibus uero propterea quod qualitatibus nomina non
sunt posita impossibile est ab his denominatiue dici, ut cursor uel pugillator, si secundum potentiam naturalem dicitur, a
nulla qualitate denominatiue dicitur; neque enim positum est nomen illis potestatibus: secundum quas isti quales
dicuntur, quemadmodum etiam in disciplinis secundum quas uel pugillatores uel palaestrici secundum affectionem
dicuntur
(pugillatoria enim disciplina dicitur et palaestrica, quales uero ab his denominatiue qui ad eas sunt affecti
dicuntur). Aliquando autem et posito nomine denominatiue non dicitur id quod secundum ipsam quale quid dicitur, ut a
uirtute probus dicitur; hoc enim quod habet uirtutem probus dicitur sed non denominatiue a uirtute; non est autem hoc
in multis. Qualia ergo dicuntur quaecumque ex his quae dictae sunt qualitatibus denominatiue dicuntur uel quolibet alio
ab ipsis modo.
Inest autem et contrarietas secundum qualitatem, ut iustitia iniustitiae contrarium est et albedo nigredini et alia
similiter; et secundum eas qualia quae dicuntur, ut iustum iniusto et album nigro. Non autem hoc in omnibus est; rubeo
enim et pallido et huiusmodi coloribus nihil est contrarium cum qualitates sint.
Amplius: si ex contrariis unum fuerit quale, et reliquum erit quale. Hoc autem manifestum est omnia alia
praedicamenta proferenti, ut si est iustitia iniustitiae contrarium, qualitas est autem iustitia, nihilo minus qualitas erit
iniustitia; nullum enim aliud praedicamentum conuenit iniustitiae, nec quantitas nec relatio nec ubi nec omnino aliquid
huiusmodi, nisi sola qualitas; similiter autem et in aliis secundum qualitatem contrariis.
Suscipit autem qualitas magis et minus; album et enim magis et minus alterum altero dicitur, et iustum alterum
altero magis. Et idem ipsum sumit intentionem (album enim cum sit, contingit illud fieri albius); hoc autem in omnibus
non est sed in pluribus; dubitabit enim quis an iustitia magis esse iustitia dicatur; similiter autem et in aliis
affectionibus. Quidam uero in hoc dubitant; dicunt enim iustitiam iustitia non nimis magis uel minus dici, nec sanitatem
sanitate; minus autem habere alterum altero sanitatem dicunt, et iustitiam minus alterum altero habere, similiter et
grammaticam et alias disciplinas. Sed secundum eas qualia quae dicuntur indubitate suscipiunt magis et minus; magis
enim grammaticus alter altero dicitur et iustior et sanior, et in aliis similiter.
Triangulum uero et quadratum non uidetur magis suscipere, nec aliquid aliarum formarum.
Quaecumque enim definitionem trianguli suscipiunt et circuli, omnia similiter triangula uel circuli sunt, de his
autem quae non suscipiunt nihil magis alterum altero dicitur; nihil enim quadratum magis quam parte altera longior
forma circulus est; nullum enim ipsorum suscipit circuli rationem. Simpliciter autem, si utraque non suscipiunt
propositi rationem, non dicitur alterum altero magis. Non igitur omnia qualia suscipiunt magis et minus. Ex his ergo
quae dicta sunt nihil est proprium qualitatis.
Simile autem et dissimile secundum solas dicuntur qualitates; simile enim alterum alteri non est secundum
aliud nisi secundum hoc quod quale est. Quare proprium erit qualitatis secundum eam simile et dissimile dici.
At uero non decet conturbari ne quis nos dicat de qualitate propositionem facientes multa de relatiuis
interposuisse; habitudines enim et affectiones eorum quae sunt ad aliquid esse diximus. Paene enim ea quae sunt in
omnibus his generibus ad aliquid dicuntur, eorum uero quae sunt singulatim nihil; scientia enim, quae genus est, hoc
ipsum quod est alterius dicitur (alicuius enim scientia dicitur), singulorum uero nihil hoc ipsum quod est alterius
dicitur, ut grammatica non dicitur alicuius grammatica nec musica alicuius musica sed si forte secundum genus
proprium et istae dicuntur alicuius; ut grammatica alicuius dicitur scientia, non alicuius grammatica, et musica alicuius
scientia, non alicuius musica; quare singula non sunt relatiua.

