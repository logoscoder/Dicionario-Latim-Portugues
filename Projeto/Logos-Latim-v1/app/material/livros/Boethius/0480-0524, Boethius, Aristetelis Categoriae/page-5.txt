in aliis; sed casu aliquotiens differt secundum locutionem, ut scientia scibilis rei dicitur scientia et scibile scientia
scibile, et sensus sensibilis sensus et sensibile sensu sensibile. At uero aliquotiens non uidebitur conuertere nisi
conuenienter ad quod dicitur assignetur sed peccet is qui assignat; ut ala si assignetur auis, non conuertitur ut sit auis
alae; neque enim conuenienter prius assignatum est ala auis; neque enim in eo quod auis, in eo eius ala dicitur sed in eo
quod alata est (multorum enim et aliorum alae sunt, quae non sunt aues); quare si assignetur conuenienter, et
conuertitur; ut ala alati ala, et alatum ala alatum. Aliquotiens autem forte et nomina fingere necesse erit, si non fuerit
positum nomen ad quod conuenienter assignetur; ut remus nauis si assignetur, non erit conueniens assignatio (neque
enim in eo quod est nauis, in eo eius remus dicitur; sunt enim naues quarum remi non sunt); quare non conuertitur;
nauis enim non dicitur remi. Sed forte conuenientior assignatio erit si sic quodam modo assignetur, remus remitae
remus, uel aliquo modo aliter dictum sit (nomen enim non est positum); conuertitur autem si conuenienter assignetur
(remitum enim remo remitum est). Similiter autem et in aliis, ut caput conuenientius assignabitur capitati quam si
animalis assignetur; neque enim in eo quod animal est caput habet (multa enim sunt animalium capita non habentia).
Sic autem facilius fortasse sumetur quibus nomen non est positum, si ab his quae prima sunt et [ab] his ad quae
conuertuntur nomina ponuntur, ut in his quae praedicta sunt ab ala alatum, a remo remitum. Omnia ergo quae ad aliquid
dicuntur, si conuenienter assignentur, ad conuertentia dicuntur. Nam, si ad quodlibet aliud assignentur et non ad illud
dicantur, non conuertuntur. Dico autem quoniam neque in his quae confesse conuersim dicuntur et in quibus nomen est
positum, nihil conuertitur, si ad aliquid eorum quae sunt accidentia assignetur et non ad illud dicatur; ut seruus si non
domini assignetur sed hominis uel bipedis uel alicuius talium, non conuertitur (non enim erit conueniens assignatio).
Amplius, si conuenienter assignetur ad id quod dicitur, omnibus aliis circumscriptis quaecumque accidentia
sunt, relicto uero solo illo ad quod assignatum est, semper ad ipsum dicetur; ut si seruus ad dominum dicitur,
circumscriptis omnibus quae sunt accidentia domino, ut esse bipedem uel scientiae susceptibilem uel hominem, relicto
uero solo dominum esse, semper seruus ad illud dicetur; seruus enim domini seruus dicitur. Si autem non conuenienter
reddatur ad id quod dicitur circumscriptis omnibus aliis, relicto uero solo ad quod redditum est, non dicetur ad illud;
assignetur enim seruus hominis et ala auis, et circumscribatur ab homine esse dominum; non enim iam seruus ad
hominem dicitur (cum enim dominus non sit, seruus non est); similiter autem et de aui, circumscribatur alatam esse;
non enim iam erit ala ad aliquid
(cum enim non sit alatum, nec ala erit alicuius). Quare oportet assignare ad id quod conuenienter dicitur; et si
sit nomen positum, facilis erit assignatio; si autem non sit, fortasse erit necessarium nomen fingere. Quod si ita
reddantur, manifestum est quoniam omnia relatiua conuersim dicuntur.
Videtur autem ad aliquid simul esse natura. Et in aliis quidem pluribus uerum est; simul enim est duplum et
dimidium, et cum sit dimidium duplum est, et cum sit seruus dominus est; similiter autem his et alia. Simul autem haec
auferunt sese inuicem; si enim non sit duplum non est dimidium, et si non sit dimidium duplum non est; similiter et in
aliis quaecumque talia sunt. Non autem in omnibus relatiuis uerum uidetur esse simul naturaliter; scibile enim scientia
prius esse uidebitur; namque in pluribus subsistentibus iam rebus scientias accipimus; in paucis enim uel in nullis hoc
quisque perspiciet, simul cum scibili scientiam factam. Amplius scibile sublatum simul aufert scientiam, scientia uero
non simul aufert scibile; nam, si scibile non sit, non est scientia, si scientia uero non sit, nihil prohibet esse scibile; ut
circuli quadratura si est scibile, scientia quidem eius nondum est, illud uero scibile est. Amplius animali quidem sublato
non est scientia, scibilium uero plurima esse contingit. Similiter autem his sese habent et quae in sensu sunt; sensibile
enim prius sensu esse uidetur; sublatum enim sensibile simul aufert sensum, sensus uero sensibile non simul aufert.
Sensus enim circa corpus et in corpore sunt; sensibili ergo sublato aufertur corpus (sensibilium enim et corpus est), cum
autem corpus non sit sublatus est sensus; quare simul aufert sensibile sensum. Sensus uero sensibile non; sublato enim
animali sublatus est sensus, sensibile autem permanet, ut corpus, calidum, dulce, amarum, et alia omnia quaecumque
sunt sensibilia. Amplius sensus quidem simul cum sensato fit (simul enim animal fit et sensus), sensibile uero ante est
quam esset sensus (ignis enim et aqua et alia huiusmodi, ex quibus ipsum animal constat, ante sunt quam animal sit
omnino uel sensus); quare prius quam sensus sensibile esse uidebitur.
Habet autem dubitationem an ulla substantia ad aliquid dicatur, quemadmodum uidetur, an hoc quidem
contingit secundum quasdam secundarum substantiarum. Nam in primis quidem substantiis uerum est; nam neque totae
neque partes ad aliquid dicuntur; nam aliquis homo non dicitur alicuius aliquis homo, neque aliquis bos alicuius aliquis
bos. Similiter autem et partes; quaedam enim manus non dicitur alicuius quaedam manus sed alicuius manus, et
quoddam caput non dicitur alicuius quoddam caput sed alicuius caput. Similiter autem et in secundis substantiis, atque
hoc quidem in pluribus; ut homo non dicitur alicuius homo, nec bos alicuius bos, nec lignum alicuius lignum sed
alicuius possessio dicitur. Atque in huiusmodi quidem manifestum est quoniam non est ad aliquid; in aliquibus uero
secundis substantiis habet aliquam dubitationem; ut caput alicuius caput dicitur et manus alicuius manus dicitur et
singula huiusmodi; quare haec esse fortasse ad aliquid uidebuntur. Si igitur sufficienter eorum quae sunt ad aliquid
definitio assignata est, aut nimis difficile aut impossibile est soluere quoniam nulla substantia eorum quae sunt ad
aliquid dicitur; si autem non sufficienter sed sunt ad aliquid quibus hoc ipsum esse est ad aliquid quodam modo habere,
fortasse aliquid contra ista dicetur. Prior uero definitio sequitur quidem omnia relatiua, non tamen hoc eis est quod sint
ad aliquid quod ea ipsa quae sunt aliorum dicuntur. Ex his ergo manifestum est quod, si quis aliquid eorum quae sunt
ad aliquid definite sciet, et illud ad quod dicitur definite sciturus est. Si manifestum quidem etiam ex ipso est; nam si
quis nouit quoniam hoc eorum quae sunt ad aliquid est, relatiuis autem hoc est esse, ad aliquid quodammodo habere, et

