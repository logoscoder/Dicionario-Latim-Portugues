Quocirca caetera omnia aut de subiectis primis substantiis dicuntur aut in subiectis ipsis sunt. Si ergo primae
substantiae non sunt, impossibile est aliquid esse caeterorum. Omnia enim alia aut de ipsis subiectis dicuntur aut in
subiectis ipsis sunt; quare, si primae substantiae non sunt, impossibile est aliquid esse caeterorum.
Secundarum uero substantiarum magis est species substantia quam genus; propinquior enim est primae
substantiae. Si enim quis primam substantiam quid sit assignet, euidentius et conuenientius assignabit speciem
proferens quam genus, ut de aliquo homine euidentius assignabit hominem proferens quam animal; illud enim magis
est proprium alicuius hominis, hoc uero communius. Et aliquam arborem assignans, euidentius assignabit arborem
nominans quam plantam. Amplius primae substantiae, propterea quod aliis omnibus subiacent et omnia caetera uel de
ipsis praedicantur uel in ipsis sunt, idcirco maxime substantiae dicuntur. Quemadmodum autem primae substantiae ad
omnia caetera se habent, ita sese species habet ad genus; subiacet enim species generi; etenim genera de speciebus
praedicantur, species uero de generibus non conuertuntur. Quocirca etiam ex his species genere magis est substantia.
Ipsarum uero specierum quae genera non sunt, nihilo plus alia ab alia substantia est; nihil enim conuenientius proferetur
si quis de aliquo homine hominem reddat quam si de aliquo equo proferat equum. Similiter autem et in primis
substantiis nihilo plus alia ab alia substantia est; nihil enim magis aliquis homo quam aliquis bos substantia est.
Recte autem post primas substantias solae omnium caeterorum species et genera dicuntur secundae esse
substantiae; eorum enim quae praedicantur primas substantias solae significant. Aliquem enim hominem si quis
assignet quid sit, si speciem quam genus protulerit, conuenienter proferet, et manifestum faciet hominem quam animal
proferens; caeterorum uero quicquid protulerit, aliena erit illa prolatio, ut album uel currit uel quodlibet huiusmodi si
reddat. Quare recte hae solae praeter caetera substantiae dicuntur. Amplius primae substantiae, propterea quod aliis
omnibus subiacent, idcirco propriae substantiae dicuntur; quemadmodum autem primae substantiae ad omnia caetera
sese habent, ita primarum substantiarum genera et species ad omnia reliqua sese habent; de istis enim omnibus caetera
praedicantur: aliquem enim hominem dices grammaticum, ergo et hominem et animal grammaticum praedicabis;
similiter autem et in aliis.
Commune est autem omni substantiae in subiecto non esse. Prima enim substantia nec de subiecto dicitur nec
in subiecto est; secundae uero substantiae sic quoque manifestum est quoniam non sunt in subiecto. Etenim homo de
subiecto quidem aliquo homine dicitur, in subiecto uero nullo est; neque enim in aliquo homine homo est. Similiter
autem et animal de subiecto quidem dicitur de aliquo homine, non est autem animal in aliquo homine. Amplius eorum
quae sunt in subiecto nomen quidem de subiecto aliquotiens nihil prohibet praedicari, rationem uero impossibile est.
Secundarum uero substantiarum de subiectis ratio praedicatur et nomen; rationem enim hominis et animalis de aliquo
homine praedicabis. Quare non erit eorum substantia quae sunt in subiecto. Non est autem proprium substantiae hoc;
sed differentia eorum est quae in subiecto non sunt; bipes enim et gressibile de subiecto quidem de homine praedicatur,
in subiecto uero nullo est; non enim in homine est bipes neque gressibile. Et ratio quoque differentiae de illo dicitur de
quo ipsa differentia praedicatur, ut si gressibile de homine dicatur, et ratio gressibilis de homine praedicabitur; est enim
homo gressibile. Non nos uero conturbent substantiarum partes quae ita sunt in toto quasi in subiecto sint, ne forte
cogamur dicere non eas esse substantias; non enim sic dicebantur esse ea quae sunt in subiecto ut quasi partes essent.
Inest autem substantiis et differentiis ab his omnia uniuoce praedicari. Omnia enim quae ab his praedicamenta
sunt aut de indiuiduis praedicantur aut de speciebus. Et a prima quidem substantia nulla est praedicatio (de nullo enim
subiecto dicitur), secundarum uero sub st antiarum species quidem de in diuiduo praedicatur, genus autem et de specie
et de indiuiduo; similiter autem et differentiae et de speciebus et de indiuiduis praedicantur. Rationem quoque
suscipiunt primae substantiae specierum et generum, et species generis (quaecumque enim de praedicato dicuntur,
eadem et de subiecto dicentur); similiter autem et differentiarum rationem suscipiunt species et indiuidua; uniuoca
autem erant quorum et nomen commune est et ratio. Quare omnia a substantiis et differentiis uniuoce praedicantur.
Omnis autem substantia uidetur hoc aliquid significare. Et in primis quidem substantiis indubitabile et uerum
est quoniam hoc aliquid significat; indiuiduum enim et unum numero est quod significatur. In secundis uero substantiis
uidetur quidem similiter ad appellationis figuram hoc aliquid significare, quando quis dixerit hominem uel animal; non
tamen uerum est sed quale aliquid significat (neque enim unum est quod subiectum est quemadmodum prima substantia
sed de pluribus homo dicitur et animal); non autem simpliciter qualitatem significat, quemadmodum album (nihil enim
aliud significat album quam qualitatem), genus autem et species circa substantiam qualitatem determinant (qualem
enim quandam substantiam significant). Plus autem genere quam specie determinatio fit: dicens enim animal plus
complectitur quam hominem.
Inest autem substantiis et nihil illis esse contrarium. Primae enim substantiae quid erit contrarium? Ut alicui
homini; nihil enim est contrarium; at uero nec homini nec animali nihil est contrarium. Non est autem hoc substantiae
proprium sed etiam multorum aliorum, ut quantitatis; bicubito enim nihil est contrarium, at uero nec decem nec alicui
talium, nisi quis multa paucis dicat esse contraria uel magnum paruo; determinatorum uero nullum nulli est contrarium.
Videtur autem substantia non suscipere magis et minus; dico autem non quoniam substantia non est a
substantia magis substantia (hoc enim dictum est quoniam est) sed quoniam unaquaeque substantia hoc ipsum quod est
non dicitur magis et minus; ut, si est ipsa substantia homo, non erit magis et minus homo, nec ipse a se ipso nec ab
altero. Neque enim est alter altero magis homo, quemadmodum album est alterum altero magis album, et bonum
alterum altero magis bonum; et ipsum se ipso magis et minus dicitur, ut corpus, album cum sit, magis dicitur nunc

