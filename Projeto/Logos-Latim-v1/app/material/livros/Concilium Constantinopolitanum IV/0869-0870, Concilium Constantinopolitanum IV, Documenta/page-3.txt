pheronymo Manete et de singulis qui cum eo sapiunt et iconomachicae sunt auctores haereseos, atque de aliis
omnibus haeresiarchis ac impiis, fiducialiter ait: Non cognoverunt neque intellexerunt, sed in tenebris
ambulaverunt.
Etenim o qui derelinquitis vias rectas et ambulatis in viis tenebrarum, o qui laetamini in malis et exsultatis in
eversione mala; quorum semitae pravae sunt et curvi gressus eorum, ut longe faciant a via recta et alienos a iusta
sententia; et rursus: Qui a vento corrupta seminaverunt, et eversio eorum excepit ea; et iterum: Qui innititur
mendaciis, hic pascet ventos.
Idem autem ipse persequetur aves volantes: dereliquit enim vias vineae suae, in axiis autem agri sui errat;
deambulat enim per inaquosum desertum et terram extensam in siti, congregat autem in manibus suis
sterilitatem.
Propter quod hos omnes transmittit anathemati, et dinumeratas nobis sanctas et universales septem synodos
recipiens, et hanc octavam universalem synodum congregavit per gratiam omnipotentis Christi et Dei nostri, et
pietatem ac studium tranquillissimi ac divinitus roborati imperatoris nostri ad excidendum et disperdendum per
eas exortas propagines iniustitiae ac iniquos nisus seu promotiones, ad efficiendum pacificum ecclesiae ordinem
et orbis stabilitatem.
Non enim sola verorum dogmatum privatio novit perdere male opinantes, et tumultuari ac turbare ecclesiam, sed
et divinorum mandatorum praevaricationes nihilominus eandem perditionem non vigilantibus excitant, et aestu
ac fluctibus implent orbem, qui Christi appellatione censentur.
Quod etiam et per Photii miseri insipientiam et astutiam et malignam operationem per instantia tempora factum
est; qui non per ostium, sed per fenestram in aulam ingressus ovium, quasi fur et latro, animarum grassator,
quemadmodum dominicus sermo designat, omni tempore et omni fortitudine furari et mactare ac perdere
rationabiles pecudes Christi tentavit, multas que persequutiones operans, plures custodias et carceres ac rerum
publicationes atque longissimos exsulatus, et super haec insimulationes, sed accusationes et falsiloquia et
scriptiones fictas, contra omnes zelatores pietatis et propugnatores veritatis commentando non destitit,
iustissimum videlicet et legitimum atque canonicum summum sacerdotem Constantinopolitanorum ecclesiae,
sanctissimum scilicet patriarcham Ignatium, ut alter quidam Severus seu Dioscorus expellere machinans, et
instar latronis adulteri sedem illius invadens, et mille depositoriis sententiis ac totidem anathematibus affatim
eum submittens atque multifarie multis que modis incessantem turbationem et aestum cunctis Christi et
salvatoris nostri ecclesiis excitans.
Verumtamen non est infatuatum sal terrae neque oculus ecclesiae penitus extenebratus, neque luminare, malitiae
spiritibus, pietatis extinctum est, neque ignis divinae charitatis consumptoriam et incendentem operationem
peccabilis et levis materiae perdidit, neque sermo Domini, qui est acutior gladio ancipiti et cogitationum
discretor, inefficax inventus est, neque solidae petrae fundamentum collusionibus vel inundationibus fluminum
et pluviarum demersum concidit; sed lapis angularis et pretiosus, qui in Sion, id est in ecclesia positus, super
quem fundamentum apostolorum et prophetarum in aedificationem ecclesiae positum est, multos quidem alios in
generatione nostra emisit volubiles lapides super terram, ut propheta dicit, ab omni ordine catalogi ecclesiastici
etiam in regnante urbe et Roma nova, confringentes scilicet et conterentes machinamenta eorum, qui devastare
veritatem et divinam iustitiam voluerunt et tentaverunt.
Potius autem atque praecipue veluti quendam alterum angularem lapidem illius quodammodo conservantem,
quantum fieri potest, imaginalem similitudinem contra Photii propugnacula, tanquam a quodam excelso et
perspicuo loco, Nicolaum beatissimum et pheronymum papam senioris Romae desursum misit, qui iaculis
epistolarum suarum atque verborum, et Photii fautores principes ac potentes perculit, et versa vice veteris
historiae, quemadmodum alterum quendam Madianitam Photium cum israelitide ecclesia moechantem,
secundum zelatorem Phinees, veritatis mucrone pupugit, et non acquiescentem remedia medicinalis disciplinae
suscipere ad adulterii vulneris sanitatem et cicatricem consequendam, penitus interfecit atque cum coniuncta ei
quasi sacerdotali dignitate per anathema, ut alter Petrus Ananiam et Saphyram, qui divina furati sunt, morti
transmisit.

3

