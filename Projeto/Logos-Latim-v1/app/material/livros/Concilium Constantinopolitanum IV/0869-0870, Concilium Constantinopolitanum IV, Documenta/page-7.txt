Quoniam quidem apparuit Photius post prolatam contra se iustissimam sententiam, et damnationem a
sanctissimo papa Nicolao propter nequissimam invasionem Constantinopolitanorum ecclesiae cum aliis malis
operibus suis, etiam quosdam nequam et adulatores de plateis et vicis invenisse, et vicarios hos sanctissimarum
trium patriarchalium sedium orientis nominasse ac proposuisse, atque cum his ecclesiam malignantium, et
concilium vanitatis colligens, depositorias accusationes et crimina contra beatissimum papam Nicolaum
commovisse; et anathema procaciter et audacter contra eum, et cunctos communicantes ei, saepe promulgasse,
quorum quasi monumentorum libros nos quoque vidimus, ab ipso maligno opere ac fallaci dictatione consutos,
qui etiam synodice ab igne consumpti sunt: Huius rei gratia pro cautela ecclesiastici ordinis anathematizamus
quidem primitus praedictum Photium etiam propter huiuscemodi causam: deinde vero et omnem qui amodo in
calliditate fraudulenter egerit, et verbum veritatis adulteraverit, et falsos vicarios simulaverit, vel libros dictatus
mendacis finxerit, et ad propriorum favorem votorum commentatus fuerit, quemadmodum et fortissimus pietatis
athleta Martinus, sanctissimus papa Romanus, tales synodice pepulit.
Quod iustum est, et iuste exequendum, deiloquus Moyses evidenter lege promulgat.
Cum bonum non sit bonum, nisi secundum rationem efficiatur; bonum ergo profecto et valde proficuum est,
sanctas et venerabiles iconas pingere, sed et proximos disciplinas divinae ac humanae sapientiae docere: non
autem bonum est, nec omnino proficuum, ab indignis horum aliquid fieri.
Huius rei gratia nequaquam iconas operari in sacris templis, sed neque in quovis loco docere anathematizatos ab
hac sancta et universali synodo definimus et promulgamus, usquequo a propria seductione ac malitia
convertantur.
Quisquis ergo post hanc definitionem nostram ad picturae sanctarum imaginum in ecclesiis aut doctrinae
actionem quoquo modo eos admiserit, si quidem clericus fuerit, proprio gradu periclitetur, si vero laicus,
separetur, et divinorum mysteriorum communione privetur.
Omnia mihi licent, sed non omnia expediunt, omnia mihi licent, sed non omnia aedificant, dicit alicubi Paulus
magnus Apostolus.
Igitur quoniam omnia ad utilitatem et perfectionem sanctae Dei ecclesiae, et nihil omnino per contentionem vel
inanem gloriam facere debemus; et quoniam auditibus nostris fama sonuit, quod non solum haeretici, et ii qui
sanctae Constantinopolitanorum ecclesiae sacerdotium sortiti, sed et orthodoxi ac legitimi patriarchae a
sacerdotali catalogo propriae manus scripta facere ad propriam tutelam, favorem que suum et quasi stabilitatem
exigant et compellant; visum est sanctae huic et universali synodo, nequaquam id ex hoc a quopiam fieri,
excepto eo quod secundum formam et consuetudinem pro sincera fide nostra tempore consecrationis
episcoporum exigitur; quod enim aliter fit, omnino non expedit, sed neque ad aedificationem ecclesiae pertinet.
Quisquis ergo ausus fuerit solvere hanc definitionem nostram, aut expetierit, aut paruerit expetentibus, honore
proprio decidat.
Variam et diversam malitiam antiquitus in ecclesia Constantinopolitana infelix operatus est Photius.
Didicimus enim, quod et multo ante tyrannicum praesidiatum propriae manus subscriptionibus muniebat
adhaerentes sibi clientes, ad discendam sapientiam, quae a Deo stulta facta est, cum manifeste nova esset
inventio, et sanctis patribus nostris et magistris ecclesiae penitus aliena.
Igitur quoniam omnem colligationem iniquitatis solvere, et chirographa violentorum contractuum dirumpere
praecipiunt, definivit sancta et universalis synodus, neminem ex his omnibus a nunc tale tenere vel servare
chirographum, sed absque quolibet offendiculo indubitanter et intrepide tam docere, quam discere omnes, qui ad
utrumque consistunt idonei, praeter eos qui erroris inveniuntur et haereticae impietatis servituti redacti;
huiusmodi enim certissime et docere et discernere interdicimus.
Si quis autem deprehensus fuerit hanc definitionem nostram spernens atque praevaricans, si quidem clericus est,
a proprio gradu decidat; laicus vero sequestretur, utpote qui non credit dominico verbo perhibenti: Quodcumque
ligaveris super terram, erit ligatum et in caelis, et quodcumque solveris super terram, erit solutum et in caelis.
7

