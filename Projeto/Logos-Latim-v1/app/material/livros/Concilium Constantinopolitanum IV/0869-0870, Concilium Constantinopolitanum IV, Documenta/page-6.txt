Si quis ergo non adorat iconam salvatoris Christi, non videat formam eius, quando veniet in gloria paterna
glorificari et glorificare sanctos suos, sed alienus sit a communione ipsius et claritate: similiter autem et
imaginem intemeratae matris eius et Dei genitricis Mariae; insuper et iconas sanctorum angelorum depingimus,
quemadmodum eos figurat verbis divina scriptura; sed et laudabilissimorum apostolorum, prophetarum,
martyrum, et sanctorum virorum, simul et omnium sanctorum, et honoramus et adoramus.
Et qui sic se non habent, anathema sint a Patre, et Filio, et Spiritu sancto.
Amorem principatus, utpote quamdam malam radicem exortorum in ecclesia scandalorum, radicibus excidentes,
eum qui temere et praevaricatorie ac irregulariter, veluti quidam gravis lupus, in Christi ovile insiliit, Photium
scilicet, qui mille tumultibus et turbationibus orbem terrae replevit, iusto decreto damnamus, promulgantes
nunquam fuisse prius aut nunc esse episcopum, nec eos qui in aliquo sacerdotali gradu ab eo consecrati vel
promoti sunt manere in eo ad quod provecti sunt: insuper et eos qui ab illo consuetas orationes ad praepositurae
promotionem susceperunt, ab huiusmodi patrocinio coercemus.
Sed et ecclesias quas, ut putatur, tam Photius quam ii qui ab ipso consecrati sunt, dedicaverunt, vel si commotas
mensas stabilierunt, rursus dedicari et inthronizari atque stabiliri decernimus; omnibus maxime quae in ipso, et
ab ipso ad sacerdotalis gradus acceptionem vel damnationem acta sunt in irritum ductis.
Dicit enim universorum Deus per prophetam: Quia in scientiam repulisti, et ego repellam te, ne sacerdotio
fungaris mihi; et oblita es legum Dei tui, et ego obliviscar filiorum tuorum.
Si secundum multitudinem eorum sic peccaverunt mihi, gloriam ipsorum in inhonorantiam ponam: peccata
populi mei comedent, et in iniustitiis suis accipient animas suas.
Et iterum dicit: Quia multiplicavit Ephrem altaria in peccatum, facta sunt ei altaria delicta: scribam in ea
multitudinem.
Omnem canonicam stabilitatem in ecclesiis semper manere in Christo providere cupientes, renovamus et
confirmamus terminos et vacationes, quae olim a sanctis apostolis et beatis patribus nostris editae, legem in
ecclesia posuerunt, non oportere antistitem promovere quemquam, qui est vel secundum fidem, vel secundum
sacerdotalem sortem neophytus, ne inflatus, in iudicium incidat, et laqueum diaboli, sicut dicit Apostolus.
Prioribus ergo canonibus concordantes, definimus; neminem de senatoria dignitate, vel mundana conversatione
nuper tonsum super intentione vel expectatione pontificatus vel patriarchatus honoris, clericum aut monachum
factum, ad huiusmodi scandere gradum, licet per singulos ordines divini sacerdotii plurimum temporis fecisse
probetur: neque enim propter religionem vel amorem Dei, aut propter expectationem transeundi viam virtutum,
sed ob amorem gloriae ac principatus tonsus huiusmodi reperitur: magis autem coercemus huiusmodi, si ab
imperatoria dignitate ad hoc compellatur.
Si vero quis per nullam suspicionem praedictae concupiscentiae expectationis, sed propter ipsum bonum
humilitatis, quae est circa Christum Iesum, abrenuntians mundo, fiat clericus, aut monachus, et omnem gradum
ecclesiasticum transigens, per definita nunc tempora irreprehensibilis inventus exstiterit et probatus, ita ut in
gradu lectoris annum compleat, in subdiaconi vero duos, sit que diaconus tribus, et presbyter quatuor annis, bene
placuit huic sanctae et universali synodo eligi hunc et admitti.
Circa hos autem qui religiose morati sunt ordine clericorum, et monachorum, digni iudicati sunt pontificatus
dignitate pariter et honore; praedictum tempus abbreviamus, nimirum secundum quod episcoporum praelati
probaverint qui per tempora fuerint.
Si vero praeter hanc definitionem nostram quisquam ad iam fatum supremum honorem provectus exstiterit,
reprobetur, et ab omni sacerdotali operatione prorsus abiiciatur, utpote qui extra sacros canones sit promotus.

6

