quosdam alios in duram observantiam labores, et poenas quae visae fuerint: et nisi celeriter se poenitat, etiam
anathema sit ab hac sancta et universali synodo, tamquam qui sincerae et immaculatae fidei mysterium
dehonestaverit.
Si vero, presumentibus quibusdam huiusmodi nefas operari, patriarcha Constantinopolitanus, et suffraganei eius
episcopi, quod factum fuerit cognoscentes, neglexerint debitum adversus eos ostendere zelum, deponantur, et a
proprio sacerdotio ac honore pellantur: qui autem quoquo modo huiusmodi ministraverunt vel ministraturi sunt
impiissimae actioni, et minime confessi acceperint conveniens epitimium, definivimus per triennium
sequestratos esse, anno quidem uno extra ecclesiam flentes, alio vero anno intra ecclesiam stare usque ad
catechumenos; porro tertio, consistere cum fidelibus, et ita dignos fieri mysteriorum sanctificationibus.
Sancta et universalis Nicaena prima synodus antiquam consuetudinem iubet servari per Aegyptum, et provincias
quae sub ipsa sunt, ita ut horum omnium Alexandrinus episcopus habeat potestatem dicens: "Quia et in
Romanorum civitate huiusmodi mos praevaluit".
Qua pro causa et haec magna et sancta synodus tam in seniori et nova Roma, quam in sede Antiochiae ac
Hierosolymorum, priscam consuetudinem decernit in omnibus conservari, ita ut earum praesules universorum
metropolitanorum, qui ab ipsis promoventur, et sive per manus impositionem, sive per pallii dationem,
episcopalis dignitatis firmitatem accipiunt, habeant potestatem: videlicet ad convocandum eos, urgente
necessitate, ad synodalem conventum, vel etiam ad coercendum illos et corrigendum, cum fama eos super
quibusdam delictis forsitan accusaverit.
Sed quoniam sunt quidam metropolitanorum, qui ne secundum vocationem apostolici praesulis occurrant a
mundi principibus se detineri sine ratione causantur, placuit talem excusationem omnimodis esse invalidam.
Cum enim princeps pro suis causis conventus frequenter agat, impium est ut summos praesules ad synodos pro
ecclesiasticis negotiis celebrandum impediant, vel quosdam a conciliis eorum prohibeant, licet tale
impedimentum et fictam prohibitionem metropolitanorum suggestione diversis modis fieri didicerimus.
Consueverunt autem metropolitani bis in anno synodos facere, ideo que, sicut dicunt, ad patriarchale penitus non
posse concurrere caput.
Sed sancta haec et universalis synodus, nec concilia quae a metropolitanis fiunt interdicens, multo magis illa
novit rationabiliora esse ac utiliora metropolitanorum conciliis quae a patriarchali sede congregantur, et idcirco
haec fieri exigit: a metropolita quippe unius quidem provinciae dispositio efficitur, a patriarcha vero saepe totius
causa dioeceseos dispensatur ac per hoc communis utilitas providetur, propter quod et speciale lucrum propter
generale bonum postponi convenit, cum a maioribus super haec facta fuerit advocatio.
Quamvis apud quosdam metropolitanorum antiqua consuetudo et canonica traditio per contemptum ipsorum
postposita videantur, non currentibus eis ad communem profectum, quos leges ecclesiae severe condemnantes,
omni excusatione remota, subiacere vocationibus proprii patriarchae, sive cum communiter, sive cum sigillatim
factae fuerint, exigunt.
Illud autem tamquam perosum quiddam ab auribus nostris repulimus, quod a quibusdam imperitis dicitur, non
posse synodum absque principali praesentia celebrari: cum nusquam sacri canones convenire saeculares
principes in conciliis sanxerint, sed solos antistites.
Unde nec interfuisse illos synodis, exceptis conciliis universalibus, invenimus: neque enim fas est saeculares
principes spectatores fieri rerum quae sacerdotibus Dei nonnunquam eveniunt.
Quisquis ergo metropolitanorum proprium patriarcham contempserit, et vocationi eius, quae sive ad unum
solum, sive ad plures, sive ad omnes sit, absque validissima aegrotatione vel paganorum incursu, non obedierit,
et per totos duos menses post notitiam vocationis, ad proprium venire patriarcham minime festinaverit, vel si
quocumque modo latitare, aut non cognoscere nuntium ab illo missum tentaverit, segregetur: si vero intra unum
annum eamdem contumaciam et inobedientiam demonstraverit, deponatur omnibus modis, et ab omni
sacerdotali operatione decidat, atque a dignitate et honore, qui metropolitanis convenit, propellatur.
10

