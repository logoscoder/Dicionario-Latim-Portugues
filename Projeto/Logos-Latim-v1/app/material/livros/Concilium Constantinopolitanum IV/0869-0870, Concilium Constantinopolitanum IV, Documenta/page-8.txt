Divina manifesto clamante scriptura: Ante examinationem ne vituperes et intellige primum, et tunc increpa; et
numquid lex nostra iudicat hominem, nisi prius audierit ab eo, et cognoverit, quid faciat? iuste et congruenter et
haec sancta et universalis synodus definit et statuit, quod nullus laicorum, vel monachorum, aut nullus ex
catalogo clericorum, ante diligentem examinationem et synodicam sententiam a communione se separet proprii
patriarchae, licet criminalem quamlibet causam eius se nosse praetendat, sed neque recuset nomen ipsius referre
inter divina mysteria vel officia.
Similiter autem episcopos et presbyteros, qui in exterioribus civitatibus et regionibus sunt, erga proprios
metropolitas affectare mandamus: quod etiam circa patriarcham suum facere metropolitas oportet.
Si vero quis adversus hanc sanctam synodum deprehensus fuerit agere, si quidem episcopus aut clericus est, ab
omni sacerdotali operatione decidat et honore; monachus autem aut laicus segregetur ab omni ecclesiastica
communione atque collegio, quousque conversus per poenitentiam recipiatur.
Veteri et novo testamento unam animam rationabilem et intellectualem habere hominem docente, et omnibus
deiloquis patribus et magistris ecclesiae eamdem opinionem asseverantibus, in tantum impietatis quidem,
malorum inventionibus dantes operam, devenerunt, ut duas eum habere animas impudenter dogmatizare, et
quibusdam irrationalibus conatibus per sapientiam, quae stulta facta est, propriam haeresim confirmare
pertentent.
Itaque sancta haec et universalis synodus, veluti quoddam pessimum zizanium, nunc germinantem nequam
opinionem, evellere festinans; imo vero ventilabrum in manu veritatis portans, et igni inextinguibili transmittere
omnem paleam, et aream Christi mundam exhibere volens, talis impietatis inventores et patratores, et his similia
sentientes, magna voce anathematizat, et definit, atque promulgat, neminem prorsus habere, vel servare quoquo
modo statuta huius impietatis auctorum.
Si autem quis contraria gerere praesumpserit huic sanctae et magnae synodo, anathema sit, et a fide atque cultura
christianorum alienus.
Apostolicis et synodicis canonibus, promotiones et consecrationes episcoporum et potentia et praeceptione
principum factas penitus interdicentibus, concordantes definimus et sententiam nos quoque proferimus, ut si quis
episcopus per versutiam vel tyrannidem principum huiusmodi dignitatis consecrationem susceperit, deponatur
omnimodis, utpote qui non ex voluntate Dei, et ritu ac decreto ecclesiastico, sed ex voluntate carnalis sensus ex
hominibus et per homines Dei donum possidere voluit vel consensit.
Quoniam quidem dicit alicubi divinum eloquium: Dignus est operarius mercede sua; huius rei gratia et nos
decernimus, et promulgamus, ut magnae ecclesiae clerici, qui in subiectis ordinibus morati sunt, ad maiores
gradus ascendant, et, si digni claruerint, melioribus perfrui mereantur honoribus, cum aliqui eorum, qui in ipsis
sunt, aut per incrementum ad superiora ministeria advocati fuerint, aut per communem naturae terminum
dormientes defuerint; sed non ex illis, qui foris sunt, aliqui se his innectentes, debitas eis, qui multo tempore
laboraverunt, dignitates vel honores recipiant; ac per hoc inveniantur ecclesiae clerici nullo modo proficere.
Nullatenus autem habeant potestatem, qui principum domorum seu suburbanarum rerum curam gesserint, inter
clerum magnae ecclesiae colligi, vel constitui: nemo quippe Deo militans saeculi negotiis implicatur.
Si vero quis praeter definitionem quam nunc protulimus promotus fuerit in quocumque magnae ecclesiae gradu,
reprobetur omnimodis ab omni ecclesiastico gradu, tamquam qui contra magnam synodum provectus exstiterit.
Eos qui a divina gratia ad episcopale advocantur officium, tamquam imaginem et figuram ferentes sanctorum
caelestium hierarchiarum, id est angelorum, secundum hierarchicum plane gradum et morem, omni honore
dignos ab omnibus principibus et subditis sancimus haberi.

8

