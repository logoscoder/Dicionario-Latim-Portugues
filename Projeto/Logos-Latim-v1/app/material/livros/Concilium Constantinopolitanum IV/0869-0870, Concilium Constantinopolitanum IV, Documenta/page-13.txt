Similiter et presbyter ille vel diaconus segregatus sit, donec ab aliena recedat ecclesia.
Quod si et segregationem contempserit, omnimodis deponatur, et ab omni honore sacrato deiiciatur.
Divini scriptura dicente: Maledictus omnis homo qui facit opus Domini negligenter, quidam metropolitanorum
in extremam negligentiam et desidiam delapsi, praeceptionibus suis subiectos ad se adducunt episcopos, et
committunt eis ecclesiae propriae divina officia, et litanias, et cuncta omnino sacra quae ad se pertinent
ministeria; ita ut per illos celebrent omnia quae per semet alacriter agere debuerint, ac per id eos, qui
episcopalem dignitatem meruerunt, quodammodo clericos sibi subiectos exhibeant.
Vacant autem iidem praeter ecclesiasticas leges saecularibus curis atque dispositionibus, dimittentes perseverare
in orationibus et obsecrationibus pro suis delictis ac populi ignorantiis; quod nusquam apud aliquos penitus
invenitur, cum sit canonicis nimirum contrarium omnino praeceptis: et, quod saevius est, quia suis stipendiis per
distinctas mensium vices praecipi dicuntur praedicta perficere ministeria; quod ab apostolico munimine modis
omnibus ostenditur alienum.
Haec autem omnia magnis et multis ac vehementissimis damnationibus dignos huiusmodi statuunt; probantur
enim tales per haec quae faciunt, etiam satanica iactantia et superbia languere.
Quisquis ergo metropolitanorum post hanc sanctae ac universalis synodi definitionem eadem audacia vel
superbia et contemptu abusus, non per se cum timore et alacritate, seu conscientia bona, debita ministeria in
propria civitate, sed per suffraganeos episcopos suos efficere tentaverit, poenas exsolvat coram proprio
patriarcha et aut corrigatur aut deponatur.
Et hoc debite sancta definivit, quatenus episcopi, presbyteri, diaconi et subdiaconi magnae ecclesiae, qui
consecrationem Methodii et Ignatii sanctissimorum patriarcharum habuerunt, et secundum insolens illud et
durissimum cor Pharaonis obdurati sunt, et usque nunc minime cum hac sancta et universali synodo
convenerunt, sed nec nobis consonare in verbo veritatis voluerunt, quinimo invasori Photio concorditer
consenserunt, depositi sint, et omnino sacerdotali operatione privati, quemadmodum nec multum ante
beatissimus papa Nicolaus iudicavit; et nequaquam tales in sacerdotii catalogo recipiantur, etiamsi ex hoc
converti voluerint; nisi in perceptione sanctificationum, qua dignos nullatenus eos, nisi per multam
misericordiam, iudicamus; non enim sunt digni ad priorem honorem restitutionis locum per poenitentiam
invenire, secundum exosum illum Esau, licet cum lacrymis expetisset eam.
Placuit et hoc sanctae synodo, ut quicumque presbyter aut diaconus a proprio episcopo depositus fuerit, propter
aliquod crimen, vel si quamlibet iniustitiam se pati dixerit, et non acquieverit iudicio proprii episcopi, dicens
eum suspectum se habere, et vel propter inimicitiam quam erga se tenuerit, vel propter gratiam quam aliis
quibusdam praestare voluerit, idcirco in se fuisse tale quid operatum, potestatem habeat ad metropolitam ipsius
provinciae concurrere, et eam quam putat iniustam depositionem, vel aliam laesionem denuntiare: metropolita
vero ille libenter suscipiat huiuscemodi, et advocet episcopum qui deposuit, vel alio modo clericum laesit, et
apud se cum aliis etiam episcopis negotii faciat examen, ad confirmandum scilicet sine omni suspicione, vel
destruendum per generalem synodum et multorum sententia clerici depositionem.
Similiter etiam episcopos concurrere ad patriarchale caput decernimus, qui a metropolitis suis talia se pertulisse
fatentur, ut apud patriarcham et metropolitas qui sub ipso sunt, iustam et sine suspicione sententiam quod
movetur negotium accipiat.
Insuper etiam nullo modo quisquam metropolitanorum episcoporum a vicinis metropolitis episcopis provinciae
suae iudicetur, licet quaedam incurrisse crimina perhibeatur, sed a solo patriarcha propria iudicetur: cuius
sententiam rationabilem, et iudicium iustum, ac sine suspicione fore decernimus, eo quod apud eum
honorabiliores quique colligantur, ac per hoc ratum et firmum penitus sit quod ab ipso fuerit iudicatum.
Si quis autem non acquieverit iis quae a nobis edita sunt, excommunicatus exsistat.
13

