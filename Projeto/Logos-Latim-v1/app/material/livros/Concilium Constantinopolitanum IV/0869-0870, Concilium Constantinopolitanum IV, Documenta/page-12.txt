Dominicum sermonem, quem Christus sanctis apostolis et discipulis suis dixit, quia: Qui vos recipit, me recipit,
et qui vos spernit, me spernit, ad omnes etiam qui post eos secundum ipsos facti sunt summi pontifices et
pastorum principes in ecclesia catholica dictum esse credentes, definimus, neminem prorsus mundi potentium,
quemquam eorum qui patriarchalibus sedibus praesunt inhonorare, aut movere a proprio throno tentare, sed omni
reverentia et honore dignos iudicare: praecipue quidem sanctissimum papam senioris Romae, deinceps autem
Constantinopoleos patriarcham, deinde vero Alexandriae, ac Antiochiae, atque Hierosolymorum.
Sed nec alium quemcumque conscriptiones contra sanctissimum papam senioris Romae, ac verba complicare et
componere, sub occasione quasi diffamatorum quorumdam criminum, quod et nuper Photius fecit, et multo ante
Dioscorus.
Quisquis autem tanta iactantia et audacia usus fuerit, ut secundum Photium vel Dioscorum, in scriptis vel sine
scriptis iniurias quasdam contra sedem Petri apostolorum principis moveat, aequalem et eamdem quam illi
condemnationem recipiat.
Si vero quis aliqua saeculi potestate fruens vel potens pellere tentaverit praefatum apostolicae cathedrae papam,
aut aliorum patriarcharum quemquam, anathema sit.
Porro si synodus universalis fuerit congregata, et facta fuerit etiam de sancta Romanorum ecclesia quaevis
ambiguitas et controversia, oportet venerabiliter et cum convenienti reverentia de proposita quaestione sciscitari,
et solutionem accipere, aut proficere, aut profectum facere, non tamen audacter sententiam dicere contra summos
senioris Romae pontifices.
Promotiones atque consecrationes episcoporum, concordans prioribus conciliis, electione ac decreto
episcoporum collegii fieri sancta haec et universalis synodus definit et statuit; atque iure promulgat, neminem
laicorum principum vel potentum semet inserere electioni vel promotioni patriarchae, vel metropolitae, aut
cuiuslibet episcopi, ne videlicet inordinata hinc et incongrua fiat confusio vel contentio, praesertim cum nullam
in talibus potestatem quemquam potestativorum vel ceterorum laicorum habere conveniat, sed potius silere ac
attendere sibi, usquequo regulariter a collegio ecclesiae suscipiat finem electio futuri pontificis: si vero quis
laicorum ad concertandum et cooperandum ab ecclesia invitatur, licet huiusmodi cum reverentia, si forte
voluerit, obtemperare se asciscentibus; taliter enim sibi dignum pastorem regulariter ad ecclesiae suae salutem
promoveat.
Quisquis autem saecularium principum et potentum, vel alterius dignitatis laicus, adversus communem ac
consonantem atque canonicam electionem ecclesiastici ordinis agere tentaverit, anathema sit, donec obediat et
consentiat in hoc quod ecclesia de electione ac ordinatione proprii praesulis se velle monstraverit.
Venit et hoc nunc ad aures nostras, quod quidam episcoporum a quibusdam rogati, possessiones, quae ad alias
ecclesias pertinent, irrationabiliter conferant; et per hoc, quantum possunt, ad propriam voluntatem in aliorum
potestatem episcoporum usurpent.
Hoc autem et propheticam illis manifeste maledictionem acquiret, quae dixit: Vae qui coniungitis domum ad
domum, et agrum ad agrum, ut proximo auferatis aliquid; et criminis eos sacrilegii reos constituit.
Huius rei gratia placuit magnae huic et universali synodo, quod nullus fratrum et coepiscoporum nostrorum, vel
quisquam, talem sibi facere nequissimam locationem roget, vel ab aliquo ipse rogatus quamlibet alienarum et
extranearum conferat ecclesiarum possessionem, nec etiam constituat presbyteros aut quemlibet alium clericum
in ecclesiis quae sibi subiectae non sunt, praeter voluntatem episcopi cui ecclesia illa commissa est.
Sed neque quisquam presbyterorum vel diaconorum, qui sacris officiis dediti sunt, ultro ac per se ecclesias
ingrediens, sacrum aliquid operetur, in quibus ab initio sortem minime consecutus est; illicitum enim est hoc et
omnimodis a canonicis praeceptionibus alienum.
Quisquis ergo post hanc definitionem nostram visus fuerit faciens aliquid horum quae nunc interdicta sunt,
separetur aliquo indicto tempore, discisso videlicet et dirupto modis omnibus locatorio pacto, quod sive scripto,
sive sine scripto praeter canonem factum est.
12

