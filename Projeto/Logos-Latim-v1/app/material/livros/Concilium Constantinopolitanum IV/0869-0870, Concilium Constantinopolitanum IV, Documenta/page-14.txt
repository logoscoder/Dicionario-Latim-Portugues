Secundum traditas formas per singulas provincias, ac regiones, et urbes, in ecclesiasticis promotionibus et
consecrationibus illa quae indicia et signa sunt ordinis qui unicuique inesse videtur, retineri decernimus, ita ut
episcopi, quibus concessum est palliis uti certis temporibus, in eisdem temporibus et locis, iis induantur, et tanto
et tali non abutantur amictu propter typhum, et inanem gloriam, et humanum placorem, atque sui amorem: omni
videlicet tempore divini sacrificii, et omnis alius ecclesiastici mysterii, hunc inepte portantes.
Illos autem qui reverenter monasticam vitam sectati sunt, et episcopalem meruerunt honorem, conservare
schema, et amictum monachicorum indumentorum, et ipsam beatam vitam decernimus: et nullus omnino habeat
potestatem deponere iam dictum schema, propter typhum et arrogantem voluntatem, ne per hoc inveniatur
propriorum transgressor pactorum: sicut enim ibi continuus palliorum amictus fastigiosum et suae gloriae
deditum demonstrat episcopum, ita et hic depositio ac denudatio monachici habitus nihilo minus eisdem
submittit criminibus eum qui hoc fecisse captus exstiterit.
Quisquis ergo episcopus praeter definita sibi scripto tempora se pallio induerit, aut monasticarum vestium
schema deposuerit, aut corrigatur, aut a patriarcha proprio deponatur.

14

