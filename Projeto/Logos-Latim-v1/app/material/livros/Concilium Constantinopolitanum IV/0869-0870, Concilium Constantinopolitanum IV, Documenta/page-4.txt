Huius autem definitionibus et decretis innixus piissimus et Christi amicus imperator noster quem caelestis
Imperator et Dominus maiestatis in salutem orbis terrarum erexit, Photio quidem convenientem impertitus est
locum, sanctissimum vero patriarcham Ignatium ad thronum proprium revocavit.
Porro ad perfectam discretionem et distinctionem eius quod bonum esse constat et expedit, vicarios etiam ex
omnibus patriarchalibus thronis, necnon et omnem episcoporum catalogum, qui sub potestate sua degit, in
idipsum collegit; qui videlicet convenientes magnam hanc et universalem celebravimus synodum, et cum multo
scrutinio et probatione atque tractatu, delimate ac convenienter, scandalorum et zizaniorum radices una cum
germinibus gladio spiritus excidimus, insontem scilicet et sanctissimum patriarcham Ignatium in proprii throni
cardine stabilientes, et Photium pervasorem atque adulterum cum omnibus sequacibus suis et nequitiae
fautoribus condemnantes.
Dicit enim quodam loco per prophetae vocem universorum Deus: Propter malitias adinventionum suarum de
domo mea eiiciam eos; et ultra non addam ut diligam eos.
Doluit Ephrem, radices suas aruit, fructum ultra non afferet; et iterum: Chanaan in manu eius statera iniustitiae,
vim inferre dilexit, et dixit Ephrem: Verumtamen dives factus sum, inveni refrigerium mihi.
Omnes labores eius non invenientes et propter iniustitias, quas peccavi, et iterum: Et hereditabunt domus Iacob
eos, qui hereditate recuperant eos, et erit domus Iacob ignis, et domus Ioseph flamma; domus autem Esau in
stipulam, et exardescent in eos et comedent eos, et non erit qui ignem ferat domui Esau, quia Dominus loquutus
est.
Miser namque Photius erat veraciter ut homo, qui non posuit Deum adiutorem suum, sed speravit in multitudine
versutiarum suarum, et praevaluit in vanitate malitiarum suarum, secundum veterem illum Ephrem, discedens a
divinis iustificationibus; quem irridens et subsannans propheticus sermo, ita dicit: Ephrem factus est
subcinericius panis, qui non reversatur, et manducaverunt alieni fortitudinem eius.
Ipse autem non agnovit, et cani effloruerunt ei, et ipse non cognovit, et humiliabitur iniuria Israel in faciem
ipsius, et in omnibus his non est conversus ad dominum Deum suum.
Ephrem columba, a mensa Aegyptum invocabat, et in Assyrios ibat; cum profecti fuerint, immittam super eos
rete meum, sicut volatilia caeli, et attraham et corripiam eos in auditionem tribulationis eorum.
In supremam quippe arrogantiam elatus est contra beatissimum papam Nicolaum senioris Romae, malitiae suae
venenum evomuit; et falsos vicarios trium quasi orientalium sedium congregans et concilium synodale, et
putabatur, constituens, et accusatorum ac testium componens nomina, et personas ac verba formans, quae
singulis eorum quasi aptari viderentur, qui in synodica iudicatione inveniuntur, et quasi monumenta horum libros
falsidicos fingens et scribens atque componens, anathematizare praesumpsit praedictum beatissimum papam
Nicolaum et omnes communicatores eius; ita ut ex hoc etiam universos, qui sub caelo erant pontifices et
sacerdotes, id est et caeteras patriarchales sedes et omnem sacrum catalogum qui sub ipsis degit, sub eodem
comprehendere anathemate; erant enim omnes certissime communicatores praelati pontificis, in quibus eum et
qui cum ipso sunt, propheticus sermo redarguens et diffamans ita dicit: Multiplicaverunt ut impie agerent, et
legerunt foris leges, et invocaverunt confessionem; et rursus: Et meditati sunt in corde suo sermones iniustos, et
posuerunt retrorsum iudicium, et iustitia longe recessit ab eis; quia consumpta est in viis eorum veritas et per vias
rectas non potuerunt transire, et veritas sublata est, et transtulit mentem suam ut non intelligeret.
Et: Qui declinat a malo impugnatur, et vidit Dominus, et non placuit ei, quia non erat iudicium; et rursus: Haec
dicit Dominus: super tribus impietatibus Iuda et super quattuor non convertam eum, pro eo quod repulerunt
legem Domini et praecepta eius non custodierunt.
Hunc itaque qui sic affectavit, et talibus ac tot conatibus et temeritatibus turbavit et concussit totam sanctam
catholicam et apostolicam ecclesiam, et nullatenus converti ac poenitere voluit, neque subdi decreto et iudicio
sanctarum patriarchalium sedium consensit, ut eum et multo ante anathematizavit beatissimus papa Nicolaus, ac
deinde successor eius sanctissimus Adrianus papa, ita et sancta haec et universalis synodus reprobavit et
anathemati magis ac magis mandavit, dicens ad eum ex persona cunctorum Dei per Isaiae prophetae vocem:
4

