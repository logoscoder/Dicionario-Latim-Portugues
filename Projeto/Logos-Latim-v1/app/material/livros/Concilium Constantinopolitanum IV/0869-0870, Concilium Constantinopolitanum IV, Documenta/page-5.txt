Quomodo vestimentum in sanguine coinquinatum non erit mundum, ita nec tu eris mundus; quia ecclesiam
Christi adulterasti et populum Domini multis partibus et multis modis scandalizasti et perdidisti.
Eos autem qui sic se non habent, sed illi faventes adhaerent, si quidem episcopi vel clerici sunt, in perpetuum
depositos fore praecipimus; monachos autem seu laicos anathematizamus, quousque a sua seductione atque
malitia convertantur.
Per aequam et regiam divinae iustitiae viam inoffense incedere volentes, veluti quasdam lampades semper
lucentes et illuminantes gressus nostros, qui secundum Deum sunt, sanctorum patrum definitiones et sensus
retinere debemus.
Quapropter et has ut secunda eloquia secundum magnum et sapientissimum Dionysium arbitrantes et
existimantes, etiam de eis cum divino David promptissime canamus: Mandatum Domini lucidum illuminans
oculos et: Lucerna pedibus meis lux tua, et lumen semitis meis; et cum Proverbiatore dicimus: Mandatum tuum
lucidum, et lex tua lux: et cum magna voce cum Isaia clamamus ad dominum Deum, quia lux praecepta tua sunt
super terram.
Luci enim veraciter assimilatae sunt divinorum canonum hortationes et dehortationes, secundum quod
discernitur melius a peiori, et expediens atque proficuum ab eo quod non expedire, sed et obesse dignoscitur.
Igitur regulas, quae sanctae catholicae ac apostolicae ecclesiae tam a sanctis famosissimis apostolis, quam ab
orthodoxorum universalibus, nec non et localibus conciliis, vel etiam a quolibet deiloquo patre ac magistro
ecclesiae tradita sunt, servare ac custodire profitemur; his et propriam vitam et mores regentes, et omnem
sacerdotii catalogum, sed et omnes qui christiano censentur vocabulo, poenis et damnationibus et, e diverso,
receptionibus ac iustificationibus quae per illas prolatae sunt et definitae, subiici canonice decernentes; tenere
quippe traditiones, quas accepimus, sive per sermonem, sive per epistolam sanctorum qui antea fulserunt, Paulus
admonet aperte magnus apostolus.
Obedite praepositis vestris et subiacete illis; ipsi enim pervigilant pro animabus vestris tamquam rationem
reddituri, Paulus magnus apostolus praecipit.
Itaque beatissimum papam Nicolaum tamquam organum sancti Spiritus habentes, nec non et sanctissimum
Hadrianum papam successorem eius, definimus atque sancimus etiam omnia quae ab eis synodice per diversa
tempora exposita sunt et promulgata, tam pro defensione ac statu Constantinopolitanorum ecclesiae, et summi
sacerdotis eius, Ignatii videlicet sanctissimi patriarchae, quam etiam pro Photii neophyti et invasoris expulsione
ac condemnatione, servari semper et custodiri cum expositis capitulis immutilata pariter et illaesa, et nullum
episcoporum, aut presbyterorum, vel diaconorum, aut quempiam de catalogo clericorum evertere, vel reprobare
aliquid horum audere.
Quisquis autem post hanc definitionem nostram comprehensus fuerit spernens quidquam capitulorum et
decretorum quae ab illis exposita sunt, si quidem sacerdos fuerit aut clericus, a proprio decidat honore simul et
ordine: monachus autem, vel laicus, cuiuscumque sit dignitatis, segregetur, donec poenitens profiteatur se
conservaturum praedictorum editionem.
Sacram imaginem domini nostri Iesu Christi et omnium liberatoris et salvatoris aequo honore cum libro
sanctorum evangeliorum adorati decernimus.
Sicut enim per syllabarum eloquia, quae in libro feruntur, salutem consequemur omnes, ita per colorum
imaginariam operationem, et sapientes et idiotae cuncti, ex eo quod in promptu est perfruuntur utilitate; quae
enim in syllabis sermo, haec et scriptura, quae in coloribus est, praedicat et commendat; et dignum est, ut
secundum congruentiam rationis, et antiquissimam traditionem propter honorem, quia ad principalia ipsa
referentur, etiam derivative iconae honorentur, et adorentur aeque ut sanctorum sacer evangeliorum liber, atque
typus preciosae Crucis.

5

