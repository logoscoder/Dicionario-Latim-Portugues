Et nequaquam strategis, vel quibuslibet aliis principibus obvios procul ab ecclesiis suis occurrere, sed neque
semet a multo spatio de equis vel mulis eiicere, aut cum timore ac tremore procidere ac adorare; sed nec cum
saecularibus principibus ad mensam intrare hora prandii, eosdem quos illi honores strategis exhibentes, sed
secundum congruentiam spiritalis dignitatis, ac honoris sui, reddere quidem omnibus debita, cui vectigal,
vectigal, cui honorem, honorem: praeferri autem et multam a principibus amicorum Christi imperatorum
venerationem, et reverentiam promereri confessores eorum, et honoris similis exsistentes; ita ut fiduciam habeant
episcopi arguere strategos multoties, et alios principes, atque omnem saeculi dignitatem, cum iniustum et
irrationabile agere quid illos invenerint, et per hoc corrigere et reddere meliores.
Si vero aliquis episcopus, post definitionem sanctam synodi, debitum et canonice collatum sibi contempserit
honorem, et quid secundum veterem et inhumanam ac inordinatam consuetudinem, praeter quae nunc definita
sunt, fieri permiserit, sequestretur anno uno, et princeps ille duobus annis non mereatur percipere mysteriorum
nec sanctificationum communionem.
Apostolicos et paternos canones renovans sancta haec universalis synodus, definivit neminem prorsus episcopum
vendere vel utcumque alienare cimelia et vasa sacrata, excepta causa olim ab antiquis canonibus ordinata,
videlicet quae accipiuntur in redemptionem captivorum; sed nec tradere salaria ecclesiarum in emphyteutica
pacta, nec alias rusticas possessiones venumdare, ac per hoc ecclesiasticos reditus laedere, quod ad propriam
utilitatem et ob escam pauperum et peregrinorum sustentationem esse decernimus: omnem vero ecclesiasticarum
rerum potestatem habentem et has meliorare, ac dilatare prout oportuerit ecclesiastica loca, per quae reditus
fiunt; et insuper propriarum rerum dispositionem, distribuere ac committere seu conferre quibuscumque voluerit
et iudicaverit iuxta propriam potestatem ac dominatum.
Quisquis autem apparuerit post hanc definitionem nostram contrarium quid huic sanctae et universali synodo
agere, deponatur ut praevaricator divinarum legum et praeceptorum, cassata videlicet omnino quae facta est in
scriptis vel sine scriptis ab episcopo venditione, vel emphyteutica traditione, vel alia quavis alienatione,
cimeliorum scilicet et salariorum locorum.
Qui vero emerit aut perceperit aliquid ex praedictis cimeliis vel salariis, et non restituerit ecclesiae iterum, quae
ecclesiae sunt, vel non reddiderit ad incidendam chartam venditionis vel emphyteuseos, sit anathema usquedum
fecerit quod ab hac sancta et universali synodo confirmatum est.
Si autem episcopus convictus fuerit construxisse monasterium de reditibus ecclesiasticis, tradat ipsum eidem
ecclesiae monasterium, si vero de propriis rebus, aut de aliis quibusdam conventionibus, habeat id secundum
propriam potestatem et voluntatem omni vita sua; et post finem vitae dimittat et conferat hoc quibuscumque
voluerit, non tamen saeculare diversorium fiat.
Magnis ululatibus et multis lacrimis dignum opus a multis fidelibus ad nostros pervenit auditus: aiunt enim
fuisse quosdam laicos, sub eo qui nuper imperavit, in ordine senatorio, qui secundum diversam imperatoriam
dignitatem videbantur capillorum comam circumplexam involvere atque reponere, et gradum quasi sacerdotalem
per quaedam indusia et vestimenta sacerdotalia sumere, et, ut putabatur, episcopos constituere,
superhumeralibus, id est palliis, circumamictos, et omnem aliam pontificalem indutos stolam; qui etiam
proprium patriarcham adscribentes eum qui in adinventionibus risum moventibus praelatus et princeps erat, et
insultabant, et illudebant quibusque divinis, modo quidem electiones, promotiones et consecrationes, modo
autem acute calumnias, damnationes et depositiones episcoporum, quasi ab invicem et per invicem miserabiliter
et praevaricatorie agentes et patientes.
Talis autem actio nec apud gentes a saeculo unquam audita est, ita ut peiores et miserabiliores infidelibus
nationibus exhibeat et demonstret hos quos nunc manifestos effecimus: qua de re sancta et universalis synodus
definivit et promulgavit, illos quidem malitiae nixus omnino ut scelestos abominari, neminem autem fidelium
qui christiana censentur appellatione deinceps conari tale quid faciendi vel admittendi, aut silentio tegendi
quemquam eorum qui huiusmodi operantur impietatem.
Si vero quispiam imperator, vel potentum, aut magnatum, taliter illudere divinis, et talem ac tantam iniuriam
impie in divinum sacerdotium facere vel admittere tentaverit, primo quidem arguatur a patriarcha illius temporis,
et episcopis qui cum ipso fuerint, et segregetur, et indignus divinis mysteriis iudicetur; deinde vero accipiat
9

