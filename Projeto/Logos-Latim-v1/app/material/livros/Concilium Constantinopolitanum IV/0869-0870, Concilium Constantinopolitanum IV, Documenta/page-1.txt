0869-0870- Concilium Constantinopolitanum IV - Documenta
Conc. oecumenica et generalia Eccl. cath. - Conc. Constantinopolitanum IV a. 869-870
Sancta, magna et universalis synodus, quae per divinam voluntatem et gratiam et sanctorum amicorum Christi ac
Deo confirmatorum imperatorum nostrorum Basilii et Constantini congregata est in hac a Deo conservanda regia
urbe, in famosissimo templo sanctae ac magnae nominis Sophiae, definivit subter annexa.
Connaturale omnipotentis Dei et Patris Verbum, quod firmavit caelum sicut cameram et construxit fines terrae ac
caeterorum universorum statum, ut insubstantialiter esset effecit et regit et continet et salvat, qui dicit per Isaiae
prophetae vocem: Aspice in caelum sursum, quia caelum, ut fumus, solidatum est, terra autem ut vestimentum
veterascet, qui autem habitant eam, sicut haec, morientur; salutare autem meum in aeternum erit et iustitia mea
non deficiet; qui propter nos secundum nos factus est, et caelestem iustitiam super terram plantavit et dixit:
Caelum et terra transibunt, verba autem mea non transibunt; qui dixit ad omnes, qui in eum crediderant: Si vos
transieritis in verbo meo, veri discipuli mei eritis, et cognoscetis veritatem et veritas liberabit vos.
Iste solus infinitae potentiae Dominus et Deus noster, multos quidem alios ab olim et longe ante, homines
mancipatos mendacio et veritatis inimicos in agro suo, id est in ecclesia, mala zizania secundum evangelicam
significationem seminantes, et mundum frumentum divinae iustitiae operire tentantes, veluti quidem
sapientissimus et omnipotentissimus agricola, evulsit atque disperdidit, et ad id, quod omnino non est, iure
convertit; salutare autem suum semper ad monendum praeparavit, et iustitiam suam firmavit, et manifestiorem
exhibuit.
Sed nihil minus, et in instantibus temporibus zizaniorum satore per quosdam pravissimos et impiissimos
homines ecclesiasticum agrum inutilem reddere tentante; aequali eadem que providentia et hunc sollicitudine
dignum exhibuit et a sordibus iniquitatis eripuit atque ad puritatem revocavit antiquam; piissimum enim et
tranquillissimum imperatorem nostrum, qui divinae iustitiae amator et iniustitiae hostis, et in mandatis eius
manentem discipulum ipsius, demonstratum incorruptum et scientem et conservantem veritatem, excitavit ad
iniustitiae peremptionem, et divinae iustitiae confirmationem.
Qui per supernum auxilium et gratiam ecclesiastici tabernaculi, architectos a finibus orbis terrarum in hanc a Deo
construendam et regiam urbem convocavit, et universalem synodum congregavit, quae evangelicarum
sanctionum et Moysaicarum et propheticarum legum, atque apostolicorum ac paternorum necnon et synodicorum
mandatorum munimina custodiens, pietatis terminos renovavit et veritatem et iustitiam in ecclesiasticis atriis
praedicavit.
Hinc ergo et christianorum sinceram et immaculatam fidem et dogma orthodoxae religionis omnes qui apud eam
convenimus sacrati roborantes, credimus in unum Deum, in tribus consubstantialibus et divinis ac principalibus
personis utputa quemadmodum tribus solibus invicem indissimilibus, vel in totidem splendoribus unam luminis
intuemur naturam; unum quidem et singularem Deum secundum rationem substantiae, trinum autem vel tria, si
eum secundum rationem personarum praedicamus, et neque a se ut esse factus, neque ab alio quomodolibet hoc
accepisse fatemur; sed sine initio et aeternum, et solum semper exsistentem, et secundum eadem et similiter
habentem, et nullam commutationem vel conversionem admittentem; factorem et conditorem omnium
intelligibilium et sensibilium existentem; sic enim et sancta et magna Nicaena synodus exponens fidei symbolum
ait: Lumen de lumine, Deum verum, Filium de Deo vero Patre manifeste praedicans, et reliqua, ut catholica
ecclesia accepit; quam et nos suscipientes uno sensu, vesanum et veritatis inimicum Arium anathematizamus, et
omnes qui cum ipso vel secundum ipsum de thearchica et beata Trinitate to~g heterousion~g id est alteritatem
substantiae, et dissimilitudinem laesis sensibus opinantur.
Nihilominus autem et secundam sanctam et universalem synodum suscipientes, pneumatomachum, quinimmo
theomachum anathematizamus Macedonium, neque in personarum discretione differentiam substantiae Patris et
Filii et divini et principalis Spiritus iuxta praedictos haeresiarchas recipientes, neque in una eadem que substantia
personas secundum amentissimum Sabellium confundentes; insuper et confitemur unicum Dei Verbum
incarnatum et factum fuisse propter nos secundum nos; non enim angelus, non legatus, sed ipse Dominus venit et
salvavit nos, et nobis cum factus est Emmanuel; et iste erat Dominus verus, Deus Israel, et omnium salvator,
secundum divinas et propheticas voces.
1

