Unde et sanctissimam et nuptiarum ignaram Mariam, quae illum peperit, proprie ac veraciter Dei genitricem
fatemur, quemadmodum universalis tertia synodus, quae prius apud Ephesum congregata est, praedicavit; cum
qua et nos hominis cultorem et iactantissimum atque iudaicum sensum habentem Nestorium anathematizamus,
duplicem docentes unum eundem que Christum et Dominum, Deum scilicet perfectum et hominem perfectum, in
una persona utriusque naturae differentia, sed proprietates inconvertibiles et inconfusas perpetuo conservantem,
quemadmodum et sancta universalis quarta synodus dogmatizavit; quam cum iam numeratis tribus conciliis
tanquam sanctorum evangeliorum quaternitatem suscipientes, anathematizamus delirum Eutychetem et
vecordem Dioscorum.
Quin et duas naturas in uno Christo secundum manifestiorem expositionem sanctae quintae universalis synodi
praedicantes, anathematizamus Severum et Petrum et Zohoram Syrum; Origenem etiam qui vana sapuit, et
Theodorum Mopsuestiae; Didymum quoque pariter et Evagrium, qui etiam secundum easdem et diversas
opiniones eodem perditionis irretiti sunt barathro.
Et cum praedictis synodis consonantem et eadem sentientem sanctam et universalem sextam synodum
suscipientes, quae in unius Christi duabus naturis consequenter etiam duas operationes ac totidem voluntates
sapienter asseveravit; anathematizamus autem Theodorum qui fuit episcopus Pharan, et Sergium et Pyrrhum et
Paulum et Petrum impios praesules Constantinopolitanorum ecclesiae, atque cum eis Honorium Romae, una cum
Cyro Alexandriae, necnon et Macarium Antiochiae ac discipulum eius Stephanum, qui malae opinionis
Apollinarii et Eutychetis ac Severi impiorum haeresiarcharum dogmata sectantes, sine operatione ac sine
voluntate animatam anima rationabili et intellectuali Dei carnem, sensibus laesis et revera sine ratione
praedicaverunt; si enim Deus perfectus et homo perfectus unus idem Christus et Deus exstitit, certissimum est
quod nulla secundum partem naturarum, quae sunt ei, sine voluntate vel sine operatione consistat, sed secundum
utramque substantiam volens et operans consummaverit magnum dispensationis mysterium, quemadmodum et
omnium deiloquorum chorus, ab apostolis usque ad nos hoc certissime sciens, etiam imaginem humanae illius
formae depingens erexit, impendens utrique parti unius Christi distinctas invicem naturales proprietates, per quas
procul dubio significationes et notiones divinae ipsius et humanae naturae inconfuse permanere creduntur.
Sicut etiam septimam sanctam et universalem in Nicaea secundo celebratam synodum orthodoxe dogmatizasse
novimus, unum et eundem Christum dominum invisibilem et visibilem professam, et incomprehensibilem et
comprehensibilem, et incircumscriptum et circumscriptum, impassibilem etiam et passibilem, atque
inscriptibilem et scriptibilem.
Cui concordans et sancta haec et universalis synodus, magna voce anathematizat Anastasium, Constantinum et
Nicetam, irrationalem stercoralis nominis praesulatum vel, quod est magis dicendum, putredinem; necnon et
Theodosium Ephesium et Sisinnium Pastilam et Basilium Tricacabum, quin potius et Theodoretum et Antonium
atque Ioannem, quondam praesules novae Romae, regiae civitatis christianorum, immo Christi calumniatores;
quem videlicet nequaquam valuisse idolorum exterminare statuas, ut de eo pronuntiavit prophetarum catalogus,
operibus et verbis praedicaverunt; adhuc etiam et Theodorum qui dictus est Crithinus, quem et haec sancta et
magna synodus convocans et redarguens, magna voce anathema ipsius auribus intulit; simili quoque modo
anathematizamus et omnes consentaneos et fautores eorum, a quibus dicebatur quod sermo divinae incarnationis
per phantasiam et putative factus exstiterit, per abolitionem scilicet imaginis Christi et salvatoris nostri, simul
etiam sublatae formae cum ea verissimae illius et deiferae carnis; bifarie quippe intelligitur omne quod
nequaquam imagine comprehenditur, aut velut non exsistens, aut velut exsistens quidem, sed minime
comprehensibile, utpote invisibile et obstrusum.
Si quis igitur horum aliquid forte super Christo omnium nostrum Deo et salvatore perhibuerit, impius liquido
declarabitur, quandoquidem unum horum non fuisse factum secundum veritatem hominem Emmanuel ostendit,
alterum vero factum quidem fuisse, sed humanis proprietatibus caruisse et assumptam carnem deposuisse, ad
divinam atque incomprehensibilitatem per omnia recursum fecisse demonstrat, quod alienum est ab omnibus
divinitus inspiratis scripturis, quae etiam iterum eum venturum iudicem omnium prorsus affirmant, similiter que
videndum, quemadmodum visus est discipulis et apostolis suis ad caelos assumptus.
Illud autem manichaeica opinione ac impietate plenum est, quo insensate dicitur, de eo divini David eloquium
pronuntiatum fuisse, et quod perhibet: In sole posuit tabernaculum suum, cum videlicet haec impietas
abiectionem ac depositionem significari per id dominici ac deifici corporis opinetur; sed verbum veritatis et de
2

