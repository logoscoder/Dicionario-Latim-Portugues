Is autem, qui huic definitioni non obedierit etiam, et a(nathema) s(it).
Placuit huic sanctae et magnae synodo ut res vel privilegia, quae Dei ecclesiis ex longa consuetudine pertinent, et
sive a divae recordationis imperatoribus, sive ab aliis Dei cultoribus in scriptis vel sine scriptis donata, et ab eis
per annos triginta possessa sunt, nequaquam a potestate praesulis earum quaecumque persona saecularis per
potestatem subtrahat, aut per argumenta quaelibet auferat, sed sint omnia in potestate ac usu praesulis ecclesiae,
quaecumque intra triginta spatium annorum ab ecclesiis possessa fuisse noscuntur.
Quisquis ergo saecularium contra praesentem definitionem egerit, tamquam sacrilegus iudicetur, et donec se
correxerit, et ecclesiae propria privilegia, seu res restituerit et reservaverit, a(nathema) s(it).
Avaritiam utpote secundam idolatriam Paulus magnus execratur apostolus, cunctos videlicet qui christiano
vocabulo censentur ab omni turpi lucro abstinere volens; multo magis ergo iis qui sacerdotio et fungantur nefas
est coepiscopos et suffraganeos suos per quemcumque modum gravare.
Huius rei gratia definivit sancta haec et universalis synodus, nullum archiepiscoporum, aut metropolitanorum,
relinquere propriam ecclesiam, et sub occasione quasi visitationis ad alias accedere, et potestate propria in
inferiores abuti, et consumere reditus qui apud illos inveniuntur ad ecclesiasticam dispositionem et alimenta
pauperum, ac per hoc aggravare avaritiae modo conscientias fratrum et comministrorum nostrorum; excepta
hosptitalitate, quae aliquando ex necessario transitu fortassis accesserit; sed et tunc non alia, nisi ex iis quae ad
praesens de compendio praeparata inveniuntur, cum reverentia et cum timore Dei dignanter accipiat; et maturius
propositum iter perambulet, nihil omnino eorum quae sunt ecclesiae illius vel suffraganei episcopi petens et
exigens; si enim unumquemque episcoporum ecclesiae propriae rebus cum multa parcitate uti, et nullatenus in
proprias utilitates importune ac sine ratione dispendere vel consumere reditus ecclesiasticos sacri canones
decernunt, qua, putas, impietate iudicabitur dignus, qui aliis episcopis commissas ecclesias gravare vel ambire, et
per hoc sacrilegii crimen incidere non formidat?
Quisquis ergo post hanc definitionem nostram tale quid facere tentaverit, poenam subeat a patriarcha qui per
tempus fuerit, secundum congruentiam iniustitiae ac avaritiae suae, et deponatur et sequestretur ut sacrilegus, et
aliter ut idolatra factus, iuxta magnum Apostolum.
Et hoc sancta nunc synodus didicit, quod in quibusdam locis quidam propria usi auctoritate, ac sine voluntate
illorum quibus huiusmodi dispositiones commissae sunt, audacter et tyrannice pellunt eos qui per emphyteusim
perceperint aliquid ex iis locis quae possederunt, occasione quasi ruptae fidei circa pensionis pactum.
Non autem licet omnimodis hoc fieri, nisi prius accipiat protestationem per quosdam idoneos et fideles homines
is qui emphyteusim contraxit: quod nisi dederit usque ad tres annos destinatum tributum census, propellatur a
locis a se detentis.
Oportet enim post trium annorum census retentionem accedere ad praepositos urbis vel regionis illius, et arguere
in conspectu eorum eum qui emphyteusim consecutus est, et exhibere contemptum eius, et tunc sententia et
iudicio praetorum recipiat ecclesia propria in possessionem.
Sed nequaquam quisquam apud se vel per se faciat praedictorum ablationem locorum; suspectivum quippe tale,
quin et multi turpis lucri et avaritiae consistit indicium.
Si quis ergo episcopus aut metropolita praeter hanc definitionem nostram abstulerit aliquem locum a quoquam,
putans quod ecclesiam propriam defendat, sequestretur a proprio patriarcha per aliquod tempus, dans primo quod
per potestatem suam abstulit vel subripuit.
Si vero contentiosus quis perstiterit, non obediens his quae sanctae ac universali synodo visa sunt, deponatur
omnimodis.
11

