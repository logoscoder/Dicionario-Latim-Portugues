De fructibus enim mandatorum dominus loquebatur ubi non ait: sine me difficilius potestis facere, sed ait: sine
me nihil potestis facere.
Item placuit: quod ait sanctus iohannes apostolus: si dixerimus quia peccatum non habemus nos ipsos decipimus
et ueritas in nobis non est, quisquis sic accipiendum putauerit, ut dicat propter humilitatem non oportere dici nos
non habere peccatum, non quia uere ita est, anathema sit.
Sequitur autem apostolus et adiungit: si autem confessi fuerimus peccata nostra, fidelis et iustus est qui dimittat
nobis peccata et mundet nos ab omni iniquitate; ubi satis apparet hoc non tantum humiliter sed etiam ueraciter
dici.
Poterat enim apostolus dicere: si dixerimus quia non habemus peccatum nos ipsos extollimus et humilitas in
nobis non est, sed cum ait: nos ipsos decipimus et ueritas in nobis non est, satis ostendit eum qui dixerit se non
habere peccatum non uerum loqui sed falsum.
Item placuit ut quicumque dixerit in oratione dominica ideo dicere sanctos: dimitte nobis debita nostra, ut non
pro seipsis hoc dicant quia non est eis iam necessaria ista petitio, sed pro aliis qui sunt in suo populo peccatores,
et ideo non dicere unumquemque sanctorum: dimitte mihi debita mea, sed: dimitte nobis debita nostra, ut hoc pro
aliis magis quam pro se iustus petere intellegatur, anathema sit.
Sanctus enim et iustus erat apostolus iacobus cum dicebat: in multis offendimus omnes.
Nam quare additum est: omnes, nisi ut ista sententia conueniret psalmo ubi legitur: ne intres in iudicium cum
seruo tuo quoniam non iustificabitur in conspectu tuo omnis uiuens?
et in oratione sapientissimi salomonis: non est homo qui non peccauit.
Et in libro sancti iob: in manu omnis hominis signat, ut sciat omnis homo infirmitatem suam.
Vnde etiam danihel sanctus et iustus, cum in oratione pluraliter diceret: peccauimus, iniquitatem fecimus, et
cetera quae ibi ueraciter et humiliter confitetur, ne putaretur, quemadmodum quidam sentiunt, hoc non de suis
sed de populi sui dixisse peccatis, postea dixit: cum orarem et confiterer peccata mea et peccata populi mei
domino deo meo; noluit dicere: peccata nostra, sed et populi sui dixit et sua, quoniam futuros istos qui tam male
intellegerent tamquam propheta praeuidit.
Item placuit ut quicumque ipsa uerba dominicae orationis ubi dicimus: dimitte nobis debita nostra, ita uolunt a
sanctis dici, ut humiliter non ueraciter hoc dicatur, anathema sit.
Quis enim ferat orantem et non hominibus sed ipsi domino mentientem, qui labiis sibi dicit dimitti uelle et corde
dicit quae sibi dimittantur debita se non habere.
Placuit omnibus episcopis qui fuerunt in sancta synodo carthaginensis ecclesiae constituti: vt quicumque dicit
adam primum hominem mortalem factum ita ut siue peccaret siue non peccaret moriretur in corpore, hoc est de
corpore exiret, non peccati merito sed necessitate naturae, anathema sit.
Item placuit ut quicumque paruulos recentes ab uteris matrum baptizandos negat aut dicit in remissionem quidem
peccatorum eos baptizari sed nihil ex adam trahere originalis peccati quod lauacro regenerationis expietur, unde
sit consequens ut in eis forma baptismatis in remissionem peccatorum non uera sed falsa intellegatur, anathema
sit.

2

