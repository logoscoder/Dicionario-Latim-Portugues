0402-0402- Concilium Carthaginense VII - Documenta [Altera Lectio]
Concilia Africae 345-525 - Concilium Carthaginense VII a. 4021
Honorio augusto duodecies consule, kalendas maias, carthagine in basilica fausti.
Cum aurelius episcopus simul cum donatiano teleptensi primae sedis episcopo prouinciae bizacenae et aliis
ducentis tribus coepiscopis suis, tam ex prouincia bizacena quam mauritania sitifensis, tripolitana, numidia,
mauritania caesariensi et hispania, in concilio consedisset, adstantibus diaconibus.
Placuit omnibus in sancto synodo carthaginensis ecclesiae constitutis ut quicumque dixerit adam hominem
mortalem factum ita ut siue peccaret, siue non peccaret, moriretur in corpore, hoc est de corpore exiret non
peccati merito sed necessitate naturae, anathema sit.
Item placuit ut quicumque paruulos recentes ab uteris matrum baptizandos negat aut dicit in remissionem quidem
peccatorum eos baptizari sed nihil ex adam trahere originalis peccati quod lauacro regenerationis expietur: unde
consequens ut in eis forma baptismatis: in remissionem peccatorum, non uera sed falsa intellegatur, anathema sit.
Quoniam non aliter intellegendum quod ait apostolus: per unum hominem peccatum intrauit in mundum et per
peccatum mors, et ita in omnes homines pertransiit in quo omnes peccauerunt, nisi quemadmodum ecclesia
catholica ubique diffusa semper intellexit.
Propter hanc enim regulam fidei etiam paruuli qui nihil peccatorum in seipsis adhuc committere potuerunt ideo
in remissionem peccatorum ueraciter baptizantur, ut in eis regeneratione mundetur quod generatione traxerunt.
Item placuit ut si quis dicit ideo dixisse dominum: in domo patris mei mansiones multae sunt, ut intellegatur quia
in regno caelorum erit aliquis medius aut ullus alicubi locus ubi beate uiuant paruuli qui sine baptismo ex hac
uita migrarunt, sine quo in regnum caelorum quod est uita aeterna intrare non possunt, anathema sit.
Nam cum dominus dicat: nisi quis renatus fuerit ex aqua et spiritu [sancto] non intrabit in regnum caelorum, quis
catholicus dubitet participem fore diaboli, qui cohaeres esse non meruerit christi?
qui enim dextera caret, sinistram procul dubio partem incurrit.
Item placuit ut quicumque dixerit gratiam dei qua iustificamur per iesum christum dominum nostrum ad solam
remissionem peccatorum ualere quae iam commissa sunt non etiam ad adiutorium ut non committantur,
anathema sit.
Item placuit ut si quis dixerit eamdem gratiam dei per iesum christum dominum nostrum propter hoc tantum
adiuuare ad non peccandum quia per ipsam nobis reuelatur et aperitur intellegentia mandatorum ut sciamus quid
appetere, quid uitare debemus, non autem per illam nobis praestari ut quod faciendum cognouerimus etiam
facere diligamus atque ualeamus, anathema sit.
Cum enim dicat apostolus: scientia inflat, caritas uero aedificat ualde impium est ut credamus ad eam quae inflat
nos habere gratiam christi et ad eam quae aedificat non habere, cum sit utrumque donum dei et scire quid facere
debeamus et diligere ut faciamus, ut aedificante caritate scientia nos non possit inflare, sicut autem de deo
scriptum est: qui docet hominem scientiam, etiam scriptum est: caritas ex deo est.
Item placuit ut quicumque dixerit ideo nobis gratiam iustificationis dari ut quod facere per liberum arbitrium
poteramus facilius possimus implere per gratiam, tamquam etiamsi gratia non daretur non quidem facile sed
tamen possemus sine illa implere diuina mandata, anathema sit.
1

Taluni autori suggeriscono il 418 come data pi√π precisa.
1

