Quoniam non aliter intellegendum est quod apostolus ait: per unum hominem peccatum intrauit in mundum et
per peccatum mors et ita in omnes homines pertransiuit [in quo omnes peccauerunt], nisi quemadmodum
ecclesia catholica ubique diffusa semper intellexerit.
Propter hanc enim regulam fidei etiam paruuli qui nihil peccatorum in semetipsos adhuc committere potuerunt
omnes in peccatorum remissionem ueraciter baptizantur, ut in eis regeneratione mundetur quod generatione
traxerunt.
[Item placuit ut quisquis dicit ideo dixisse dominum: in domo patris mei mansiones multae sunt, ut intellegatur
quia in regno caelorum erit aliquis aut ullus alicubi locus ubi beate uiuant paruuli qui sine baptismum ex hac uita
migrarunt, sine quo in regnum caelorum, quod est uita aeterna, intrare non possunt, anathema sit.
Nam cum dominus dicat: nisi quis renatus fuerit ex aqua et spiritu non intrabit in regnum caelorum, quis
catholicus dubitet participem esse diaboli qui coheredes esse non meruerit christi.
Qui enim dextra caret, sinistram procul dubio partem incurrit].
Item placuit ut quicumque dixerit gratiam, qua iustificamur per iesum christum dominum nostrum, ad
remissionem peccatorum ualere quae iam commissa sunt, non etiam ad adiutorium ut non committantur,
anathema sit.
Item placuit ut quisquis dixerit eandem gratiam dei per iesum christum dominum nostrum propter hoc tantum
nos adiuuare ad non peccandum, quia per ipsam nobis reuelatur et aperitur intellegentia mandatorum ut sciamus
quid adpetere, quid uitare, debeamus: non autem per illam nobis praestari ut, quod faciendum cognouerimus,
etiam facere diligamus, anathema sit.
Cum enim dicat apostolus: scientia inflat, caritas uero aedificat, ualde impium est ut credamus ad eam quae inflat
nos habere gratiam christi et ad eam quae aedificat non habere, cum sit optimum uerum que dei donum et scire
quid facere debeamus et diligere ut faciamus, ut aedificante caritate scientia non possit inflare.
Sicut autem de deo scriptum est: qui docet hominem scientiam, ita etiam scriptum est: caritas ex deo est.
Item placuit ut quicumque dixerit ideo nobis gratiam iustificationis dari ut quod facere per liberum arbitrium
iubemur facilius possimus implere per gratiam, tamquam et si gratia non daretur non quidem facile sed tamen
possimus etiam sine illa implere diuina mandata, anathema sit.
De fructibus enim mandatorum dominus loquebatur ubi non ait: sine me difficilius potestis facere, sed ait: sine
me nihil potestis facere.
Item placuit ut quod ait sanctus iohannes apostolus: si dixerimus quoniam peccatum non habemus, nos ipsos
decipimus, et ueritas in nobis non est, quisquis sic accipiendum putauerit ut dicat propter humilitatem non
oportere nos dicere non habere peccatum, non quia uere ita est, anathema sit.
Sequitur enim apostolus et adiungit: si autem confessi fuerimus peccata nostra, fidelis est et iustus qui remittat
nobis peccata et mundet nos ab omni iniquitate: vbi satis apparet hoc non tantum humiliter sed etiam ueraciter
dici.
Poterat enim apostolus dicere: si dixerimus quia non habemus peccatum os ipsos extollimus et humilitas in nobis
non est, sed ait: nos ipsos decipimus et ueritas in nobis non est, satis ostendit eum qui dixerit se non habere
peccatum non uerum loqui sed falsum.
Item placuit ut quicumque dixerit in oratione dominica ideo dicere sanctos: dimitte nobis debita nostra, ut non
pro seipsis hoc dicant, quia non est eis iam necessaria ista petitio, sed pro aliis qui sunt in suo populo peccatores,
3

