mons Carmeli nominatur, locus omnibus bonis uberrimus, fertilis frugum, vestitus optime vinetis, oleis et aliis
arborum generibus eleganter consitus, pascuis etiam copiosis exuberans. In hoc monte tria sunt monachorum
coenobia, distincta ab invicem et latas possessiones habentia, quibus coenobiis vel singulis uterentur, vel in
unum redactis ipse abbas et dominus praesideret. At vero si magis vellet sui ordinis fratribus quam aliis praeesse,
coenobitae illi ad alia loca satis commode transferrentur; abbas vero, assumptis sui ordinis hominibus quibus
vellet et quanto vellet numero, [0251A] totum praefati montis territorium tam ipse quam ejus successores
perpetua ditione liberrime possiderent. Postremo si nil horum acceptaret, acciperet a rege et principibus tantam
auri argentique pecuniam, quantam ipse nunquam vel posteri praesumerent vel sperarent, quam et commodius
secum deferre et secretius occultare et eadem ecclesiam suam ditare facili posset impendio. Quae omnia cum
abbas renueret, dicens se nil aliud velle nisi sacras res illas quas Deus dederat, suo fideliter exhibere coenobio,
praefatus Wernerus, tanquam homo fidelissimus, secretum tenuit, et tam ipse quam alii quamplures ad navem
quae in portu parata erat, cum debito honore prosecuti sunt. Quam postquam Martinus ingressus est mutua
charitate [0251B] dicto vale et accepto, feria tertia ante Palmas illi ad sua redierunt, Martinus expansis velis
optatae navigationis cursum aggressus est.
Libet insuper hoc loco huic nostrae narrationi quaedam inserere quae sola, si alia deessent, satis possent
astruere ea quae per abbatem Martinum vel jam gesta diximus, vel adhuc dicenda restant, de fonte divinae
dispensationis ordinem [originem] accepisse. Tertia siquidem nocte, antequam ipse Martinus sui reditus iter
arriperet, quidam clericus admodum ei familiaris, Aegidius nomine, natus de Boemia, cujus nullum verbum nisi
Latine prolatum abbas ipse intelligere poterat, qui et ipse cum abbate in eadem navi redire proponebat, non
dormiens [0251C] quidem, sed vigilans, certissime, sicut ipse penitus affirmabat, vidit angelos duos in eodem
loco, ubi sacrae servabantur reliquiae, ubi etiam tam ipse quam abbas cubiculum habere consueverant, abbas
quidem ob sacrarum rerum diligentem custodiam; ille vero, quid ibidem servaretur penitus ignorabat. Qui angeli
circa scrinium, in quo sacra Dei munera claudebantur, mirae devotionis officium satagere videbantur, et Deum
qui haec famulo suo contulisset, omni reverentia collaudare. Facto autem illo divinae venerationis officio, alter
alterum exhortantes Deum obnixe precabantur, ut eumdem virum, cui tanta bona praestantur, cum omnibus qui
ei familiariter adhaerebant, sua defensione protegeret. Quam utique certissimam visionem cum ipse [0251D]
facto mane abbati recitaret, subito inter ipsa verba ex multa cordis compunctione erupit in lacrymas: «Nescio,
inquiens, qui sis, aut unde veneris, aut quid in illo scrinio tuo custodias; sed illud verissime scio, quia manus
Domini tecum est. Quapropter in hac maris transfretatione a tuae sanctitatis non recedam consortio, certissime
credens me in illa navi, qua tu vehendus es, periclitari non posse.» Cujus sanctae visionis abbas perculsus
miraculo, praesertim propter hominis fidem, quem sanctum et veracem esse noverat, retulit et ipse aliam
visionem, quae ipsi dormienti eadem ipsa nocte occurrerat. Videbatur ei siquidem ab eo loco, ubi tunc erat,
Achone videlicet, usque ad villam proximam claustro suo, nomine Sigoltsheim, nil aliud esse quam [0252A]
mare, sed adeo securum et tenue, ut in eo nec etiam navicula quantumlibet parva naufragium formidaret;
praeterea ab eodem loco usque ad villam praefatam facta videbantur esse desuper in directum velut quaedam
tectorum umbracula, ut nec ventus, nec pluvia, nec aliud maris aerisve incommodum abbati navigaturo nocere
nullatenus praevaleret. Quam abbatis visionem nos modo sic possumus interpretari, quod ab illo loco usque ad
coenobium suum, licet inter multa terrae marisque pericula, divina tamen protectione in reditu suo tutum iter
habiturus esset, et praefatae villae populus, viri scilicet ac mulieres, primi ex omnibus apud claustrum Parisiense
sacris essent occursuri reliquiis, sicut postmodum expressa rei veritas hoc ipsum approbavit.
[0252B] 23. Non est facile casus omnes atque pericula memorare, quibus et abbas ipse et hi qui cum
ipso in eadem navi ferebantur, frequentius expaverunt. Sed ipse tanto amplius, quanto plus amabat ea quae
perdere metuebat. Sed in tanto timore et periculo Dominus ei majorem fere, quam ipse sperare poterat, gratiam
suae protectionis exhibuit. Occurrebant ei frequenter naves piraticae, quae vel aliis spoliatis, vel alios spoliare
cupientes, hac visa, subita mansuetudine mitescebant, et eam omni reverentia pacifice salutantes, illaesam abire
non tam sinebant, quam sinere cogebantur. Virtus enim Dei erat, quae et illos poterat coercere et istam securo
cursu ad portum perducere. Post multos itaque labores et pericula [0252C] non pauca navis illa Martini, vel
potius Dei et sanctorum ejus reliquiarum, ad portum Venetiae perducta est in vigilia Pentecostes, ubi, cum
applicuisset abbas, et de statu terrae satis dissimulanter inquireret, comperit non minus periculi et timoris in terra
superesse quam in mari praecesserat. Totam quippe Italiam, per quam ei transitus erat, in fervore ac strepitu
bellorum positam asserebant. Ipse vero sciens quia idem Deus potens est in terra et in mari, et qui eum in mari
salvaverat, salvare poterat et in terra, paratis equis, sibi et suis sarcinis deferendis, confidenter quidem, sed tamen
non absque metu et sollicitudine versus Alpes iter arripuit. Cum autem ei frequenter armatorum cohortes
occurrerent, quae ad nil aliud nisi ad praedandum [0252D] et rapiendum venerant, subito quodam terrore
compulsi, oblatam sibi praedam inaestimabilem, tanquam ea indigni, timide abhorrebant, et cedentes de via,
summario, qui scrinia cum sacris ferebat reliquiis, per medium sui transitum praestabant innocuum. Transiens
itaque Martinus noster totam Italiam, et post illam Alpes asperrimas, post quas etiam loca multa periculosa et
plena latronibus, urbem Basileam, de qua primum suae peregrinationis iter inchoaverat, laetissime ingressus est,
15

