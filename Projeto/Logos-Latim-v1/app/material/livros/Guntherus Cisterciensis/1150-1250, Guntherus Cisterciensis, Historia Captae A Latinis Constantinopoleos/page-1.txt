Guntherus Cisterciensis - Historia captae a Latinis Constantinopoleos
[0221]
GUNTHERI CISTERCIENSIS
HISTORIA CAPTAE A LATINIS CONSTANTINOPOLEOS
Sub Balduino, circa annum 1204.
Ex membranis manuscriptis bibliothecae Academiae Ingolstadiensis edita.
(Henricus CANISIUS, Antiq. Lect., edit. Basnage, tom. IV, p. i.)
CANISIUS AD LECTOREM.
In ms. codice alius titulus non erat, praeter hunc: Incipit Historia Constantinopolitana. Porro ex verbis
illis, quae sub finem ab alio quopiam adjecta sunt, patet auctoris nomen, qui cap. 24 non obscure innuit se
monachum fuisse in coenobio Parisiensi, dioecesis Basiliensis, de quo cap. 2 plura. Item cap. 1 cum ait:
Praesentis loci nostri felicitatem perpetuam, idipsum diserte testatur. Fuit hoc monasterium Cisterciensis ordinis
in dioecesi Basileensi, ut patet ex cap. 2 et 4. Martinus ille abbas Parisiensis, qui expugnationi
Constantinopolitanae interfuit, et ex cujus ore Guntherus hanc Historiam habet, vixit adhuc cum haec Guntherus
scripserat, ut colligi potest ex cap. 5 et 1. Quanta autem fide sit conscripta, vel ex his verbis capitis primi liquet:
Nostrae narrationis pagina nil prorsus falsum vel ambiguum continebit, sed veram ac certam rerum gestarum
seriem persequetur, sicut idem vir, de quo plura dicturi sumus, humiliter satis ac verecunde puram nobis ac
simplicem enarravit historiam. Scribit hanc ipsam captae Constantinopolis tragoediam Nicetas Acominatus
Choniates, Magnus logotheta, in Annalibus Constantinopolitanis, quos Graeco-Latinos iterato editos anno 1593
haereticus quidam ineptiis et haereticis scholiis contaminavit. Ita nimirum illi nati sunt bonos libros male
inquinatos dare. Cum autem hic frequentissima sit mentio Martini abbatis, redit in memoriam ille Martinus
ordinis Praedicatorum, qui floruit sub Ludovico, anno 1320, ejusque opuscula enumerat Trithenius lib. De script.
eccles., qui subdit haec verba: Sunt item alii qui Cisterciensis ordinis collegio existiment aggregandum, quos aut
ignorantia rerum obfuscavit, aut livor. Haec Trithem. Sed forte Trithemius hic deceptus fuit, cum legit apud alios
mentionem Martini, abbatis ordinis Cisterciensis. Certe hic noster Martinus Cisterciensis fuit, cujus, utpote
celeberrimi viri, si alii meminerunt, recte Cisterciensem vocaverunt. Licet erraret, quisquis hunc nostrum
Martinum Cisterciensem, qui sub Philippo imp. floruit, miscere vellet cum illo Martino Praedicatorum, qui sub
Ludovico claruit. In cap. 24 signatur annus Domini 1205, quo Argentinensis episcopus fuit Henricus. Fuit hic
Henricus comes a Veringen, inquit Bruschius in episcopo LIX Argentinensium, Suevus; pius ac religiosus, pacis
publicae et bonae inter omnes homines tranquillitatis auctor et custos, promotor et conservator studiosissimus.
Praefuit sapienter et utilissime uno et viginti annis. Instauravit iterum castrum Dagenstein pene collapsum,
Dagoberti, Galliarum regis, olim sedem ac domicilium, ab eodem etiam exstructum. Decessit anno incarnati
Verbi 1223, undecima Martii. Sepelitur honorifice et magnifice in sacello S. Andreae, quod est in basilica
cathedrali. Haec Bruschius.
JACOBI BASNAGII
IN GUNTHERI HISTORIAM CONSTANTINOPOLITANAM OBSERVATIO.
[0223]
I. An eodem tempore plures fuerint Guntheri merito dubitaverit aliquis. Refert quidem Trithemius
Guntherum quemdam monachum, carmine prosaque disertum, floruisse imperatoris Henrici IV temporibus; sed
ille ab eo quem quaerimus, plane diversus est, upote qui saeculo fere integro praecesserit. Alius est Guntherus
qui Musas dudum exsulantes remeare jussit:
Hoc quoque me famae, si desint caetera, solum Conciliare potest, quod jam per multa latentes Saecula,
nec clausis prodire penatibus ausas Pierides, vulgare paro, priscumque nitorem. Reddere carminibus. . . . . . Is
laudes Friderici Barbarossae decem libris cecinit. Vixit non modo sub Friderico, sed et sub Henrico sexto,
Friderici filio.
Tu primum placatus ades, qui jure paterno Virtutum regnique simul successor et haeres Sceptra
geris. . . . . . . . . . .
Itaque finem duodecimi saeculi, vel etiam initia sequentis, attigit. Illi tribuitur poema quod Solymarium
dixit, eo quod ibi bellum cruce signatorum describeretur.
1

