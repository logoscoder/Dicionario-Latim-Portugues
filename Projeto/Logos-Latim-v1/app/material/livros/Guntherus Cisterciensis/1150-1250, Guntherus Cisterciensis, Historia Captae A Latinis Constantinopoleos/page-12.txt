in fugam conversi sunt; qui autem e nostris jam intra muros recepti erant, portas, quas multo lignorum lapidumve
objectu diligenter Graeci obstruxerant, remoto omni obice vel exciderunt vel fregerunt, et his qui adhuc in
navibus erant, optatum patefecerunt ingressum. Actum est hoc circa Ramos palmarum, Deo, ni fallimur, ita
disponente, ut eodem die Christi exercitus hanc triumphaliter perfidam urbem irrumperet, [0244D] qua Christus
veniens ad triumphum Passionis sanctam ingressus est civitatem.
18. Patentibus itaque portis, hi qui in navibus erant laetis clamoribus irruentes territis hostibus hastis,
gladiis, balistis, et sagittis, et omni genere telorum mortem specietenus intentantes, sed nullam prorsus fundendi
sanguinis habentes voluntatem, tanquam oves dispersas, eos per omnes plateas civitatis abigebant, in tanta
multitudine fugientes, ut ipsa platearum spatiosa capacitas vix posset eis ad fugam sufficere: instabant enim eis
tanto terrore et impetu, ut nec eos respirare, nec respicere paterentur. Cumque tantam haberent caedis copiam,
quantam ipsi nunquam sperare potuerant, paucissimi tamen ab eis perempti sunt: [0245A] ipsis ultro parcentibus,
quippe qui a viris religiosis secum in castris agentibus, Martino videlicet et aliis, frequenter erant admoniti,
quantum fieri posset, manus suas a sanguine continerent. Ceciderunt tamen illa die civium quasi duo millia, non
utique a nostris, sed a quibusdam Francis, Italis, Venetis, Teutonicis, et aliarum nationum hominibus, qui prius
cum eis in ipsa urbe habitare consueverant, sed tempore obsidionis expulsi, pro eo quod de proditione suspecti
civibus habebantur, nostris adhaeserant. Cujus injuriae memores illi gravissimam in Graecos plagam ultionis
crudeliter exercebant. De nostris autem nullus omnino ibi cecidisse reperitur, excepto milite quodam nobili
admodum et famoso, qui dum hostes vehementius [0245B] perurgeret, incautus ipse pariter cum equo, cui
insidebat, in foveam quamdam repente absorptus sociis omnibus in laetis rebus dolorem magnum invexit. Victis
igitur omnibus et profugatis hostibus, et de tota urbe satis miserabiliter exclusis, foribus etiam diligenter
obstructis, tum demum victoribus ad praedam currere permissum est, nec antea, quia sub periculo capitis erat
prohibitum, ne quis ante plenam victoriam de praeda cogitare praesumeret. Invenerunt itaque passim et copiose
tantam auri argentique pecuniam, tantum splendorem gemmarum ac vestium, tantam pretiosarum mercium
exuberantiam, tantam rerum victualium ubertatem, domos adeo egregias, et bonis omnibus plenas, ut omnes
repente de advenis [0245C] et pauperibus cives ditissimi redderentur. Vastaverat autem incendium interim
supradictum fere tertiam partem civitatis, cum, omnibus tam civibus quam peregrinis graviori occupatis periculo,
nulli erant qui flammas licite pervagantes possent exstinguere. Mulieres vero, et parvuli, ac decrepiti senes, qui
fugere non valentes, in urbe remanserunt, in occursu nostrorum digitum digito in formam crucis implicantes,
satis flebiliter: Aiios Phasileos marchio ( [Greek] aågioû basileuðû mavrcio)! decantabant, quod Latine sanctus
rex marchio interpretatur, quod ideo faciebant quia marchionem, quem maxime Graeci noverant, et idcirco inter
nostros maximum reputabant, captae urbis regem haud dubie [0245D] cogitabant, quod tamen Deus aliter
disponebat.
19. Cum ergo victores urbem victam, quam jure belli suam fecerant, alacriter spoliarent, coepit
Martinus abbas de sua etiam praeda cogitare, ac ne aliis omnibus ditatis ipse vacuus remaneret, proposuit et ipse
sacratas manus suas ad rapinam extendere. Sed quoniam praedam rerum saecularium eisdem manibus attrectare
putabat indignum, illud agere coepit, ut de reliquiis sanctorum, quarum ibi magnam sciebat esse copiam, aliquam
sibi corraderet portionem. Assumpto igitur secum altero e duobus capellanis, nescio quid grande praesagiens,
quamdam petit ecclesiam quae in magna veneratione habebatur ex eo quod mater famosissimi imperatoris
Emmanuelis ibi nobilem habebat [0246A] sepulturam, quod cum Graecis magnum videretur, nostri pro nihilo
reputabant. Ibi de tota circumposita regione plurimum pecuniae repositum servabatur, nec non et reliquiae
pretiosae, quas de vicinis ecclesiis atque coenobiis ad eum locum spes vana securitatis fecerat congregari, quod
etiam nostris ante urbis expugnationem ab his quos Graeci expulerant fuerat intimatum. Quam ecclesiam cum
multi peregrinorum simul irrumperent, et alii circa res alias, aurum scilicet et argentum, et pretiosa quaeque
diripienda cupide occuparentur, Martinus, indignum ducens sacrilegium, nisi in re sacra, committere, locum petit
secretiorem, ubi ea quae maxime affectabat, reperiri posse ipsa loci religio promittere videbatur. Invenit ibi
senem quemdam [0246B] venusta facie, barbaque prolixa et cana, sacerdotem utique, sed nostris sacerdotibus
ipso corporis habitu valde dissimilem. Unde et abbas, taicum ratus, placido quidem animo, sed voce quidem
terribili vehementer increpitans: «Age, inquit, perfide senex, ostende mihi quas potiores servas reliquias, vel
scias te statim mortis supplicio puniendum.» Ille vero, clamore potius quam verbis territus, quippe qui clamorem
audiens, verba intelligere non valebat, sciens nec illum Graeci sermonis habere commercium, Romana lingua,
quam ex parte noverat, coepit hominem mitigare, et iram ejus, quae nulla erat, blanditiis emollire. Ad haec vero
abbas in pauca ejusdem linguae verba vix potuit eluctari, ut eidem seni quid ab eo exigeret, [0246C] aperiret.
Tunc ille, vultum ejus habitumque considerans, et illud tolerabilius judicans si homo religiosus sacras reliquias
cum timore ac reverentia contrectaret, quam si saeculares viri fortassis cruentis manibus funestarent, ferratam ei
arcam aperuit, ostendens ei thesaurum desiderabilem, quem super omnes gazas Graeciae Martinus abbas sibi
gratum et desiderabilem judicabat. Quem videns abbas, festinanter et cupide utrasque manus immersit, et uti
strenue succinctus erat, sacrilegio sinus suos implens, tam ipse quam capellanus ea quae sibi potissima
videbantur, sagaciter occultavit, et protinus egressus est. Quae autem sint, et quantae venerationis illae quas sibi
12

