ambiguis omni diligentia consulebant, et ad nutum [0240B] ejus publica negotia solebant disponere. A quo cum
alii more solito quaesissent quid ei de hac re videretur, dissuasit ne se, amore pecuniae, Graecorum dolis
exponerent, dicens se idipsum timere quod evenerat, id est, ne juvenis Alexius vel a suis peremptus esset, vel
tanquam Graecus genere, ab eis corruptus nostram cum illis machinaretur perniciem. Dum ergo principes super
hac re diutius consultassent, nuntii vero perurgerent instantius, erupit rumor ille de medio civitatis, et universum
exercitum gravi terrore concussit. Videbant se in terra hostili deprehensos, in medio pessimae nationis, et illum
raptum e vita, quem ipsi eis in manu potenti et magno terrore regem induxerant, qui utique si viveret, posset et
illorum vecordiam reprimere, et [0240C] nostros plurimum consolari, eosque securos ac locupletes de regno suo
ad explendum iter suae peregrinationis emittere. Quibus omnibus se nunc frustratos penitus agnoscebant, adeo ut
nihil aliud quam mortem a rege novo et civibus certissime exspectarent. Quid enim agere, aut quid spei habere
poterant homines peregrini in tali articulo deprehensi, nec habentes ullum securitatis receptaculum, quo vel ad
horam possent ab incursu hostium respirare? Indicerent eis bellum, ut eos publice in suam persecutionem
excitarent, quos sciebant et antea latenter sibi esse inimicos? At vero illorum infinitus erat numerus, et qui
quotidianis cresceret supplementis, et in terra propria, ubi eis [0240D] omnia copiose suppeterent; nostri autem
pauci et inopes in medio inimicorum, a quibus nil aliud sperare poterant, nisi quantum, ut ita loquar, suis possent
ab eis gladiis exsecare. Sed et illud eos plurimum contristabat, quod promissa pecunia magna ex parte frustrati
erant, cujus spe ipsi iter suum distulerant, et viaticum peregrinationis suae negotiis insumpserant alienis.
Elegerunt tamen illud, quod in tali casu optimum putabatur, consilium, dissimulato metu, sine quo utique esse
non poterant, minaciter obsessis hostibus imminere, et in vindictam suffocati regis, quem ipsi instituerant, totam
urbem cum civibus suis et illo exsecrabili parricida, hanc quidem ad excidium, illos vero ad certam mortis
poenam reposcere. Quibus ita insultando [0241A] tantum eis terrorem incusserant, ut illi de moenibus suis egredi
vix auderent, maxime autem propter balistas nostrorum, quorum usus quanto est rarior apud illos, tanto etiam
terribilior et periculosior aestimatur. Interim autem nostri confirmatis animis ad utrumque parati erant, vel ad
recedendum, si se honesta et utilis praeberet occasio, vel ad caedendos hostes, et subeundam ab eis et cum eis
mortem, si illi de lateribus suis ad conflictum auderent erumpere. Nam de victoria tantae multitudinis obtinenda,
sive de expugnatione urbis nulla eis spes poterat arridere, pro eo, quod illa munitissima erat; illorum autem
numerus inaestimabilis quotidie succrescebat. Sed quanto studio noster exercitus optabat confligere et mori cum
[0241B] hostibus, tanto illi refugiebant victoriam de nostris suis mortibus comparare, videntes jam illos in terra
hostili laborare penurie, se autem in loco suo bonis omnibus abundare.
15. Consederat itaque exercitus noster ante regiam urbem, ut dictum est, sed absque ulla spe ejusdem
expugnandae. Quoniam ipsa non solum innumera civium multitudine, sed et bonis omnibus abundabat; et tanto
munita studio, ut paucorum manu posset ab innumeris hostibus defensari. Est enim civitas triangula, ut aiunt qui
eam viderunt, habens in quolibet latere magnum milliare, vel amplius, ex ea parte qua terram attingit, vasto
aggere et muro firmissimo tripliciter clausa; turres habens per circuitum sui excelsas et fortes, adeo sibi [0241C]
invicem propinquas, ut puer septennis de una turri ad alteram pomum valeat jaculari. Structuram autem
aedificiorum in corpore civitatis, in ecclesiis videlicet, et turribus, et domibus magnatum vix ullus vel describere
potest, vel credere describenti, nisi qui ea oculata fide cognoverit. Ex ea vero parte qua ipsam urbem alluit
Hellespontiacum mare, quod separat Asiam ab Europa, quibusdam in locis adeo angustum, ut de una in alteram
transmittat aspectum; ex ea, inquam, parte quoniam agger esse non potuit, propter frequentiam portus quem
habet tutissimum ac celeberrimum, muri sunt alti admirandae spissitudinis, et turres densae, eductae ad tantam
celsitudinem, ut [0241D] quivis in culmen ipsarum aspectum dirigere perhorrescat. Hanc autem tantam
firmitudinem et decorem, quem nunc habet, a prima origine non accepit. Nam olim quidem ita erat, sicut
unaquaeque aliarum, et Graeco nomine Bizantion vocabatur. Unde et apud modernos nummi aurei, qui in illa
formari consueverant, a nomine ipsius urbis Bisantii appellantur. Postea vero cujusdam regiae visionis occasione
de qua aliqua dicturi sumus, in eum quem nunc habet splendorem atque magnificentiam promota est. Quae visio
licet brevis humilisque appareat, magnae tamen cujusdam rei fuisse praenuntiam, effectus subsequens declaravit.
[0242A] Sicut enim visione quandoque magnarum rerum longe minores designantur, quemadmodum in somno
Joseph per solem, et lunam, et stellas undecim pater ejus, et mater, et fratres undecim designati, ita nonnunquam
per infimas magnae et celebres designatae reperiuntur, velut in visione Danielis, ubi per quasdam bestias regna
potentissima legimus praemonstrata. Quapropter falluntur hi qui putant eorum quae se dormientes videre putant,
nullam esse distantiam, sed omnia vana esse, et nullum prorsus in se continere mysterium.
16. Visio igitur illa, quam dicimus, huic tantae pulchritudini et gloriae civitatis illius occasionem
praestitisse, hujusmodi fuisse narratur et legitur: Post illam celebrem donationem qua Constantinus, [0242B]
Graecorum ac Romanorum imperator, reddita sibi sanitate et fugata lepra coelesti miraculo, Christum ejusdem
salutis auctorem, et beatos apostolos Petrum et Paulum, qui nuntii fuerant, necnon et Sylvestrum papam, qui
minister exstiterat, imo totam Christi Ecclesiam regaliter honoravit; idem Constantinus regiae sedis dignitatem,
quam Romae habuerat, beato Petro derelinquens, Graeciam petiit, et hanc urbem, quae tunc Bisantium dicebatur,
prae caeteris omnibus habitandam elegit [(6)] {foot}
10

