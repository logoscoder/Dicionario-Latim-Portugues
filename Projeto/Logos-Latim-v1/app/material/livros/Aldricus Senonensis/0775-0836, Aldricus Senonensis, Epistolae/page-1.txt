0775-0836- Aldricus Senonensis - Epistolae
[0809]
S. ALDRICI EPISTOLAE.

EPISTOLA PRIMA. AD FROTHARIUM EPISCOPUM. [0809D]
Eximio, mihique praedilecto Frothario episcopo Aldricus sempiternam salutem.
Orationum vestrarum opitulatione fulciri necesse habui, sicut ipse vobis eam expetens saepe testatus
sum. Sed nunc illa usquequaque indigeo, cum, ut vos aestimo audisse, indigno mihi episcopalis cura [0810D]
injuncta est, quae me sicut indignum, ita quoque imparatum invenit. Nam cum olim monasticae disciplinae
operam dans, fratrum curam ipsis cogentibus susceperim, quod ferre compellor, nullatenus potuit esse
suspectum. Quam ob rem excepta Dei clementia totum me ad precum vestrarum confero reliquorumque
amicorum familiare praesidium, obsecrans ut virium mearum fragilitatem earum jugitate adjuvare [0811A]
dignemini. Et quia prudentiae meae fiduciam ad tantum opus idonee exsequendum nullam habeo, quaeso ut
vestra sacra intentio apud Deum obtinere laboret, quatenus et me ipsum sincere custodiam, et commissorum mihi
curam eo miserante venerabiliter saltim exerceam. Benignitatem vestram bene ex hoc agentem Dominum
perpetua incolumitate beatificare opto, reverentissime praesul.

EPISTOLA II. AD ECCLESIAM SENONENSEM.
Dominis sanctissimis et reverendissimis fratribus et coepiscopis, religiosissimis quoque et
venerabilibus abbatibus in ditione domini imperatoris Lotharii serenissimi Augusti, constitutis, Aldricus
minimus [0811B] servorum Christi famulus, sanctae Senonicae ecclesiae archiepiscopus.
Optime venerabilis et Deo devota sanctitas vestra novit quanta sit cura et sollicitudine commissum
nobis pastorale regimen tuendum atque tractandum. Cum simus igitur in specula Ecclesiae constituti, et viam
caeteris, per quam ingredi ad vitam debeant, debeamus ostendere; quantum posse et intelligere divina clementia
dederit, satagendum est ea quae nobis commissa sunt, secundum Dei voluntatem provide prudenterque tractare:
ut non solum quandiu advivimus, in praesenti tempore, nostris valeant prodesse subjectis, verum etiam et in
perpetuum illis prospecta proficiant, qui in locis divino cultui mancipatis, nostraeque solertiae ad regendum pro
[0811C] tempore commissis, supernae pietati servituri sunt; qui dum de corporis necessitatibus, victus dico ac
vestimenti, solliciti non fuerint, animum libere in divinae contemplationis specie figere valeant; cui summo ac
salutari bono inhaerentes, eo semper suspirant tota spei libertate suspensi, quo se pervenire divina duce gratia
aeternae vitae praemium jam consecuti gaudebunt. Et tamen cum sciamus res Ecclesiae esse oblationes fidelium,
pretia peccatorum, et patrimonia pauperum; easque nobis administrandas, procurandas, atque ordinandas
suscepisse; harum rerum administratores nos esse meminisse debemus, et redditus expensasque earum eis usibus
applicare, quorum gratia divinis altaribus allegatae noscuntur.
Proinde ad sanctitatis vestrae piissimam intentionem [0811D] perducere statui, qualiter cellas
monachorum ecclesiae episcopii parvitati meae commissi, id est cella sancti Remigii confessoris Christi in
suburbio civitatis constructa, quae olim per divisiones praedecessorum meorum tempore fuit disrupta: et ob hanc
negligentiam monachi, qui ibidem Deo degere videbantur, propter inopiam et importunitatem loci regulam beati
Benedicti, ut debuerant, penitus observare non poterant. Idcirco una cum consilio fratrum nostrorum,
canonicorum videlicet et monachorum, nec non et fidelium laicorum, visum est nobis propter importunitatem
loci, et monachorum ibidem Deo degentiam, praefatam cellam ad Valliculas transmutare, et a fundamento
aedificare, quam Rothlaus [0812A] ob amorem Dei et remedium animae viri sui Meginarii, sive pro seipsa,
suorumque liberorum ac parentum, ad supradictam cellam beati Remigii per donationis titulum delegavit, vel
tradidit: ea videlicet ratione, ut divinus ibi ageretur cultus, et illis pro quorum salute traditum fuerat, augeretur
merces. Volumus etiam, ut loca super quae aedificatum fuit supradictum monasterium, id est agros, vineas, prata,
areas, vel omnia quae infra muros civitatis habuit, vel extra, absque alicujus diminutione ac impedimento
habeant rectores et monachi, ad eorum usus qui ibidem Deo sub norma beati Benedicti deguerint.
1

