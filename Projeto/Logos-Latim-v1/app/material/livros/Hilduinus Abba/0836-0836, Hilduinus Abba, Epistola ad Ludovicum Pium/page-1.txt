0836-0836- Hilduinus Abba â€“ Epistola ad Ludovicum pium
EPISTOLA XIII. HILDUINI ABBATIS S. DIONYSII AD LUDOVICUM PIUM. Quaecunque memoria
librique prae manibus habiti suppeditarunt de sancto Dionysio, simul collecta transmittit. (Anno 836.) [Apud D.
Bouquet. , ibid. , ex Cointio, tom VIII Annal. eccles. , pag. 395.]
[b] {foot}
[1327D] Hisce litteris Hilduinus adjecit lucubrationem satis prolixam, in qua contendit Dionysium
Areopagitam, dimisso Atheniensi episcopatu, atque alio [1328D] episcopo in ejus locum suffecto, Romam
venisse; eumdemque Dionysium in Gallias, ubi martyrium postea consummarit, a Clemente Romano pontifice
missum fuisse. Hilduini lucubrationem confutat Cointius ad an. 835, num, 115 et seqq. Domino benignitate
admirabili et auctoritatis reverentia honorabili, Ludovico Pio semper Augusto, Hilduinus humilis Christi
famulus, et domini mei [1329A] Dionysii pretiosi ac sociorum ejus matricularius, vestraeque imperiali
dominationi in omnibus devotissimus, praesentem in Christo prosperitatem atque aeternae felicitatis
benedictionem optat et gloriam.
Exsultavit cor meum in Domino, et exaltatum est cornu meum in Deo meo. Dilatatum est os meum, et
gaudebunt labia, ut annuntiem praeconia domini mei gloriosissimi martyris Dionysii ab eximio imperatore
domino meo jussus; quae reticere non poteram, etiam si a quoquam fuissem forte prohibitus. Et revera magna
mihi est ratio gratulandi, quoniam cumulatius mihi effectum desiderii mei praestare voluit divina dignatio, ut
mentis meae conceptum ei placere cognoscerem, cum quod agere spontanea [1329B] disponebat mea humilitas,
in agendo data manu auctoritatis, cooperaretur vestra Deo placens sublimitas. Qua de re bonorum operum et
spiritualium omnium studiorum illum auctorem esse non dubium est, qui quorum incitat mentes, quo sibi placet
in ingenio adjuvat actiones. Sed et in hoc valde exsultat spiritus meus in Deo salutari meo, quoniam Christianus
animus vester sic evidentissime erga se divinae bonitatis beneficia, et sanctorum cognoscit solatia, et tam
promptissime se accensum ostendit circa auctoris et reparatoris sui seu specialium suffragatorum suorum
venerationem atque obsequium. Non enim sic ab intimis pia anima vestra divina confiteretur vera et justa judicia,
nisi se ipsam sancto illuminatam cognosceret Spiritu, nec ita devotissime [1329C] amici Dei bene gesta et dicta
maximae sagacitatis vestrae prudentia perquireret, nisi summum bonum, a quo et per quem omnia sunt bona,
diligeret. Cujus amore religiosa devotio vestra accensa esse dignoscitur, ut Christi militum gloriosos triumphos
inquireret. Quos cum noverit, per eorum adjutorium robustius contra vitia vitiorumque auctores pugnabit,
quatenus martyrum exempla sectando, qui viriliter certavere, et fideliter satis vicere, ad palmam, qua illi
munerati sunt, et ipse pertingat. Huc accedit ad voti et sollicitudinis vestrae incitamentum, quia Esras, sanctae
Scripturae reparator, magnum remunerationis donum exinde apud Deum promeruit, et laudabile sibi nomen apud
homines acquisivit. Quocirca [1329D] et vestrae sedulitatis instantia, cum pro magna antiquitate hujus
sanctissimi Patris nostri, quantum ad generationem terrenam et conversionem seu obitum attinet, mira sanctitate
et miraculorum prodigiis orbi pene cuncto innotuit, notitia ipsius paucis nostrorum cognita, plurimis adhuc
manens incognita, cum per vestrum studium patuerit, et meritum, ut melius ipsi scitis, grande vobis conciliabitis,
et memoriale perpetuum acquiretis. Faciat autem Dominus ut nos idonei cooperatores inveniamur ad bonae
voluntatis vestrae perfectionem, qui tanto sine aliqua haesitatione vestris jussionibus obedimus, quanto illa
rogatis seduli exactores quae exhibemus voluntarii exsecutores. Idcirco quia reperta quaeque tam in Graecis
quam in Latinis codicibus ex domino et patrono [1330A] nostro Dionysio, quae hactenus minus cognovimus,
vobis ocius in unum collecta mittere poscitis, et incongruum ducimus auctoritatis vestrae desiderio differri, quod
ex debito servitutem nostram constat debere largiri; quantum connivet brevitas temporis, quidquid ori suggesserit
memoria citae recordationis, favente Domino, velociter scribentium committemus notariorum articulis,
deprecantes vestram humiliter sapientiam, ne in his quae reverentia et amore sanctissimi martyris, et propter
jussionis vestrae obedientiam scribenda aggredimur, verborum pompositatem aut dictationis leporem, sed
purissimae veritatis, sicut ab antiquorum dictis sumpsimus, quaerere studeatis sinceritatem. Nosque reprehendere
de casuum, praepositionum atque conjunctionum [1330B] virtute, seu litterarum in subsequentes immutatione,
vel punctorum secundum artem grammaticam positione nolite; quia non id studendum, sed nostrae deservitionis
obsequium ac commendationis vestrae officium accelerandum suscepimus, maxime cum haec quae ab aliena
lingua expressimus, in tenoris serie, sicut de praelo sunt eliquata, texemus; quae licet in interpretatione non
redoleant supparem sermonis odorem, sapidum tamen referunt veritatis et intellectus sui saporem. Ordinem igitur
historiae, sicut vestra jussit dominatio, in unum congestum, et singulatim postea plenitudinem ejus discretam,
cunctis legentibus atque audientibus, pandemus. Nam divinae erit inspirationis et exsecutionis id quod
desideramus fideli animo propalare; verum [1330C] atque probabile demonstrare. Ex quo nos laborandum non
magnopere aestimamus, quia quid tenendum de hoc sanctissimo martyre Christi sit, quid credendum, notae et
probatissimae personae veracibus dictis declarant.
1

