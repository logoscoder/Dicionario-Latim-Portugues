0517-0517- Concilium Epaonense - Documenta
Concilia Galliae 511-695 - Concilium Epaonense a. 517
Diu est, quod rem ualde necessariam et non sine diuina inspiratione a patribus institutam aut obliuione aut
occupatione differimus.
Sed rumpenda sunt interdum uincula necessitatum, ut aliquando impleri possint debita praeceptorum.
Conuentus ergo, quos bis per annum a sacerdotibus fieri cura seniorum decreuerat, si bene perpenditis,
assiduitate uel singulos post biennia faceremus.
Nam et uenerabilis papae vrbis nobis ob hanc neglegentiam succensentis mordacia mihi nonnunquam scripta
perlata sunt.
Vnde supplicat per me, si dignamini, ecclesia viennensis, poscit intermissae consuetudinis rediuiua salubritas,
quod hactenus infrequentatum torpuit, excitari.
Iustum est, quantum reor, ut constitutis prioribus sub communis praesentiae oportunitate tractatis nostris simul
nobis que, prout ordo collucutionis inuenerit, uel insinuemus uetera uel, si necesse est, etiam nostra iungamus.
Idcirco cuncti simul poscimus fratres, ut deo fauente octauo iduum septembrium die in parochia eponensi adesse
dignemini, qui omnium fatigatione perpensa conuentui medius atque oportunus locus electus est, sicut et tempus,
in quantum fieri potest, ab instantia ruralis operis uacuum liberiorem cunctis permittit excursum, quamquam
ecclesiae potior causa intermitti quaslibet terrarum posceret actiones.
Supplicamus ergo et quaesumus, testamur obtestamur que, ne quem a disposicione tam sancta obex ullius
excusationis abducat; ne quem a tali caritatis uinculo nexus temporaneae necessitatis impediat.
Sed si forte, quod deus auertat, tanta cuicumque acerbitas corporeae infirmitatis ingruerit, ut spiritale desiderium
carnali uincatur incommodo, duos presbiteros magnae ac probabilis uitae mandati instructione firmatos fratribus
pro se praesentare procuret.
Et tales dignetur eligere, quos episcoporum concilio non minus scientia quam reuerentia iure faciat interesse;
cum quibus delectet summos pontifices conferre sermonem; quos ad definitiones pro episcopo suo consentiendas
subscribendas que cum fuerit sollertia elegisse, sit auctoritas legi.
Set istud non extorqueat nisi summa necessitas.
Ceterum dilectionis fraternae ac pastoralis diligentiae magnitudo nisi laboris magnitudine non probatur.
Conicit enim sanctitas uestra, post hoc longum abusionis nostra silentium qualiter aut definiri debeant, quae
praestante deo tractanda sunt, aut, quae definita fuerint, uniuersis ecclesiarum prouinciae nostrae ministris
debeant intimari.
Deo propitio ad epaunensem ecclesiam congregati, quid uel de antiquis regolis uel de nouis ambiguitatibus
senserimus, expressis singillatim que discretis constitutionibus praesentibus tetulis crededemus adnotandum.
Prima et inmutabili constitutione decretum est, ut cum mitrupulitanus fratres uel conprouincialis suos ad
concilium aut ad ordinationem cuiuscumque consacerdotis credederit euocandus, nisi causa taedii euedentis
exteterit, nullus excusit.
1

