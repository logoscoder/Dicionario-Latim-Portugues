constantiam. Hos revera dixerim tunc clamasse [0771C] in coelum, hos sacris fateor insonuisse tubis, qui non virium
robore, sed singulari exercebantur ausu mentis.
[VIII.] Christianos irridet Curbaran: qui nihilominus timore perculsus fugam meditatur.—Interea
Curbaran conspicit exeuntes, et dum alterum alteri succedere lentis attendit egressibus, eorum paucitate quam putabat
irrisa: «Sinite, inquit, egredientes progredi, ut magis valeant cum fugerint a regressu civitatis excludi.» At ubi universus
exercitus portas excessit, Curbaran intuitus Francorum gentem ordine numeroque pollentem, tum demum intremuit.
Illico suae majori domus, jam de fuga nutabundus, imperat ut, si a prima castrorum parte succendi cerneret ignem,
emisso praeconio [0771D] statim edici faceret, per diffusum ubilibet hostem, Francorum cuneum captare trophea
victorem. Coepit interim Curbaran sensim vestigia ferre retrorsum, ad montana contendens; nostrique illorum
prosecutioni irrefragabiliter imminebant. Praeterea Turci, supervacua calliditate, se dividunt, parsque eorum circa
plagam maris inambulat; pars Francos immobilis supervenientes exspectat, tali nostros aestimantes ambitu concludi
posse. Quod nostri attendentes, ausu quodam praesumptivo, sese itidem, intensa in eos acie, a caeteris divisere. Sed hac
sua insolentia, ipsi ea die sese solos nostro exercitui damnum fecere, dum vix, praeter aliquos equites, peditum ulli vivi
evasere. Hujus temeritatis motor, [0772A] cum quibusdam aliis exstitit quidam nostras, Clarembaldus de Vendoilo
nomine, qui in his quidem celeberrimus, in illis provinciis nihil gessit utile.
Praelium committunt Christiani.—Interea septima acies, contra illos maritimos, ex duabus aciebus, ducis
scilicet Godefridi, et comitis Northmanniae sumpta, contexitur, et Rainaldus quidam comes eidem praeficitur. Ibi tota
acrimonia, eo die, exstitit praeliorum, nostrorum enim plurimos sagittarum ictibus exstinxerunt. A Pharphari autem,
flumine scilicet, hostium equitatus usque ad montana porrigitur, quae a se duorum millium spatio disparantur.
Gentilium ergo phalanges parte ab utraque prosiliunt, et Francorum cuneum, quos nostri Turcorum primis incursibus,
[0772B] quasi fortiores objecerant, sagittis jaculisque configunt. At qui praeerat regiae mentis Hugo magnificus, a
paterna magnanimitate non degener, inter hostium jactus ad subjectos exclamat: «Patimini, inquit, et secundos ac tertios
audacter praestolamini ictus, quia isti sunt recessuri dicto citius.»
[IX.] Pro his pugnat Christus.—Et ecce, copiae innumerabiles coeperunt de montanis emergere, quorum
et equi et signa multo candore nitebant; nostris autem maximus ad eorum contuitum stupor increvit, verentibus utique
ne contrariae venirent adminiculum ferre parti, donec comperiunt id fore, etiam visibiliter, sibi praestitum adjutorium
Christi. Quorum specialiter fuisse duces opinati sunt gloriosos [0772C] post militiam martyres, Georgium, Mercurium
atque Demetrium. Haec a nostrorum plurimis visa, et cum aliis quae viderant retulissent, plena, ut par erat, fide sunt
credita. Et si Machabaeis, olim pro circumcisione et carne porcina pugnantibus, evidens apparuisse legitur coeleste
suffragium, quanto amplius his debuit, qui pro repurgio Ecclesiis adhibendo, et statu fidei propagando, fusi sanguinis
Christo detulere servitium. Primi ergo illi hostes, qui a maris parte constiterant, tanto nostrae gentis obstaculo sese
repercuti 419 non ferentes, focos herbae subjiciunt, hoc videlicet fugam signo illis innuentes, qui, dum praelium fieret,
tentoria servaverunt. At illi signo moti, pretiosioribus quibusque direptis, fugam ineunt. Franci vero, ubi potiores eorum
vires [0772D] agnoverant, ad eorum scilicet tentoria contendebant.
Dimicantes quid soleant Turci.—Porro dux Godefridus, Flandrensisque comes, Hugo denique Magnus
his qui crepidini fluminis adequitabant junctis nisibus ingruebant. Hi plane tres cum suis, Dei Filium pro se crucifixum
prae oculis appendentes, universae eorum frequentiae fortiter immerguntur. Ubi vero et alia nostra agmina id viderunt,
tota in adversas acies animositate se ingerunt. E regione, hostium etiam multitudo, rabie intoleranda conclamans, et ipsa
concurrit. Est autem hujusmodi eorum mos in acie positorum ut cannis aereis, quibus pro hastilibus utuntur, et
cymbalorum tinnitibus [0773A] terrificisque vocibus infinitos fragores emittant, ut vix equi hominesque a tanti sonitus
terrore subsistant. Sed nihil eorum tunc valuere conatus, penitus eorum sunt exinanita molimina. Coepto etenim nostri
bello, primo hostes profligavere conflictu, et ad eam, quam prae mentibus dudum habuerant, fugam, celeri expediuntur
effectu. Quos tamen nostri, irremissa instantia, per castrorum suorum medium prosequuntur. Nec spoliorum hinc inde
jacentium cupidine raptabantur, Christi inimicorum solo pasci cruore malentes. Persequuntur illos itaque ad pontem
usque Pharphareum, et Tancredi usque castellum. Occupaverat ergo, illis recedentibus, campum spoliorum gloria
grandis. Stabant ibi, ab hominibus quidem inania, auri autem et argenti ornamentorumque [0773B] quamplurium, non
egena tentoria, ovium, caprarum, bovum fusa ubique pecuaria, equorum, mulorum, asinorum copiosa subsidia,
frumenti, vini ac farinae, collata sine discretione obsonia.
Praelium adversum fecerunt Turci.—Christiani grates Christo rependunt urbemque ingrediuntur cum
triumpho.—At Syriae Armeniaeque coloni, qui in illis versabantur partibus, comperientes Francis insperatam cessisse
victoriam, obvios fugientibus Turcis se ubique praebentes, ad montana concurrunt et quoscunque comprehendunt,
interimunt. Nostri praeterea redeuntes, et immenso cordis jubilo, incomprehensibilia praeconia rependentes suo
cooperatori Christo, cum triumphi coelestis honore civitatem introeunt. Ille autem, qui urbis praeerat praesidio, [0773C]
videns militiae principem, nostris insistentibus terga vertentem, omnino intremuit. Et perpendens minus tutam amodo
castelli fore sibi custodiam, signum cujuspiam nostrorum principum, postposita dilatione, expostulat. Comes Sancti

