comprehensum capite truncant: succisamque cervicem ad Boemundi praesentiam deportant, ut exinde penes eum, pro
insoliti oblatione muneris, libertatis gratiam obtineant. Cujus balteo vaginaque cultelli sublatis, sexaginta Byzanteorum
pretio vendenda taxarunt. Gesta sunt haec Nonas Junii, [0753D] cum quinta haberetur feria. Cerneres civitatem
caedibus explicitis, intolerandis exundare fetoribus; fora, plateas, atria, vestibulaque aedium, quae pridem, multa
aequoris gratitudine, marmoreae crustulae distinxerant, teterrimo jam uniformiter cruore sordebant infinitorumque
cadaverum passim decumbente congerie, truculenta spectacula, aurarumque corruptarum feralitas, oculorum ac narium
miserabiliter sensus infecerant. Sternebantur vicorum angustiae corporum strage putentium, et dum nec efferendi tot
funera facultas aliqua subjacet, nec tutum a fetoribus diverticulum usquam patet, assiduitas visionis ac spiritus, prae
sensibus constitutum decutiebat horrorem. Unde jam per ipsa cadavera, quibus stratae erant semitae, nemo, usu
praebente audaciam, verebatur incedere.

CAPUT II. [0754A]
[VIII.] Curbaran Persa militiae princeps contra Francos progreditur cum maximo exercitu.—Igitur
Curbaran quidam dictus, regis Persarum, quem veteri Sogdeanum nomine, ut Romani Caesares, vocare solent, major
domus, vel potius militiae princeps, cum adhuc infra regnum Persidis, in illa quam Corozaniam vocant provincia
moraretur (dicunt autem quidam terram circa Caucasum Corozaniam, corrupto a rudibus nomine, appellari) a praefato
Cassiano, Antiochenae urbis principe, crebris compellabatur 409 nuntiis quo sibi sub tanta obsidionis angustia posito
concurreret, pollicens quia, si Francos averteret, aut urbem liberatam ipsius dominio contraderet, aut subventionis
laborem maxima impensione [0754B] munerum exaequaret. Cumque admodum grandem jam idem militiae princeps,
hujus spe pollicitationis illectus, conflasset exercitum, et a summo sui erroris pontifice (habent enim et papam suum, ad
instar nostri) licentiam Christianos perimendi poposcisset ac accepisset, ad eruendam Antiochiam properare, infinito
agmine succenturiatus intendit. Hierosolymorum praefectus (quos barbarica illi lingua Admiravisos vocant) plurimo
confestim exercitu, ipsius adventantis copias auxit. Itidem Damascenum regem, cum expeditione non minima, suis
contraxit auxiliis. Gentes autem illae, quas profanus evocaverat princeps praeter Turcos, Sarracenos, Arabes ac Persas,
cogniti videlicet apud historiographos nominis homines, novitiis censebantur [0754C] vocabulis, Publicani scilicet,
Curti, Azimitae, et Agulani, cum aliis innumerabilibus nequaquam gentibus, sed portentis. Eorum siquidem quos
Agulanos appellant tria numero millia exstitisse feruntur. Qui neque gladios, neque lanceas, aut sagittas, nulla penitus
arma formidant, quia omni ex parte cum ipsi, tum equi eorum ferro adoperiuntur. Hi nihil armorum prorsus in bellis
praeter enses usui habent.
Curbaran igitur cum tanto gentium fastu ad Francos ab Antiochia divertendos contendebat. Cumque jam
fieret urbi contiguus, ecce Cassiani defuncti filius, Sensadolus vocabulo, obvius eidem principi adfuit, et cum multa ad
eum moestitudine [0754D] dixit: «Cum magna tuae fortitudinis habeatur celebritas, et tuarum victoriarum ubique
gentium incomparabilis procedat opinio, de tuis, ut spero, praesidiis neutiquam, vir invictissime, mihi desperare licebit.
Dum enim tua nemini videam non valere suffragia, tuaque passim constet ob facinorum claritatem reverenda potentia,
non nisi pudori est coram te mea deplorare infortunia, cum certum teneam, ea quae exoravero in cassum nullo modo
prorsus itura. Meminit gloria tua quot a patre Cassiano, dum in Antiochia obsideretur, legationes habueris, et quod,
dum ei subvenire deliberas, captam a Francis urbem audieris, nunc interempto parente intra praesidium ejusdem
civitatis obsideor, eadem procul dubio mihi ipsi praestolans eventura, quae patri cognoverim facta. Si Antiochiam
pervaserunt, [0755A] idemque plurimis Romaniae ac Syriae municipiis urbibusque fecerunt, indubium profecto est
quod et vobis et aliis nostrae hominibus gentis atque locis, identidem facere proposuerunt. Excellentia itaque tua,
admotis contra tam rabidos ausus viribus, excitetur, et, omnia occupare volentibus hominum pauperrimis, coepta
possibilitas abscindatur. Mihi nempe in meis infortuniis, tuorum auxiliorum spes suprema restiterat.» Cui querimonias
exaggeranti me refert: «Si, inquit, vis ut his tuis instantibus periculis obstem tuisque utilitatibus attentius operam dem,
oppidum, quod defendis et pro quo supplicas, meae ditioni contrade, et postquam meis castelli custodiam delegavero,
tunc experieris quantum pro tuo exercear commodo.» Ad haec [0755B] Sensadolus: «Si Francos, ait, mihi prorsus
interimas, mihique eorum desecta capita tradas, admittam te in oppidum, factoque tibi hominio, tuo juri idem servabo
castellum.» Cui Curbaran ait: «Non ita mecum acturus es: sed continuo castrum trades.» Quid plura? Profani principis
vicit exactio, et se juvenis a dominio castelli exponens, illum qui extorquebat, non diu inde gavisurum, induxit.
[IX.] Antiochiam obsidet Curbaran.—Tertia, postquam Antiochiam Franci irruperant, dies agebatur, cum
ecce Turcorum praeambuli ante urbis moenia cucurrerunt; reliqua vero exercitus frequentia ad Pharpharicum fixit
tentoria pontem. Aggrediuntur ergo quamprimum turrim ponti contiguam, qua [0755C] magnis expugnata nisibus,
omnes interimunt quos reperere intrinsecus, nec cuiquam illorum vita indulta est, praeter soli eorum domino, quem
tamen, exacto postmodum contra hos bello, nostri invenerunt compeditum ferro. Postridie exercitus properavit ad
urbem; ac in medio duorum fluminum, castrorum sibi loca legentes, duos ibidem egere dies. Capto itaque castro, cujus
praesidem in vincula conjectum praediximus, Curbaran unum de suis proceribus evocat, quem sagacem sibique fidum

