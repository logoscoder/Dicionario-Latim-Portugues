contiguitate devictus, pudori ipsorum parcere definissem. Guido etiam quidam, qui Trossellus cognominabatur, qui
trans Sequanam oppidorum dominio potentiaque clarissimus, genere vero Franciae universae [0759D] conspicuus
habebatur, fugae illius insignia vexit. Exstitere et alii hujus sanctae militiae desertores, qui cum in patriam repedassent
probro et exsecrationi habiti, ubique conclamabantur infames. Quorum quidem aliquos ignoramus; quibusdam vero,
quorum 412 in promptu notitia est, derogare noluimus.
[XVI.] Ad portum itaque qui dicitur Sancti Simeonis deveniunt, naves nautasque reperiunt, nautis
inquiunt: «Quid hic vobis praestolari infelices? Illos omnes quibus victualia convehere solebatis, morti noveritis
destinatos; urbem enim ipsosque intra urbem Turcorum obsedit exercitus, et nos propria corpora ab eorum pernitie vix
nuda excerpsimus.» Qui tristis nuntii jaculo terebrati, postquam apud [0760A] se diutius stupentes haeserunt, salutem
ad ultimum in fuga ponentes,
Conscensis ratibus petierunt aequoris alta.
Nec mora, illis volumina marina sulcantibus, Turci adsunt. Quos ibidem invenere, perimunt, naves quas
in ipso sali vado reperere, comburunt, exuvias illorum quos enecuere, diripiunt. Porro, postquam illi degeneres, et
superni juvaminis refugae, per obscenissima, ut ferunt, loca recesserant, residui qui perseverare delegerant, jam tolerare
hostilia sine ullo interstitio arma nequibant. Murum ergo inter se hostesque construunt, quem, continuatis excubiis,
nocte dieque custodiunt. Ibi nostrorum oppressio adeo miseranda suboritur ut ad infames cibos, equorum asinorumque
carnes, compellerentur.
[0760B] [XVII.] Per visum Christus presbytero apparuit asseruitque Christianis fore praesto.—Interea
die quadam, principibus exercitus ante castrum quod intra urbem obsidebatur positis, et pro omnimoda quam
patiebantur miseria animo atrocissime consternatis, ecce quidam presbyter astitit coram eis, et ait: «Patroni et seniores,
visionem excellentiae vestrae refero, quae consolationi vestrae, si ei credideritis, proderit, ut spero. Cum in ecclesia
Beatae Dei Genitricis quadam nocte dormirem, Dominus Jesus Christus, cum ipsa Matre piissima, et beato apostolorum
principe Petro, mihi apparuit, et assistens, dixit: Scisne qui sum? Minime, inquam. Dixerat, et ecce in ipso capitis ejus
nimbo, uti solet, [0760C] in picturis fieri, crucis species apparuit. Interrogatione ergo iterata Salvatoris imago repetiit.
Necdum nosti quem videas? Non alias, Domine, aio, tuam reviso notitiam, nisi quia tuis modo conspicio cervicibus
imminere crucis effigiem, quod tuam specialiter, quocunque pingitur, insignire consuevit imaginem. Haud, inquit,
erras; ipse ego sum. Confestim, non immemor ejus quam pariter patiebamur angustiae, pedibus me illius advolvi, et
deprecabar obnixe quatenus communi pro fide certantium calamitati succurreret. Optime, inquit, quae tolerastis attendi,
amodo vobis opitulari non differam. Meo instinctu hujus expeditionis vota sumpsistis, Nicaeam civitatem me
expugnante coepistis, multiplices sub meo ducatu [0760D] victorias habuistis, et cum vos huc usque perduxerim,
aerumnis quas in obsidendo urbem Antiochiam passi estis indolui, quaeque intra urbem modo etiam toleratis. Sed cum
vos tot beneficiis tantisque triumphis extulerim, urbique victores induxerim, sanos incolumesque servaverim, vos meo
munere abutentes, et cum Christianis male egistis, et cum paganis mulieribus foedissime cohaesistis, fetorem nimii
clamoris in coelum emisistis.
«Ad haec pietatis invincibilis Virgo, et humani generis Maria ad Deum semper interpres, et claviger
aethereus Antiochenorum specialis episcopus Petrus, ad vestigia misericordissimi Domini provolvuntur, deprecantur et
rogant ut populo laboranti suum impendat solatium. Ubi etiam ipse mirabilis [0761A] Petrus per se intulit: «Meminit,
Domine, majestas tua, quam pudendis domum meam in hac urbe attaminarunt pagani sordibus, redundat ad tuae
divinitatis injuriam, quod tua sacraria flagitiis complevere et caedibus. Cum ergo eos tandem, miseratus, expuleris,
gaudiumque super hac re coelo intuleris, tu tam pii facti poenitens, eorum superbiam regredi in statum pristinum
adversus temetipsum patieris?
«Motus ergo his dictis, Dominus mihi dixit: «Vade, et dic populo meo, ut ad me praecordialiter
convertatur, et ego me ad ipsos totis polliceor visceribus reversurum, et intra quinque dies maximum vobis praebebo
subsidium. Litanias itaque instituant, istudque Responsorium Ecclesiastici quique [0761B] decantent: «Congregati sunt
inimici nostri, et gloriantur in virtute sua. Contere fortitudinem illorum, Domine, et disperge illos, ut cognoscant, quia
non est alius qui pugnet pro nobis, nisi tu Deus noster. Disperge illos in virtute tua, et destrue eos, protector noster
Domine.» Quibus peroratis adjecit presbyter: «Si de his quae dicta sunt, aliqua vestris animis irrepit ambiguitas, ego in
hujus nomine veritatis, cuicunque volueritis me examini vel judicio, seu ignis seu praecipitii, plena fide submittam, et si
laedi me contigerit, laesione meae atrociorem quam potestis addite poenam.» At vir undecunque canonicus Podiensis
episcopus, Evangelia jubet crucemque deferri, quatenus verba ejus fides astrueret sacramenti.
[XVIII.] Obsessione cincti forti animo futuros mutuo [0761C] jurant duces.—His peractis extemplo
principes, communicato consilio, mutuo sibi sacramenta dederunt, quod scilicet: «Neque mors, neque vita a coepta eos
defensione suffugere cogeret, quantacunque vel ipsos urgeri necessitate contingeret.» Primo igitur Boemundus,

