ad hoc iter omnibus, vili pretio traduntur venum. Cumque multi negotium [0703D] hujus profectionis accelerant, ut
unicae rei exemplo eorum quae vendebantur subitas et insperatas vilitates exprimam, quod insolitum dictu est, quinque
denariorum pretio, septem distrahebantur oves. Frumentorum illa defectio, vertebatur in copiam, et dummodo suppetat
cuique quantulamcunque quoquo pacto congregare pecuniam, dat quidquid habere videtur, non pro sua, sed pro
taxatione ementis, ne Dei posterior aggrediatur viam. Erat itaque ibi videre miraculum caro omnes emere, et vili
vendere, caro quidem, quae ad usum deferrentur itineris, dum praeproperant; vili vero, dum sumptuum impendia
coaggerant, et quae paulo ante nec carceres nec tormenta ab eis extorquere poterant, brevi nummorum numero cuncta
constabant.
[0704A] Nec illud minus ridiculum quod hii plerumque, quos nulla adhuc eundi voluntas attigerat, dum
hodie super omnimoda aliorum venditione cachinnant, dum eos misere ituros miseriusque redituros affirmant, in
crastinum repentino instinctu pro paucis nummulis sua tota tradentes, cum eis proficiscebantur quos riserant.
Quis pueros, quis dicat anus ad bella moveri? Quis quit virgineas annumerare manus?Quis referat
senium trepida gravitate fatiscens?Bella canunt omnes, nec se pugnare fatentur.Martyrium spondent, gladiis vel colla
daturos.«Vos juvenes, aiunt, manibus tractabitis ensesAt nos hic liceat Christum tolerando mereri.»
[0704B] Licet enim aemulationem Dei habere viderentur, sed non secundum scientiam, tamen Deus qui
multa vane coepta ad pium intorquere consuevit finem, simplicibus illorum animis comparavit, ex sua ipsorum bona
intentione, salutem. Videres mirum quiddam, et plane joco aptissimum, pauperes videlicet quosdam bobus biroto
applicitis, eisdemque in modum equorum ferratis, substantiolas cum parvulis in carruca convehere; et ipsos infantulos,
dum obviam habent quaelibet castella vel urbes, si haec esset Jerusalem, ad quam tenderent rogitare.
[VII.] Cum cuncta bello arderent, actutum, indicta a summo pontifice expeditione Jerosolymitana, fuere
exstincta.—Erat eo tempore antequam gentium fieret tanta profectio, maximis ad invicem hostilitatibus [0704C] totius
Francorum regni facta turbatio, crebra ubique latrocinia, viarum obsessio. Passim audiebantur, imo fiebant incendia
infinita, nullis praeter sola et indomita cupiditate existentibus causis exstruebantur praelia, et ut brevi totum claudam,
quidquid obtutibus cupidorum subjacebat, nusquam attendendo cujus esset, praedae patebat. Mox ergo et mira et
incredibili ob insperabilitatem, animorum immutatione commoti, signum pontificis praedicti praeceptione indictum,
cruces videlicet, ab episcopis et presbyteris sibi precantur imponi. Et sicuti rapidissimi venti impetus solet non magna
pluviae unda restringi, ita illico contigit ad invicem simultates universorum et bella sopiri, per inditam sibi
aspirationem, haud dubium quin Christi.

CAPUT IV. [0704D]
Petrus eremita, dux exercitus. Per Galliam verbum Dei disseminat. Ipsius vitae genus. Pili ex ejus mulo
pro reliquiis extrahebantur.—Principibus igitur, qui multis expensis et magnis obsequentium ministeriis indigebant, sua
morose ac dispensative tractantibus, tenue illud quidem substantia, sed numero frequentissimum vulgus, Petro cuidam
Eremitae cohaesit, eique interim, dum adhuc res intra nos agitur, ac si magistro paruit. Quem ex urbe, nisi fallor,
Ambianensi ortum, in superiori nescio qua Galliarum parte, solitariam sub habitu monachico vitam duxisse,
comperimus. Unde digressum, qua nescio intentione, urbes et municipia praedicationis [0705A] obtentu circumire 381
vidimus, tantis populorum multitudinibus vallari, tantis muneribus donari, tanto sanctitatis praeconio conclamari ut
neminem meminerim similem honore haberi. Multa enim fuerat, ex his quae sibi dabantur, dilargitione erga pauperes
liberalis, prostitutas mulieres non sine suo munere maritis honestans, in discordibus ubique paces et foedera, mira
auctoritate, restituens. Quidquid agebat namque, seu loquebatur, quasi quiddam subdivinum videbatur, praesertim cum
etiam de ejus mulo pili pro reliquiis raperentur, quod nos non ad veritatem, sed vulgo referimus amanti novitatem.
Lanea tunica ad purum, cucullo super utrisque talaribus, byrro desuper induebatur; braccis minime, nudipes autem;
pane, vix pisce, [0705B] nunquam vino alebatur.
[VIII.] Militum dissolutiones per Hungaria proficiscentium.—Is itaque vir, partim opinione, partim suo
monitu cum immanem conflasset exercitum, per Hungarorum terram delegit abire. Quorum regiones cum earum rerum
quae ad alimentum pertinent opulentissimas, idem vulgus indocile reperisset, coeperunt luxuriis enormibus contra
indigenarum mansuetudinem debacchari. Cum enim plurimorum annorum segetes triticeas, ut in ea terra moris est, in
modum turrium per agros stabilitas cernerent, quas nos metas vulgariter vocare solemus; cum carnium diversarum
aliorumque victualium, quorum illa feracissima tellus est, copiae suppeterent, non contenti [0705C] humanitate eorum,
mira dementia, ipsi alienigenae coeperunt conculcare gentiles, et cum idem, utpote Christiani Christianis venalia cuncta
gratanter ingererent, ipsi, libidinis impatientes, piae hospitalitatis ac beneficentiae immemores, bello gratis eos
aggrediuntur; dum illos opinantur nihil ausuros contra, ac penitus futuros imbelles. Rabie igitur exsecranda, publicis

