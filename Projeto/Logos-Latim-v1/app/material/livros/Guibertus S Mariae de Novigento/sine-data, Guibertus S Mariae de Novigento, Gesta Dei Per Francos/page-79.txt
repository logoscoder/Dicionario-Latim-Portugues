Dicant qui volunt plura me omisisse quam scripserim, ego malui minor esse quam nimius. Si qua facta
alia quis noverit, mandet, ubi scribenda libuerit. Gratulemur Deo tantisque victoribus, qui frumentariae rei inopia, fossis
didicerunt victitare radicibus. Si quis de Parthorum, quos Turcos diximus, aut Caucasi nomine ambigat, Solinum De
memorabilibus, Pompeium Trogum de origine Parthica, Jordanem Gothicum de Baetica retegat.
[0833] Deus ergo tandem pio labori limes assistat. Amen.
EXPLICIT LIBER VIII GESTORUM DEI PER FRANCOS.
LIBER NONUS, AB ALIO EDITUS AUCTORE (Auctor incertus) [0833]
[0833B] De Balduino rege. Pacem init cum imperatore Babylonico.—Anno Dominicae Incarnationis
millesimo centesimo duodecimo, rex Balduinus saepenumero hostibus lacessitis multas Ascalonicensium strages
dederat; sed quoniam, quae largirentur peregrinae militiae, donativa defecerant, ne rerum praeclare gestarum facies
mutaretur nimium verebatur, de suspendenda necessitudine, sagaci intentione pertractat, adhibito propensiori principum
454 consilio. Non parva namque legatio Sarracenorum, causa expostulandae pacis, ea tempestate Hierosolymis
convenerat. Unde justam ratus, quam a barbaris rogabatur, belli omissionem, directae legationi ut utraque pars
opportuno conveniat loco indicit, «aequum in regnorum finibus tractare de foedere [0833C] pacis» existimans. Regressi
nuntii principem suum mandatis instruunt; placent delatae pactiones, denuntiata praestolatur dies. Qua adventante,
designatus ab utrisque principibus aditur locus. Nec modica nostrarum partium cum Christianissimo rege accessit
frequentia; Gentis vero profanae cum suo admiraviso immanis emersit populositas. Non valde procul, e regione his et
illis consistentibus, barbarus regi Hierosolymitano per interpretes mandat ut quas velit pactiones edicat, se quoque
omnimodis exsecuturum. Tum vero Rex: «Pro suo, inquit, ritu, virum satis censorium audivimus et malle occidi, quam
prodere jus datae securitatis. De commeatibus mercatorumque mercibus terra marique tuendis, de lignorum
vectatoribus non inquietandis, [0833D] de nocturnis frequentibusque latrociniis vetandis, de diffundenda passim pace,
fidem ac securitatem suo ritu vel more confirmet; et cum ipsis nos easdem [0834B] sponsiones sacramento
firmaverimus, vindictam coelestem ei qui foedus corruperit imprecabimur.» Quo dicto, favor utrobique tollitur,
statimque principes mutuis sese recepere colloquiis.
Urbem Jerosolymam imperator ipse fraudulenter invisit.—Ubi jam majoris fiduciae apud regem
barbarus aditum invenit: «Quoniam, inquit, armis abjectis bellorum causas interdum exemimus, multa mihi accessit
Hierosolymam videndi libido, quia, ex eo tempore quo eam expugnati a Francis amisimus, meliori statu reformatam
audivimus. Cum quantislibet sociis infra urbem admitti deposco. Illam tantum videam, et vidisse, satis mihi factum
pensabo. «Nec renuit rex, quippe quem dolosi fraudulentia hominis latebat. Tota regreditur Ascalonem [0834C]
barbarorum manus. Admiravisus perpaucis retentis, regem usque Hierosolymam comitatur. Ea interim die siluerunt. In
crastinum, sub honoris obtentu quibusdam nostrorum proceribus vallatus, non modo spectaturus, verum exploraturus
urbem procedit. Ubi templa vel ecclesias fulgentes, eversa suorum antiqua delubra, destructas aras, statum urbis more
Christiano immutatum vidit, felle de nimio lacrymasse perhibetur. Nostri quidem, qui nihil mali de viro suspicabantur,
ejusmodi fletum pietatem aestimavere. Demum ad regem: «Non, inquit, delatus vestrae gloriae nos delusit rumor, cum
potiora quam audieram ipse modo oculis usurpaverim. Plane profiteor, quanquam nostrae parti derogare videar, multo
quam nostris temporibus, [0834D] urbem nunc feliciora obtinere incrementa. At nos munificentiae vestrae
respondentes, huic satis cooperabimur gloriae. Opes advectare Babylonicas [0835A] mercatores eis per mere
direximus, quas satis tenui pretio distrahendas huic urbi inferemus; quarum copiosa varietate quo amplius indigetis, eo
vobis perpetuo profuturas noveritis.» Dixerat, et regiis munitus stipatoribus, ad sua usque reducitur.
Regi Hierosolymae struuntur insidiae.—Nec cunctatus, libellis transmissis principem Babylonis per
internuntios adoritur: «Cum vestrae sublimitatis nomen, delatum ubique terrarum, tot gentibus terrori incumbat, quod
Christiani advenae regni vestri fines mutilaverint, aeterno subjacet pudori. Ecce pars maxima Babylonici imperii,
externis subacta legibus, antiquis ritibus numinum sacris, luxu et voluptate qua uti solebamus vacat. Vereor iratos deos,
nec Mathomum velle patrocinari. Quod si [0835B] viribus armisque resumptis Christianos a terra et urbibus arcere
volueritis, et dii vos exaudient, et Mathomus opitulabitur. Ferte opem, armis camelos onerate, armatorum nihilominus
quotlibet millia dirigite. Biennales a rego Hierosolymitano inducias obtinuimus, urbem ipsam immunitam, levis viros
armaturae, fusos auxiliarios vidimus. Opum vestrarum munera mercatumque illi repromisimus, ut erga nos in nullo
suspectos eos redderemus. Si pro mercibus, armorum sarcinas illis direxeritis, facilis apud vos erit ipsius jactura urbis.»
His acceptis, tyrannus spe dictorum animabatur. Mirareris denique militum audaciam, armorum quantitatem variumque
fulgorem, armentorum victualiumque infinitatem, auri caeterarumque opum immensitatem; [0835C] quae omnia
mature parata navibus imponuntur, nec multo post Ascalonam exponuntur.

