coeleste jubar tunc protexere sagittae,Aerea densantes jaculorum grandine caecum.Arma crepant et equos rapit impetus,
aesque retinnit. [0741D] Caesa dolent, victricia gaudent, dissona vox it.
Ubi vero totum pondus exercitus quod primas subsequebatur acies, atrocissimo illi certamini se infudit,
coepit nostrorum gravi hostium impetu acumen obtundi, et eorum proficiente numero, a proposita virtute parumper
inflecti. Quod Boemundus attendens, qui custodias retro auxilium laturus observat, multae animadversionis motu
infrenduit. Comitem stabuli ergo accersit suum Robertum scilicet Girardi filium, illoque dirigit: «Vade, inquit, utere
jam nunc magnanimitate qua debes, et quae tanto negotio competit, et assumpti hujus intentionem tibi propone laboris,
dum causam nobis et tibi fore noveris totius Christianitatis auxilium, Hierosolymam [0742A] Deo redimere ac ejus
liberare sepulcrum. Nec minus tibi constat divinis potius adjumentis id operis administrari, quam humanis. 402 Age
itaque et tuam patienti Christo jam defer audaciam, nec tam opportunus te segnem locus inveniat, quem tuo forsitan
Deus honori praeparat.» His concitus ille sermonibus, tota Deo mente innisus:
Exsilit, et densas dirimit mucrone catervas:Signa ducis praefert, quae sic diversa veretur,Ut sibi dum
praeeunt pars nostra vigore levetur.Non igitur secus ille furit quam fetibus orbaAssolet ereptis, objecta necare
leaena.Mucro vias aperit, confertum discidit agmen:Obvia contuderat, cuneum docet ire sequentem.
Tandem victoriam referunt Christiani.—Hinc itaque [0742B] nostri, dum Boemundi non incognitum
signum sibi in nullo vacillare conspiciunt, et praedictum stabuli comitem tanta in Turcos animositate bachari, resipuere
simul, tantaque hostes violentia propulere, ut solius fugae cogerentur sperare praesidia. Nostri denique fugientibus
instant, et dum sine ordine properant, praecipites actos usque ad Pharpharici pontis angustias caedere ac detruncare non
cessant. Qua Turci caede suscepta, castrum, quod Areg superius nominavi, subintrant, omnimodis spoliant, ignem
municipio eidem subjiciunt, nunquamque deinceps ad id redituri diffugiunt. Armeniorum autem Syrorumque gens
perfida, qui inter utrosque populos medii, praeliorum aucupabantur exitus, ut cui cessisset victoria, illi potissimum
[0742C] inhaererent; dum Turcos inferiores attendunt, aggrediuntur quasi semitas obsidere, et Turcos praetereuntes
perimere. Igitur ex hiis quae hostibus detracta sunt victis, crudelis nostrorum indigentia illa convaluit, equis et
sumptibus sublevatur, ab ipsis insuper, eventu triumphorum crebrescente secundo, Turcorum feritas contemnitur. Unde
et post victoriam, centum eorum qui bello occubuerant capita praeciduntur, et ad Turcorum, qui obsidebantur,
exanimationem, ante muros Antiochiae suspenduntur. Est autem consuetudo gentilium ut caesorum capita, ad indicium
victoriae, reservare ac ostentare soleant.
Fidem amplexurum se imperator spondet, si a Turcis [0742D] ablata ipsi restituantur.—Interea dum haec
peraguntur a nostris, Babylonicus imperator legationem ad principes nostri exercitus direxerat, per quos de his quae
erga Turcos egerant eis gratulabundus exstiterat, pariter quoque, etsi falso, spoponderat quod Christianus fieret, si gens
nostra Turcis ea quae de ejus imperio diripuerant, ademisset sibique restitueret. Diximus plane superius Babylonicum
imperium longe potentius regnis Orientalibus exstitisse; sed Turcos armis animisque ferociores multa ejus usurpasse.
At hii qui urbi obsidendae relicti fuerant, et ipsi quoque cum civitatensibus acerrime conflixerunt, non modo uno in
loco, sed ante portas fere omnis ejus urbis. Dies autem triumphi hujus quinto Idus Februarii, pridie ante [0743A] jejunii
caput. Nec id injuria, ut qua die ante ipsa jejunia debentur Christianis epulae, ea quam potissimum affectabant hostium
iniquorum saginarentur caede. Franci igitur, tantae victoriae fervente tripudio, votorum multitudine Deo cooperatori
gratulantes, non sine plurimo praedarum fructu, ad castra recedunt; Turci vero impatientes prae pudore videri, cuniculis
et caveis, si valerent, regrederentur in patrias.

CAPUT VI.
[XIV.] Castrum prope urbis obsessae portam constituitur.—Denique majores exercitus, dum crebro
perpendunt plurimas se perpeti ab his qui obsidebantur incursuum indignitates, coacto concilio diffiniunt [0743B] ut,
antequam aliquam quovis casu suae militiae minorationem patiantur, ad portam urbis, ubi eorum fanum habebatur, ubi
quoque pontem constat haberi, castrum instituant, unde aliquantisper hostium tentamenta restringant, Cui eorum
sententiae, cuncti sunt juniores assensi. Ad haec Sancti Egidii comes primus intulit; «Ego, inquit, stipendiis fulciam:
idemque servabo castellum: tantum mihi opitulamini ad aedificandum.» Cui refert Boemundus: «Si libitum vobis sit,
spondeo me iturum cum comite isto, qui se praeobtulit, ad portum Sancti Simeonis, ubi pariter eos tuebimur qui huic
insistent operi. Residui obsidioni operam dent, nec hostes urbis portas excedere sinant.» Comes itaque ac Boemundus
ad Sancti Simeonis, uti proposuerant, [0743C] processere portum. Hii vero qui remanserant, castellum instituere fuerant
aggressi, sed Turci hujus aedificii principia vehementissimo impetu turbaverunt. Repentino ergo nostros pervadentes
incursu, terga eos vertere coegerunt, plurimos occiderunt, diem Francis lugubrem intulerunt.

