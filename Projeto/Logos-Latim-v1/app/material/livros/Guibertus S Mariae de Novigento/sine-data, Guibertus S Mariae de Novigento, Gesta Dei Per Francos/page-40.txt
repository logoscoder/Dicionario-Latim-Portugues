noverat, eique imperat: «Vade, et hoc mihi oppidum, ea qua debes et de te spero fidelitate defende.» Cui ille: «Imperio,
ait, super hac re tuo difficulter obediam; id tamen ejus rationis conditione perficiam ut, si Francis cesserit victoria, detur
mihi victoribus [0755D] castrum tradendi licentia.» Curbaran vero: «Ejus, ait, consilii constantiaeque te noverim ut,
quidquid tibi exinde agere libuerit, securus assentiam.»
Castri ergo illius munitione explicita, princeps ille funestus ad sua regreditur castra. Cui Turcorum
suorum aliqui, raptis recens cujusdam pauperis peditis armis, ad nostrorum ludibrium prae oculis ea ingesserunt, ensem
scilicet, diutina rubigine scabrum, nigrum ad instar fuliginis arcum, et lanceam impolitam, multorum annorum fumo
infectam, eique garriendo dicunt: «Ecce arma, quibus nos Francorum expugnabit exercitus.» Et Curbaran arridens eis:
«Hisne lucidis adeo ac fortibus armis, [0756A] Orientem depopulabuntur? his viribus Caucasi extrema subdentur?
easque 410 fortassis quas antiquitus obtinuere terras Amazones, ac nostri quondam sibi vindicavere parentes, poterunt
adimere nobis Franci prorsus inermes?» Dixit, et accito confestim notario, ait: «Scribe quantocius eosdem apices per
diversa pitacia, quae per provincias Persidis dirigantur, ad papam videlicet nostrum, ad dominum etiam nostrum regem
Persarum, ad praefectos quoque et commilitones diversarum regionum. Quorum haec quidem habeatur sententia:
[X.] «Domino regi magnifico Persarum, papaeque beatissimo, et omnibus adversus Christianos sanctam
professis militiam, Curbaran suae militiae princeps, salutem atque victoriam.
[0756B] «Gratulor summae divinitati, patres ac domini, quod tempora nobis gaudiis semper opportuna
suppeditat, et victorias de hostibus gentium ubique ministrat. Tria haec vobis arma transmittimus, quae quidem Francis
tulimus, ut videatis quo munimine polleant, qui nos a patria exturbare desiderant. Sciri autem a vobis volo quia
Francos, qui nobis omnibus minabantur exitium, intra ipsam quam coeperant Antiochiam obsessos teneo, castrum vero
quod praeminet urbi altrinsecus, e regione obsessorum, possideo. Et cum meae adjaceat ad libitum voluntati aut
conclusos trucidare, aut extremae captivitati addicere; vos interim, dum redeam, nulla volo nostri causa sollicitudine
cruciari; sed scire indubitanter nos eorum omnino dominari. Solito [0756C] ergo tutius vacate deliciis, lautiora
epularum obsonia celebrate, multiplicatis conjugum scortorumque gynaciis, generi propagando insistite et succrescens
filiorum numerus, Christiano, quod jam tum et nomini, valeat obviare. Testor verumtamen summum, beatissimo
Mathomo patrocinante, Tonantem, quoniam non ante vestrae oculos majestatis intuear, donec regiam urbem, scilicet
Antiochiam, appendicemque Syriam, Graecos atque Epirotas, quos dicunt Bulgaros, meo sub jure coerceam; Apulos
quoque et Calabros ad vestrae gloriae incrementum meae ditioni subjungam. Valete.»
[XI.] Mater Curbaran filium deterrere conatur ab Christianorum internecione.—At mater Curbaran
[0756D] ipsius, quae in Aleph manebat civitate, per idem tempus accessit ad ipsum, eique moesta suggessit: «Velim,
inquit, nosse, si constent, ut dicitur, quae de te celebravit opinio?» Cui filius: «Quae illa?—Bellum, inquit, Francis te
illaturum aestimant.—Nihil, inquit, verius.—Fili, ait, virorum optime, per ingenitos tibi liberalissimos mores, quaeso,
contestari te audeam, ne eis pugnam inferas, ne tuae detrimentum laudis incurras. Cum enim usque in ulteriorem
superioris Indiae Oceanum armorum tuorum claritudo refulgeat, tuisque praeconiis respondeat ultima Tyle, quare
pauperum hominum sanguinibus tuos obducere mucrones affectas, quos impetere inanis est poena, et superasse, nulla
sit gloria? Et cum reges [0757A] valeas terrere remotos, quid tibi cordi est lacessere advenas miseros? Personas eorum,
fili, fateor, merito contemptibiles ducas; sed pro certo noveris, quia Christianae religionis admodum praecellit
auctoritas. Ideo precor ne velis attentare quod te postmodum coepisse sero doleas.»
Renuit ille matris assurgere monitis.—Haec ille cum audisset, lumine ad eam torvo respectans: «Quid,
inquit, tibi aniles texere fabulas? Desipis, ut conjicio, et in amentiam versa, sine intellectu verba prosequeris. Plane
plures urbium domini mihi militant quam ipsi in tota sui exercitus universitate homines exhibere praevaleant, et tu,
mente delira, aestimas quia Christianae praesumptiones testimonia meae virtutis obtexunt?—Fili, ait, amantissime,
eorum [0757B] de quibus loquimur hominum nomina floccipendo; sed eorum auctorem Christum, omnimodis ne
abhorrescas exoro. Nulla forsitan eis tecum pugnare potentia, sed Dei ipsorum est, si praestare velit, certa victoria; ipse
suos, etsi segnes et ignavos, pro sui solius gloria solet defendere et eorum custodiae, quorum pastorem se novit [ al.,
meminit], imo Redemptorem, invigilare. Putasne quod is qui fidei suae curvavit imperia, qui huc usque contra nos dedit
eis potiri victoria, non possit etiam modo, vestra nisu perfacili amoliri molimina? Ipsi namque, ac si Deo a mortuis
resurrecturo, a Patre dicitur: Surge, inquit, Deus, judica terram, quoniam tu haereditabis in omnibus gentibus (Psal.
LXXXI, 8).» «Si igitur ipse terram judicat, quosdam videlicet a [0757C] massa perditorum discernit et segregat, alios
vero reprobat, et non omnes gentes, sed in omnibus gentibus, partem de toto assumens, haereditat. Audiat providentia
tua, fili, quam severus eos punit, quos a sui notitia exsortes sinit. Ait propheta David: «Effunde iram tuam in gentes
quae te non noverunt, et in regna quae nomen tuum non invocaverunt (Psal. LXXVIII, 6).»
«Vos Francos istos, non ideo quia advenae sunt, vosque gentiles contemnitis, non armorum
obscuritatem, non vitae mendicitatem abjicitis, sed in eis solum potius Christianum nomen horretis. Et certe is, qui in
eis despicitur, pro eis, cum necesse exstiterit, effusa ira praeliabitur. Si his prophetico ore promittitur, quod a solis ortu

