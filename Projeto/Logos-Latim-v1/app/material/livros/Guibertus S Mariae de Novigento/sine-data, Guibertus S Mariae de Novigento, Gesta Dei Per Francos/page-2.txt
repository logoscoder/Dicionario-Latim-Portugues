Gesta Dei per Francos
Guibertus S. Mariae de Novigento
[0679]
HISTORIA QUAE DICITUR GESTA DEI PER FRANCOS EDITA A VEN. CUIBERTO ABBATE
MONASTERII SANCTAE MARIAE NOVIGENTI.

EPISTOLA GUIBERTI AD LYSIARDUM SUESSIONENSEM EPISCOPUM.
[0679B] 367 Patri et domino sanctae Suessionensis Ecclesiae episcopo LYSIARDO, GUIBERTUS,
perpetuo suae liberalitati debitor, quidquid dulce et unicum creditur in affectu.
Lysiardus nobilitate et scientia clarus.—Quare elegantior hujusce historiae stilus, quam in aliis Guiberti
operibus.—Cum ab amicis meis saepe suggeretur aliquibus, quare opusculum praesens proprio non insignirem nomine,
hucusque repuli, plane veritus piam historiam, personae odibilis foedare vocabulo. Ratus autem ipsam per se claram
praeclari hominis titulo posse fieri clariorem, ad te tandem appuli, et operi sui auctoris nota depresso, jucundissimum
luminare praeposui. Cum enim tuae vetustissimae nobilitati, scientia litteralis, serenitas specialis, modestiaque [0679C]
moralis accederet, Deo juste creditur provisore dispositum, ut tantae reverentiae munus pontificii dignitas honestaret.
Sequens itaque schedula tuo amplectendo nomine infloretur; quae ad se quidem incondita, tui, cui scribitur, amore
condiatur, et officii quo praeemines, auctoritate firmetur. Non deerant sane praesules et alii, quos hujus aliorumque
[0680B] scriptorum meorum notiones, aut etiam opiniones attigerant. His certe sepositis, ad te summa fuit concurrisse
voluntas. In qua tibi est lectione pensandum quod, si etiam aliquoties me a vulgari grammatica peregrinari contigerit,
idcirco fecerim, quod vitia, imo illud humi serpens eloquium praecedentis corrigebam historiae. Et villas video, urbes,
ac oppida studiis fervere grammaticae. Unde a veteribus historicis noluissem, si facultas suppeteret, discrepare. Pensa
denique quod inter rei familiaris curas, et crebras auditiones causarum, dictandi mihi, imo quod gravius est, translatandi
aestuabat intentio, et dum diversa, non sine mordaci importunitate, foris audire compellerer, stabiliter intus quae orsus
fueram coepta tenere cogebar. Longe alio, quam in Expositionibus [0680C] Geneseos vel aliis opusculis tractatoriis, me
usum stylo nemo miretur; decet enim, licetque prorsus operosa historiam verborum elegantia coornari; sacri autem
eloquii mysteria non garrulitate poetica, sed ecclesiastica simplicitate tractari. Id ergo peto grate suscipias, et pro
perenni tui nominis monimento retineas.
[0679] EXPLICIT EPISTOLA.

PRAEFATIO SEQUENTIS HISTORIAE. [0681]
[0681A] 368 Ad praesentis opusculi exsecutionem multum mihi praebuit ausum, non scientiae litteralis,
cujus apud me constat forma pertenuis, ulla securitas, sed historiae spiritualis auctoritas. Quam enim certum semper
tenui solo Dei numine, et per quos voluit consummatam, eam non dubium habui per quos etiam rudes ipse voluerit
conscribendam. Qui enim eos per tot difficultates traduxit itinerum, qui succidit ante ipsos tot excrementa bellorum,
dubitare non valui, quod rei gestae mihi, quibus sibi placeret modis, inderet veritatem, nec negaret competentium ordini
ornamenta dictorum.
Prioris narrationis, quae tunc exstabat, stylus simplex nimis. Qualis historici, qualisque res divinas
tractantis stylus.—Erat siquidem eadem historia, [0681B] sed verbis contexta plus aequo simplicibus, et quae multoties
grammaticae naturas excederet, lectoremque vapidi insipiditate sermonis saepius exanimare valeret. Ea plane minus
eruditis, nec de locutionis qualitate curantibus, ob illius novae relationis amorem satis opportuna videtur, nec aliter
quam illi sentiunt, ab auctore dici debuisse putatur. His autem quibus pabulum eloquentiae aestimatur honestas, dum ea
minus apte dicta perpendunt, ubi narrationis dignoscitur expedire comitas; et prolata succincte, ubi facundiae
paregorizantis decuit laciniosa varietas, dum susceptae materiei seriem nudo procedere vestigio vident, juxta poetae
sensum, aut dormitant, aut rident; quin etiam, malae praesumptae orationi, [0681C] quam longe diverso oportuisse
cantari modo considerant, invident. Pro statu plane casuum sermo coaptari debet orantium, ut verborum acrimonia
bellica facta ferantur; quae ad divina pertinent, gradu temperatiore ducantur. Quae gemina, si facultas mihi suppeteret,
forma, in hujus stadio operis excurisse debueram, ut et facinorum suorum insignia nequaquam verbis recitata disparibus
insolens Gradivus agnosceret, et nunquam gravitatis sibi inditae tonum, cum de pietate res agitur, modestia Mercurialis

