Turcis expulsis Iconium ingrediuntur Franci.—Exinde opulentam ex his quae usui prosunt, eos contigit
introire provinciam; attigeruntque Iconium civitatem, Pauli apostoli tolerantia et scriptis insignem. Ast provinciales
admonebant praemuniendo nostros, ut aquas utribus impositas secum deferrent, quia diei unius itinere, nihil aquarum
penitus reperiretur. Ita ergo fecere, donec ad cujusdam oram fluminis devenere. Ibique per biduum hospitia [0727C]
sumpsere. Praeeuntes itaque qui praecursorum officio fungebantur, pervenere Erachiam, ubi Turcorum plurima phalanx
agglomerata coierat, id solum, praestolans, quomodo Christi valerent perturbare militiam; quos nostri invenere, et solita
audacia intrepidi pervasere. Hostes vero celeri elabuntur fuga.
Non secus ac missa jactu Baleare sagitta.
Lapsis in fugam Turcis Tarsum ultro cives Tancredo dedunt. Item Athenam et Mamistram.—In urbem
ergo, jam libero patente aditu, nostri intrant, quatuorque mansere diebus ibidem. Ibi Tancredus Boemundi nepos, et
Balduinus ducis Godefridi frater, non diffugio militiae, sed animorum acredine, [0727D] ab exercitus contubernio
digressi, vallem quamdam, quam Botentroh vocitant ea lingua, sunt ingressi. Tancredus itaque, uti erat consortis
impatiens, a praefato etiam ducis fratre dividitur, Tarsumque specialis apostoli nostri adoranda nativitate praecluem,
cum 394 suis aggreditur. Turci ex urbe obvii adventantibus ad bella prosiliunt; sed imminente concursu, ad urbis de qua
prodierant munimenta refugiunt. Tancredus vero, admisso post hostes equo, portam urbis castrorum suorum positione
conclusit. Nec mora, Balduinus adveniens, ad obsidionem civitatis ipsius altrinsecus et ipse consedit; et Tancredum
expostulat ut capiendae civitatis participium indulgeat, quam suo secum exercitu collaborante capessat. Quod
Tancredus multa animi [0728A] indignatione refutat, dum sibi et civitatis dominium, et victoriae insignia arrogare
desiderat.
Nox itaque supervenit, et Turcorum vulgus, obsidionis impatiens, nec ejus qui obsederat pertinaciae et
virtutis ignarum, universum prorsus aufugit. Quibus ita extrusis, hii qui in urbe commanebant, ipsius profecto terrae
gentiles, Christianae scilicet hominis conditionis, in ipsa egressi ad nostros nocte, conclamant: «Franci, inquiunt,
maturate ingredi civitatem, quia alienigenae diffugiunt. In tantum vestrae fortitudinis concepere timorem!» Ast ubi
eluxit, loci ipsius primores urbem ultro dedunt, et his, quos super ejus dominio jurgia motare compererant, aiunt:
«Illum nobis praesidere deligimus, quem cum Turcis adeo acriter hesterno egisse cognovimus.» [0728B] Verum
Balduinus, Tancredo pervicaciter instans, civitatem secum pariter cohortabatur intrare, et prout cuique facultas inesset,
spoliis diripiendis insistere. At Tancredus non inconsulte refert: «Id se habere propositi, impugnare utique Turcos, non
spoliare Christianos, praesertim cum se sponte elegerint, nec alterum quam se velint.» Licet haec diceret, considerans
tamen eum potentia praeeminere copiosioris exercitus, vellet nollet, viro illi pro tempore cessit. Cui inde recedenti duae
per deditionem optimae se ei subdiderunt civitates, Athena videlicet, et Mamistra, et castella quamplurima.
Actus breviter perstringuntur Balduini.—At quoniam de hoc ipso Balduino nullus forsitan deinceps
[0728C] referendi sese aperiet locus, paucis insinuare velim quam fortuniosus ejus fuerit exitus. Apud Edessam
Mesopotamiae urbem, sicut ab his qui ibidem versati sunt, accepimus, vir quidam ducatus honore praefuerat, qui
Christianam provinciam, quam regebat, non tam armis a gentilium incursibus quam pecuniaria redemptione protexerat.
Is senio gravescente jam squalidus, cum esset ei uxor sine liberis, identidem anus, dum Francos agnovisset
Mesopotamiae contiguos finibus, multo aestu desiderabat quempiam, quem sibi adoptaret, ex Francorum habere
nobilibus, qui, quod ipse pretio, hoc ille defensaret armis ac viribus. Contigit interea quemdam familiarem illi militem,
hujusque sui desiderii conscium, cum hoc ipso Balduino habere [0728D] colloquium. Cui cum ille adipiscendi ducatus
spem indidisset, si a praefato seniore se adoptari permitteret, comes credidit, et milite comitante Edessam adiit. A quo
affectu nimio, praeterquam sperabatur exceptus, ab utrisque est in filium adoptatus. Adoptationis autem talis pro gentis
consuetudine dicitur fuisse modus. Intra lineam interulam, quam nos vocamus camisiam, nudum intrare eum faciens,
sibi astrinxit; et haec omnia osculo libato firmavit, idem et mulier post modum fecit. His explicitis, cum civitatenses
eum ab honoris pristini culmine expositum, privatum jam cernerent, conjuratione clam facta, eam, in qua cum Balduino
morabatur, obsedere repente curiam. Recordabantur enim quorumdam [0729A] quae eis intulerat malorum. Obsesso
itaque eo, cum adoptivus eorum novus resistere Francica animositate pararet, senior eum mira fide cohibuit, dicens pro
certo scire se ab eorum manibus nullatenus erui, ipsum vero, pro sua defensione facillime posse periclitari. Infinitis
ergo ab eo extorsit precibus, ut repugnare desisteret, et cum ille illacrymans miserabiliter, malle se cum eo mori diceret,
repulit hominem, et cum obsidente se populo egit, quatenus novo illi principi parceret, seipsum vero prout vellet
occideret. Quod et actum est.
Interempto itaque eo, Balduinus, ducatum sibi ex adoptione delatum, strenue obtinuit, et ex Francis
equites ac famulos ad sui custodiam, memor expertae nuper proditionis, adhibuit. Non multo [0729B] post autem
tempore, cum Dominicus Natalis adesset, novi ducis necem in ipso solemni die iterata conspiratione, definiunt. Qui
eorum tractatus ducem minime latuit. Insinuat igitur et ipse his qui in suo asseclatu erant Francis, ut festis Ecclesiae
loricati ac galeati, imo ac si ad bella parati, equites assisterent, pedites lanceis, gladiis, bipennibus se munirent, et sic

