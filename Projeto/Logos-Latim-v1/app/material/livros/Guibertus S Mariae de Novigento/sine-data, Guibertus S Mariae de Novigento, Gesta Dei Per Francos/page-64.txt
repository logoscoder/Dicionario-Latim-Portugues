cupiditatis incurrant coeptae detrimenta victoriae. Sexta illuxerat feria, et ecce progredienti militiae nostrae pulcherrima
vallis occurrit: ibique, in ipsa contigui aequoris planitie, acierum suarum fecere discrimina. Dux jam mutatus in regem,
comes Flandrensis, itidemque Northmannicus, Sanct-Aegydiensis comes, Boloniensis Eustachius, una Tancredus et
Gaston, aliqui singulares, pares aliqui, compositis agminibus praefuerunt. Peditum sagittarii, [0804A] lanceariique qui
praecedere debeant militias, ordinantur, cum rex Godefridus cum sua frequentia parti sinistrae praeponitur; comesque
Sanct-Aegidianus juxta maritima sistitur; Flandrensis atque Northmannicus adequitabat dexterae; Tancredus et caeteri
utrarumque partium medii incedebant.
Praelium committitur. Fusis caesisque gentilibus nostri evasere victores.—Nostri igitur pedetentim in
hostilem cuneum promoveri, gentiles ad praelia sese parantes, nequaquam loco moveri. Videres 437 ex humeris vasa
pendentia, dum ex modicis gelidas cohibebant utribus undas: e quibus se potaturos crederent, cum nostros prosecuturi
in fugam cogerent. Sed Deus longe aliter providerat, quam gens inimica volvebat. Interea Northmanni ac Robertus
[0804B] comes [ al., Northmanniae Robertus comes], prospecto eminus principis exercitus telo, quod opertum multo
videbatur fulgere argento, et in sui summitate tereti ornabatur auri pondo, equum continuis celerem calcaribus urgens,
principem, cui pro signo quam diximus astitit hasta, rapido impetit impetu; et atroci vulnere sauciat. Altrinsecus
Flandrensium comes loro remisso, densum se fudit in hostem. Tancredus denique concursu ruit ad tentoria magno.
Agmina cum propriis ducibus bacchantur ubique: fiunt cruenta caedibus aequora planitiesque loci; protinus haec sua
pernicies hostibus intoleranda fuit; sic desperantes mox iniere fugam. Et sicut erat gentilium numerositas enormis, ita
consequenter et facta est enormitas caedis. Si enim [0804C] magnae fuerant elationes maris, sese tamen multo
mirabiliorem ostendit Dominus in altis. Unde ut evidens fieret praelia tanta Deum, non hominis fecisse manum,
patentibus oculis caecos fugitare videres, et dum vitaturos arma se aestimant, sese armatis objiciunt. Et dum non patet
effugii locus ulli, ardua non tutum plerisque parabat asylum arbor, nec nostras potuere latere sagittas; praecipites
magnas icti fecere ruinas, aut mortui aut fiunt semineces jaculis aut ensibus omnes quos fuga non texit, exercuit gladios
nostrorum, velut inter pecuaria, caedes. At Sanct.-Aegidii comes, juxta contigui maris arenas, ubi in hostes proprium
absolverat agmen, tanta eos vehementia in morem tempestatis aggreditur, ut ipsorum non parva manus, dum [0804D]
ferri exitium praecavet, ultronea pelago mergeretur.

CAPUT III.
[XIX.] Quare Deo ascribenda victoria.—Explicita itaque Deo auctore victoria, Babyloniae princeps
militiae, quem patria lingua Admiravisum vocitant, confusus, et infortunium quod sibi acciderat satis admirari non
praevalens, multa conqueritur. Considerabat nimirum infinitas quas adduxerat copias, laetissimam juventutem;
fortitudine ac specie arma nobilia, commilitonum opes, et, ut sic dixerim, cuncta equestria; et quod animis maximam
quorumque inertium parere securitatem solet, pro foribus urbis suae, ad quam certa refugia, in propria pugnavisse
provincia. At Francos intuebatur [0805A] modis omnibus inferiore militia, profligatam diutina fame juventam,
rubiginosis ensibus, lanceis nigrantibus, exilem destitutis militum viribus armaturam; cunctis qui prae caeteris
videbantur insignes, acri egestate torpentibus, equis omnimodo squalore fatiscentibus: et, ut brevi clausula solvam,
pauperrimos omnium, exsulem globum innumerabiles superasse mirabatur indigenas, quin potius, per abjectissimos
hominum totius Orientis gloriam concidisse. Juvit quoque nostrorum victoriam plurimum, quod conclamata in hostili
exercitu fuga; Admiravisus ille qui praeerat Ascaloni, ubi conspexit Babylonicum vertere terga ducem, fugitivos omnes
a propriae urbis ingressu mandat arceri. Mirabantur plane etiam iidem plus nimio [0805B] hostes, quod minime Franci
pro moenibus Jerosolymae, quasi contigui causa praesidii pugnare delegerant, sed sibi obviam duorum itinere dierum
pene processerant.
[XX.] At Francis pro tanta Deo, ut par erat, nimium gratulabundis victoria, Robertus Northmanniae
comes, vir nunquam suae mirabilis munificentiae, etiam in illius exsilii paupertatibus, expers, hastam illam, quam
argento dixeramus ornatam, quae Babylonico principi, veluti signum, praefixa constiterat, a quodam qui rapuerat eam,
viginti argenti marchas emit ipsamque in tantae testimonium victoriae ad sepulcrum Domini statuendam Arnulpho,
patriarchae vocato, attribuit. At ensem qui ejusdem principis exstiterat, ferunt a quodam [0805C] septuaginta Byzanteis
emptum. Praeterea, portui Ascalonico prosecuta exercitum maxima classis appulerat: ea videlicet illuc occasione
conveniens ut Francis evictis, et sub captivitatis vincla conjectis, a victoribus eos emerent, ac per ulteriora Orientis
regna venundando distraherent. Hi itaque ubi viderunt foede fugientes Aegyptios, remota continuo delatione velificant,
et ad ipsius sali interiora se promovent.
Denique Franci facto ex Sarracenis horribili, praecipue ex Aethiopibus carnificio, ad eorum tentoria jam
solitaria revertuntur, ac inaestimabili spoliorum copia reficiuntur. Argenti dives et auri exinde Gaza producitur,
Assyriae nobilitatis opes, ac quaelibet pretiosa suppellex habetur: omnimoda [0805D] animalium genera, variorum
armorum utensilia congeruntur: si qua fuere usibus apta, servarunt; quae extera, igne cremarunt. Regrediuntur

