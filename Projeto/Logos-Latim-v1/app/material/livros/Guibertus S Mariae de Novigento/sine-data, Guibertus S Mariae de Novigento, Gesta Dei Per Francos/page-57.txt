de his dici potest, adoraverunt eam et expugnaverunt. Octavo itaque Junii Idus, cum tertia esset feria, mira animositate
est obsessa civitas. A septentrionali igitur plaga, comes eam Robertus obsederat Northmannorum, juxta eam beati
Stephani ecclesiam, ubi propter Filium hominis, quem a dextris Dei se vidisse clamaverat stantem, a Judaeis est obrutus
imbre saxorum. Ab occidentali autem opponitur dux Godefridus comes Flandrensis, et Tancredus. A meridie obsedit
eam comes Sancti Aegidii, in monte videlicet Sion, circa ecclesiam beatae Mariae Genitricis Domini; ubi Dominus cum
suis ad coenam pridie quam pateretur, fertur discubuisse discipulis.
[0789D] Tertia ad urbem adventus eorum die, Raimundus ille, cujus in expeditione Dominica non
minimum opuscula claruerunt, ille, inquam, quem Pilitum agnominabant, cum quodam suo cognomini, illustri itidem
viro, aliisque quamplurimis longiuscule ab obsidionis loco processit, si quos forte hostium, uti erant soliti, oberrantes
ad nostrorum insidias reperire contingeret. Et ecce, ducentorum ferme Arabum se eis intulit repente manipulus, quos
Raimundus ut vidit, leonina feritate aggreditur, et tota eorum audacia, Deo eis insistente, subigitur. Plurimis itaque
interemptis, captisque tricenis equis, laetam ad exercitum de claritate facinoris reportavere victoriam. Alterius ergo
hebdomadae secunda illucescente [0790A] feria, tanta vi, tanta unanimitate pervaditur murus urbis exterior, ut si
scalarum apparatus non deessent, Francorum continuo ditioni urbs pariter ac suburbana cessissent. Tota igitur
antemuralis fortitudo irrumpitur, et per minoris ruinas, plenario jam patente progressu, ad majoris propugnacula muri,
una quae affuerat scala porrigitur. Qua nostri milites quidam conscensa citissime, coepere praelia jam habere prae
manibus: et ubi jactus defecerant, tota fiebat res lanceis et ensibus: defensores civitatis, et eorumdem obsessores ferro
decernunt cominus. Occubuerunt itaque multi ex nostris, sed ex illis plures.
[III.] Sciendum autem quoniam haec ipsa civitas, cum adhuc Antiochia obsideretur, sub 429 regis ditione
Persarum detinebatur a Turcis. [0790B] Porro Babylonicus imperator, cum, sicut superius retulimus, ad nostrum legatos
exercitum direxisset, explorandi statum nostrorum solummodo id causa effecisse dignoscitur. Cum enim dirissima
Christianam militiam indigentia profligari conspicerent, et optimates quosque, deficientibus equis, factos jam pedites
comperissent, nostra omnia vilipendere, nec quidquam novarum moliri rerum contra Turcos, quos potissimum
patiebantur infensos, nostrorum qui contra eos exercebantur fiducia praesumpsere. Rex plane Persidis de Babylonico,
quod usquequaque latissimum perhibebatur, imperio, multam usurpaverat portionem: sagaciorem enim habebat,
bellorum industria, gentem. Comperto idem denique Babylonicus princeps quod Franci, imo per Francos, [0790C]
Deus Antiochiam subegisset et Antiochiae pro moenibus, Curbaran ipsum cum tota Persarum superbia confudisset,
sumpta confestim audacia, Turcis arma intulit; Jerosolymamque cui dominabantur obsedit. Qua, nescio vi aut aliqua
confoederatione, recepta, in ipsa turri quae dicitur David et quam proprie dici putamus Sion, Turcorum plurimos, ad
custodiam nescio an ad dominium dimisere: de quibus constat quia nostrorum neminem inter obsidendum penitus
nocuere, soli arcis custodiae cui deputati fuerant pacifice intendere. Contra Sarracenos ergo nostri hujus belli
commercium habuere.
[IV.] Summa rerum omnium indigentia afflictantur Christiani.—Igitur in ea obsidione, panes qui
[0790D] emerentur reperiri non poterant, et per dies circiter denos hujus passim exstitit difficultas edulii: donec Deus
nobis assisteret, allapsa portui Joppe nostri classe navigii. Parque fuit pressura sitis, adeo ut non modo ipsi tali
miserabiliter fatiscerent incommodo; sed etiam equos suos cum caeteris jumentis, per sex millium spatia, procul
potanda, deducerent, sub hostium circumcursantium timore nimio. Syloa nempe fons, ex Evangelici caeci retectione
procognitus, qui a radicibus Sion montis emergit, ipsos alebat: quae aqua summa siquidem inter eos caritudine
vendebatur. Postquam ergo missa legatio Joppen appulisse navigia nuntiavit, communicato seniores consilio, proponunt
milites, quos ad tutelam navium ac hominum in navibus [0791A] positorum, ad portum debeant destinare. Summo
itaque diluculo cum jam exprimeret tenuis aurora crepusculum, Raimundus, qui crebro a nobis sermone teritur, cum
duobus aliis proceribus centum de domini sui Sancti Egidii comitis exercitu equites legit, et ad portum usque solita
auctoritate procedit. E quibus triginta illico sese milites excepere, et digressi ab aliis, Turcos, Arabes, Sarracenos,
septuaginta [ al., septingentos] circiter reperere quos nostrorum itus ac reditus direxerat aucupatum rex Babyloniae.
Quorum cuneo nostri, et si nimis impares numero, grandi animorum acrimonia invehuntur: sed tanta
hostium virtus ac ferocitas exstitit, ut undique imminerent jam usque ad ipsorum perniciem nostris. [0791B] Unde et
alterum de duobus illis proceribus Achardum vocabulo peremerunt, et aliquos ex pauperibus et ex peditibus
honoratiores. Cum ergo ambirent nostros, et armis hinc et inde conclusos urgerent, et pene jam miserabili desperatione
conciderent, venit qui Raimundo illi praedicto necessitatem quam sui comites paterentur, ediceret: «Quid tu, inquit,
istic detineris, et milites? Ecce tui qui recens a te abierant, Turcorum, Sarracenorum et Arabum atrociter
circumcinguntur examine; et nisi eis adminiculum ocius feras, morituros, nisi jam obierint indubie omnes in proximo
scias. Vola igitur, propera, quia fateor, erit omnis tarda velocitas.» At Raimundus cum suo universo comitatu expeditius
invisere locum quo haec agebantur accelerat, [0791C] sed in ipso certaminis apparatu non in armis, non in viribus,
verum in Salvatoris fide suffragium sperat. At Gentilium, ubi Christi militiam Phalanga conspexit, duarum continuo
acierum discrimina fecit; invocato itaque Altissimi praesidio, tanta nostri illis vehementia irruerunt, ut quisque hostem
ad se versum properantem prosterneret. Considerantes ergo vires sese diu Christiani impetus non laturos, cessere

