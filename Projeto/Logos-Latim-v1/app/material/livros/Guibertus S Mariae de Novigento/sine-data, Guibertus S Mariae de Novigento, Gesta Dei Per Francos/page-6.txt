Eucharistiae confessione, neque in apostolicae sedis subjectione pene quidquam illis commune nobiscum sit. Sed si
illud quod de panibus fermentatis sacramenta conficiunt, convenienti aut vero simili ratiocinatione defenditur, quia,
quod recta cum fide geritur, materialis fermenti admistione non laeditur, et quod veteribus caeremoniis Dominus fidem
ponens, postquam cum azymis agnum comedit, de [0688A] eodem pane, quia alius non aderat, nec secundum legem
quam implebat, induci tunc poterat, corporis sui sacramenta contradidit, azymorum illatio, quae tunc affuit necessitati,
non eis videtur ad institutionem pertinere mysterii; sicut buccellae intinctio, non sacramenti peragendi, sed Judae
proditoris fuit ostensio; si, inquam, ista aut quaelibet alia aut falso aut veraciter obtendi possunt, quid de Spiritu sancto
dicturi sunt, qui adhuc eum secundum reliquias haereseos Arianae, minorem Patre et Filio profana mente contendunt?
Cum ab institutis paternorum canonum, et ab Occidentalis Ecclesiae pio ritu, sensu ac multimoda actione discordent,
hunc damnationis suae abjecerunt cumulum, ut claudicare perhibeant, inflicta ei propriae naturae inaequalitate, [0688B]
Deum. Si enim, ex Filii Dei praecepto, in Patris et Filii et Spiritus sancti nomine baptizandum est (Matth. XXVIII, 19),
et hoc idcirco quia haec tria unus Deus est: quidquid in his tribus asseritur minus alterutro, Deus profecto non est.
Ob ipsorum peccata gentibus traditae sunt diversae provinciae.—Talium ergo congregatio taurorum inter
vaccas populorum, excluserunt etiam nunc eos qui probati sunt argento (Psal. LXVII, 31), dum quidam nostratium, hac
Graecorum altercatione citati, clarissimos de sancti Spiritus processione ediderunt libros. At quoniam offendiculum
ponit Deus coram his qui voluntarie peccant, terra eorum ipsos sui habitatores evomuit, dum primo fiunt a notitia verae
credulitatis 372 exsortes ac merito [0688C] deinde ac jure, omnis suae terrenae possessionis extorres. Dum enim a
Trinitatis fide desciscunt, ut adhuc sordescant qui in sordibus sunt (Apoc. XXII, 11), paulatim usque ad extrema
suscipiendae gentilitatis detrimenta venerunt, et procedente poena peccati, alienigenis irruentibus, etiam solum patriae
amiserunt; aut, si quempiam ibidem remanere contigit, externis indigenae sese sub tributi redibitionibus subdiderunt.
Praedicatissimae nobilitatis urbes Antiochia, Jerusalem ac Nicaea, etiam provinciae, Syria, Palaestina et Graecia, et
quibus novae gratiae seminaria pullularunt, abortivis florentibus Italis, Gallis, Britonibus ab interno virore radicitus
defecerunt. Taceo quod in ipsis, ut ita dixerim, quisquiliis [0688D] Ecclesiarum tantae abusiones inoleverunt, ut in
plerisque illorum regionibus, nemo ad presbyterium provehatur, nisi primo conjugium sortiatur, ut de unius uxoris viro,
qui eligendus est, Apostoli sententia compleatur (I Tim. III, 2): cum idem dictum non de eo qui habeat et utatur, sed de
eo qui habuerit habitamque dimiserit, constantissime Occidentalis Ecclesiae auctoritate firmetur. Taceo quoque, contra
consuetudinem Latinam, marium feminarumque, dignitatis etiam Christianae personas indifferenter emi, ac si bruta
animalia, distrahi, et longius a patria ad crudelitatis augmentum, ut gentilium fiant mancipia vendendas emitti.
Nefanda Orientalium scelera.—His denique omnibus praeponderare videtur quod imperiali apud
[0689A] eosdem constat generaliter lege sancitum quod, de omnium videlicet filiabus, concessa passim quasi pro justo
licentia, assumi debeant subiturae prostibulum. Verbi gratia: Ecce quis habet tres aut quatuor filias, una earum ad
lupanar exponitur, et de eo ipso tam putenti lucro, quod infelicium illarum est passione quaesitum, pars nescio quota
miseri imperatoris defertur ad fiscum; pars in sumptus ejus quae turpiter admeruit, retinetur. Ecce clamor in Domini
Sabaoth aures nimis truculenter ascendens. Praeterea sacerdotes quibus est sacramenta divina tractare commissum,
Dominicum corpus post prandia in locis, ut audivi, plerisque conficiunt, et jejuno cuilibet absumendum porrigunt. Dum
his et aliis similibus malitiarum modis exerrant; dum in [0689B] suis adinventionibus eunt (Psal. LXXX, 13), novum
constituit Deus super eos legislatorem: Ut sciant gentes quoniam homines sunt (Psal. IX, 21). Et dum terminos patrum
suorum scienter transgrediuntur (Prov. XXII, 28), ad hoc merito devoluti sunt ut, pecoribus facti petulantiores,
opprobrio habeantur. Sed aliquantisper edisserendum est, cum Christianum cultum aliquando deseruisse noscantur
Orientalium nationes ut in paganismum redierint, quo tandem auctore nitantur.

CAPUT III.
[III.] Mahometi dogmata.—Plebeia opinio est quemdam fuisse, qui, si bene eum exprimo, Mathomus
nuncupetur, qui quondam eos a Filii et Spiritus [0689C] sancti prorsus credulitate diduxerit [(30*)] {foot}
[0689] De Iisdem, et Mahometi origine vide Cedrenum, et Damascenum De haeresibus, sub finem,
solius Patris personae, quasi Deo uni et creatori inniti docuerit, Jesum purum hominem dixerit, et, ut breviter ejus
dogma concludam, circumcisione quidem decreta, totius eis impudicitiae laxavit habenas. Quem profanum hominem
parvae multum antiquitatis existimo non ob aliud scilicet, nisi quia ecclesiasticorum doctorum neminem contra ejus
spurcitiam scripsisse reperio. Cujus mores vitamque, cum nusquam scripta didicerim, quae a quibusdam disertioribus
dici vulgo audiverim, nulli debet esse mirum si dicere velim. Frustra plane ab aliquo, si falsa an vera sint discutiatur,
dum hoc solummodo attendatur, quantus ille magister fuerit, de quo tam nobilium facinorum gloria propagatur. Securus
[0689D] enim quis de eo male cantat, cujus malignitas quidquid pravi dicitur transcendit et superat.

