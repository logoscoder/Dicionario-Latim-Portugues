ingeneret [ al., ingrueret], quia edicto celebri, de pluribus universorum filiabus, unam per omne imperium suum
prostitui juberet, et fisco proprio lucrum foedissimae passionis inferret. Nec minus illud, quod de pluribus filiis, unum
eunuchizari, data praecepti auctoritate, mandaverit, et corpora marium ademptis viribus [0696A] enervia ac effeminata
reddiderit, quae usibus militiae jam non habeantur utilia, imo ad detrimenti cumulum, abscidatur in ipsis propago
futura, cujus incrementis sperari valerent contra hostes auxilia. Qui ergo damnaverit ultro sua, jam quaerere merito
cogitur aliena.
Sed attendendum etiam quod is ipse imperator non ex legitima purpuram successione susceperit; sed
cum de officialibus palatii sub principe, qui, nisi fallor, Michael vocabatur, 376 esset, et cuidam portioni plurimae
occidentalium militum praeesset, quos excellentiores apud Graecum imperatorem, et ad ejus custodiam magis
contiguos ingenita eorum probitas fecit, collecta ex subjectis militibus audacia, novas res contra ipsum principem
moliri coepit. [0696B] Qui Constantinopolitana contra imperatorem civitate pervasa, captum eumdem luminibus illico
feraliter privat, et in quodam municipio arctae custodiae mancipat, et jura imperii totius expers juris usurpat. Qui
Francos quidem, ea quam diximus necessitate compulsus, expetiit; sed postquam tantae dignitatis proceres convenisse
adeo instructos modestia et armis, equites vidit, multitudini multum, sed multo amplius prudentiae eorum invidit. Ast
ubi ad effectum eorum pervenit intentio, crevit hujus contra nostrorum efficaciam invidentiae magnitudo, dum post
Jerosolymitanam victoriam veretur, ne victricia in se arma retorqueant, praesertim cum eo potiorem sibi aemulum, inter
nationes nequaquam esse didicerant. Auditum tamen nobis [0696C] constat, ante hujus viae compertum primordia,
matrem hunc habuisse sortilegam; quae sibi saepe praediceret, quia ex Francis originem duceret, qui ei imperium
vitamque adimeret. Cujus oraculum ipsis effectibus explere forsitan Boemundus affectat. Qui tantopere illi insistit, ut
saepenumero cum eodem confligens vertere terga compulerit, et plurimam provinciarum ejus partem suae ditioni
addixerit. Qui cum genus ex Northmannia ducat quam Franciae partem esse constat, ob hoc vel maxime Francus
habebitur, quia regis Francorum filiae conjugio jam potitur.

LIBER SECUNDUS. [0695]

CAPUT PRIMUM. [0695D]
[1.] Urbani papae praeconia. Post mortem clarus miraculis.—Urbanis papa, ante papatum Odo
vocabatur, ex Francis claro germine oriundus, ex territorio et clero Remensi, et existens, ut ferunt, nisi falluntur, papa
primus ex Francis. Is Cluniaci factus ex clerico monachus, post abbatem gloriosae memoriae qui adjuvit Hugonem non
multo post rexit officium prioratus. Inde proficiente merito, civitati [0696D] Ostiae, Gregorii septimi papae jussu,
destinatur episcopus; ad extremum apostolicae sedi praeficitur pontifex summus. Cujus quanta magnanimitas exstitit,
hujus profectionis incentivo innotuit, quod dum primus ipse praebuit, quonam pacto id fieret, totus mundus obstupuit.
Attestatur statui mentis finis ejus splendens miraculis. Defuncto etenim ac sepulto eo, sicut succedens ei Ostiensis
scripsit episcopus, cum plurima signa jam fierent, astitit quidam sepulcro illius juvenis, et membrorum damnum sibi
[0697A] imprecatus est, si per Urbani merita, qui Odo diceretur, signum unquam factum fuerit ac fieret. Necdum
pedem a loco extulerat, cum officio sermonis amisso, et altero laterum paralysi intercurrente correpto, postridie, Urbani
virtutum testimonia mortuus ipse perhibuit.
Suppetias ab antiquo soliti sunt Romani pontifices a Francis expetere.—Is itaque vir eximius, cum ab
Alexi Graecorum principe magnis honoraretur exsequiis, et precibus quidem, sed multo propensius generali
Christianitatis periculo pulsaretur quae quotidianis Gentilium minuebatur incursibus (et Sarracenorum namque
irruptionibus Hispanias audiebat saepissime conturbari), pro hoc ipso, suae gentis sollicitaturus homines, commeatum
facere destinavit [0697B] in Franciam, apostolicae nempe sedis pontificibus ab antiquo consuetudinarium fuit, si quam
sunt passi a finitima gente molestiam, auxilia semper expetere a Francis. Stephanus et Zacharias pontifices, uterque sub
Pippino et Carolo regibus confugium fecit ad ipsos. Quorum prior, e pontificibus sequentem, facta usque Ticinum
expeditione, Ecclesiae suum patrimonium reparando, propriae sedi restituit; Desiderium regem, qui violentiam
intulerat, ad eorum quae diripuerat redditionem sola armorum intentatione coegit. Caeteris enim gentibus erga beatum
Petrum ergaque pontificalia decreta, timoratius humiliusque se habuit gens eadem, nec temeritate, qua alii assolent,
velamen malitiae arripere contra Deum voluit libertatem.
[0697C] Francorum erga summum pontificem devotio continuata.—Vidimus, jam annis emensis
pluribus, Teutonicos, imo totius Lotharingiae regnum, beati Petri ejusque pontificum praeceptis barbarica quadam
obstinatione reniti, et ambientes malle aut diuturno sive sempiterno anathemati subjacere quam subjici. Audivi anno
praeterito, dum cum archidiacono quodam Magontino super sua ipsorum rebellione congrederer, quod regem nostrum

