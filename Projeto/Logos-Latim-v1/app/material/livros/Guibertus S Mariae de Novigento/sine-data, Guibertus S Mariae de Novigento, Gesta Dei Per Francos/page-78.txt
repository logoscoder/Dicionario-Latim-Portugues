fugam ineunt, seque tribus illis caedendos exponunt. Plurimi perimuntur, plusquam ferre sufficiant spolia rapiuntur.
Quo eventu ille secundo compungitur, Deoque gratulabundus rediens, regi prosternitur, ei obediturum deinceps fideliter
pollicetur.
[XLV.] Pecuniae ad solvenda militibus stipendia mirabiliter reperiuntur.—Aliquando idem rex pecuniae
grandi angustabatur inopia, ut etiam deessent menstrua quae militibus debebantur stipendia, cum ecce se ei munifica
mirabiliter praebuit divina clementia. In tantum namque jam vexabantur, ut eum satellites ac milites deserere
meditarentur. Cum ecce, Joppitae juvenes cum lavandi, imo ludendi gratia haud [0831D] procul a maris littore
mergerentur, reperiunt quadam die in ipso arenarum salique confligio, manticas magnis auri ponderibus plenas, quas
amiserant Venetii, quos ibi constiterat fregisse carinas. Quae regi delatae, cunctis miraculum ineffabile! regi pene
desperato et novae Christianitati praebuere solatium.
[XLVI.] Cur uxorem rex repudiarit.—Sed quoniam calumniae patere dignoscitur, quia uxori dicitur
dedisse repudium, causa sic traditur. Mulier ipsa ex optimis terrae oriunda gentilibus, post maritum ipso jubente
Hierosolymam tendens, ad portum usque Sancti Simeonis, marina evectione, devenerat. Quae in celeriorem ibi translata
carinam, dum cursum suum expedire nititur, in insulam quamdam barbaricam [0832A] flaminum importunitate
defertur. Quam idem insulani corripiunt, quemdam ejus comitiae episcopum cum officialibus caedunt, diu ipsam
detentam postmodum abire permittunt. Quae cum ad virum venisset, incontinentiam ethnicam rex ipse habens non sine
ratione suspectam, a toro proprio prorsus abstentam, mutato habitu, posuit eam cum monachabus aliis apud beatam
Matrem Dei Virginis Matris Annam. Ipse vero gaudet vivere coelebs, quia non est ei colluctatio adversus carnem et
sanguinem, sed contra mundi rectores (Ephes. VI, 12).
[XLVII.] Miles sagittis confossus et capitis abscisione martyrii palmam promeruit.—Circa paschalem
anni praeteriti festivitatem, miles ille praelibatus, quem praefectum Tiberiadi diximus, cui victoria illa provenerat,
[0832B] in quodam bello nostrorum parti minus accommode facto capitur, et in quamdam ipsorum gentilium urbem, ab
ipsis vivus abducitur. Qui, cum sacrilega 453 inibi nescio quae festa peragerent, exhibitum praefatum equitem, de
propriae gratia fidei diffidenda abjurandaque compellant. At is, digna sibi admodum animi obfirmatione tantae nefas
abusionis abjiciens, penitus vel audire perhorruit. Nec mora, vir ille, cum omni jam nominandus favore, corripitur.
Alligatus stipiti, ut ferunt, campo medio sistitur, ac numeroso sagittarum undique grandine terebratur. Inde exempto
vertex a capite serra dividitur, idemque, in modum poculi, regi Damasceno, a quo haec gerebantur, ad terrorem
nostrorum quasi exinde bibituro conficitur. Qui, sub infractae [0832C] voto confessionis occumbens, ex praedicato
milite praedicandum in saecula martyrem fecit. Isdem Gervasius vocabatur, apud castrum Basilicas pagi Suessionici
nobiliter oriundus.

CAPUT XIV.
[XLVIII.] Quae retulit Guibertus, a viris sinceritate fideque praeditis accepit.—Haec hactenus, Deo
favente, digesta a viris omnimoda praeditis sinceritate comperimus. Qui si uspiam, aliorum secuti opiniones, falsi
sumus, studio nequaquam fallendi id fecimus. Gratias agimus Deo, civitatis illius sanctae, per nostrorum studia,
Redemptori. Ipse namque eadem cum obsideri coepisset, cuidam in Bethania consistenti anachoritae, uti pro certo nobis
relatum [0832D] est, revelavit civitatem quidem illam instantius obsidendam, solo autem die Parasceves invadendam,
hora vero qua Christus cruci illatus est capiendam, ut se esse ostenderet qui eam denuo a suis aerumnis, membrorum
suorum dolore, redimeret. Haec vir isdem, accitis quibusdam nostrae partis principibus, indicavit, quae omnia modus
urbis captae probavit. Gratias itidem Deo, qui sua facta, suo Spiritu, ore nostro composuit.
Caeterum, si quidpiam ab his minus quae assolet Julius Caesar cum Hircio Pansa, in Historia Gallici,
Hispanici, Pharsalici, Alexandrini Numidicique belli, diligenter putabitur explicatum, nimirum perpendi debet eosdem
ipsos qui fecerint et qui scripserint bellis interfuisse. Unde fit ut ab eorum relatibus [0833A] nihil excipiatur, quae
generaliter specialiterque sunt acta: quot hinc millia, quot e regione fuerunt, qui praetores, qui legati huic distinendae
manui, qui duces, qui aliunde principes praefuerunt, quid equitatus, quid levis armatura peregerit, quot spiculis scuta
trajecta, et ut eorum proprie verbis utar, «postquam consules, aut pro consulibus cecinere receptui,» quot dirempto
praelio sint desiderati, quot saucii. Nos qui haec scribimus, sicut alia professio detinet, et rerum visio nullam praebet
audaciam, in referendo audita censuimus aliquoties etiam parsum iri. Ex Julianorum disciplina quiritum, legionarii
milites, turmae, manipuli et cohortes pro suis quique cogebantur signis assistere, propter opportuna loca, non secus ac
oppida vel urbes, castra vallo turribusque praecingere, ubi acierum productio immineret, [0834A] collium praeoccupare
vicinias, locorum summopere iniquitates excedere; ibi calonum lixarumque numerosa officia, exercitus impedimenta
ditissima. At hujus ordinis, imo industriae, quia pene nil exstitit apud nostros, non dicam Francica temeritate, sed fide
experrecta et viribus acta res est.

