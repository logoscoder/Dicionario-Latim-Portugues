perpendensque se non posse scuto propriam tueri salutem, censet ad ultimum evitandam quoquo modo vel pedibus
mortem. Noctu itaque silenter elapsi, civitatem, totius opulentiae fortunis infertam, vacuam omni habitatore relinquunt,
pii, inquam, Scripturae illius impletores: «Quia pellem pro pelle, et cuncta quae habet homo dabit pro anima sua (Job
II, 4).» Haec civitas quam optimum suo in suburbio, utpote secus mare constituta, habet [0783C] portum. Postridie
conveniunt nostri, totis pervasuri viribus urbem; sed in ipso congrediendi molimine prorsus inanem repererunt ab
homine. Introeuntes igitur eam, tandiu ibidem deguerunt, donec ad obsidendum municipium, quod supra intulimus,
Archas, exinde processerunt. Est autem alia quaedam urbi isti contigua civitas, quae Maraclea vocatur. At ille, qui ei
praeerat, quem et Admiravisum appellant, nec mora, cum nostris foedus inire parat.
Hos simul, ac horum mox signa recepit in urbem.

CAPUT VIII.
[XXI]. Castellum Archas obsidetur.—Interea dux Godefridus, Boemundus, comesque Flandrensis,
Laodiciam pariter attigere. Sed Boemundus, amicae [0783D] sibi Antiochiae divisionis impatiens, a praefatorum
contubernio disparatus, remeavit ad illam. Ipsi vero pari animo contendunt civitatem quamdam obsidere Gibellum, sic
enim vocabatur. Ad Sancti autem Egidii comitem Raimundum hujusmodi rumor accessit quod gentilitatis adauctae
vulgus enormiter ingens, contra se praelia destinassent. Qui, propere compellatis militiae quam habebat universae
proceribus, eos quidnam opus esset facto consuluit. Cui senatus ille intulit nil se utilius huic negotio aestimare quam
consortes Dominici itineris, et alios sibi comites in adjutorium convocare. Consuluit denique consilium, mox opus
explicuit. Principibus itaque, duci videlicet Godefrido, Flandrensique Roberto, [0784A] postquam sui comparis fuit
comperta necessitas, cum eo, qui Gibello civitati praeerat, acceptis magnificis equorum aurique muneribus, iniere
foedera, et adminiculum praestituri, convenerunt ad comitem, quam obsidere coeperant urbe dimissa. Exspectationem
autem eorumdem belli gerendi, rumigera frustravit opinio. Unde pariter conspirati Archas castellum repetere
deliberarunt. Ubi cum obstinatis contra idipsum animis desedissent, non multo post Tripolitanos moto exercitu invisere
gestierunt, repereruntque, in sui providentia positos, pro moenibus ipsius urbis hostilem manipulum, Turcorum
videlicet, Sarracenorum ac Arabum. Quibus nostri debita animadversione pervasis, ad supremum fugae illico
compulere remedium.
[0784B] Ibi tanta ipsius urbis nobilium, non modo caedes exstitit, sed ac si e pecoribus, carnificium, ut
etiam unda fluminis, quod civitati influit, mistim fuso cruore ruberet, et tali commaculata sanie, quaelibet eorum
cisterna sorderet. Ex quo eorum mentibus oboriri mox contigit ferale justitium, tantique timoris aculei animos
compressere superstitum ut ipsorum nullus, cujuspiam causa negotii, praesumeret extra civitatis muros attentare vel
exitum. Postero die progrediuntur nostri ultra quamdam vallem, quae vocatur Desen, in quam et die tertio post captam
Befaliam [ al., Cephaliam] venisse eos superius diximus, eamque uberrimam reperisse, et quindecim diebus in illa
mansisse, et inventis illic bobus, asinis et ovibus, et multis animalibus, [0784C] camelorum etiam tribus millibus,
rediere cum gaudio, copiosas de his omnibus praedas agentes. Castrum itaque idem tribus mensibus, die minus una,
continuis obsedere. Ibique egere Pascha Dominicum quarto Idus Aprilis. Interim ergo dum obsidionis mora hos detinet,
classis ipsorum quae deferendis consueverat victibus inservire, cuidam sibi contiguo portui allabitur, comportans
negotia non parva frumenti ac vini, carnis et casei, hordei ac olei, ex quo plurima expeditionem Dominicam opulentia
reparavit. Licet autem nullam ibidem penuriam eos pati contigerit, tandiu tamen inutilem, super tantilla re, insumpsisse
laborem, sani modum mihi videtur excessisse consilii.
[0784D] [XXII.] Lancea Dominica in dubium revocatur.—Post mortem plane viri admirabilis Podiensis
episcopi, qui amore pastorali ac rigore, omnium sibi invicem animos, concordiae ac unanimitatis visco, devinxerat,
coepere inter principes simultates aliquoties ac insolentiae oboriri, apud mediocres praeterea et vulgares, licentiae, quas
non omnino deceret haberi, ut veteris historiae 426 dictum: «Quia videlicet rex non esset in Israel, sed quod cuique in
oculis suis bonum videretur agebat (Jud. XVII, 16);» aliquando putaretur impleri. Etsi enim pontifices illic alii, glorioso
illo homine, qui eorum specialis pater et dux fuerat deputatus, obeunte, remanserant, non tanti pendebant tamen illos,
praesertim cum meminissent se non eo his, quo illi uni fuerant jure commissos. [0785A] Dum ergo nemini singulariter
parent, et universa inter eos aestimantur aequalia, fiebant saepius, dum vulgi libido praevalet, apud ipsos minus apta
judicia. Unde accidit ut post Dominicae revelationem lanceae, quam defunctus antistes omnimoda devotione
susceperat, foede nimium incredulitatis murmur emergeret, dicentibus quibusdam, quia non veraciter, sed praestigiose
repererat, et non Dominicam sed lanceam qualemcunque praebuerat. Incipit itaque enormis plebeculae passim
mussitare frequentia, et eos, qui crediderant, et venerari delegerant, verborum suorum sedulo corrumpunt fallacia. Rei
repertae probationes exigunt, repertorem judiciis divinis addicunt. Compellitur ut dubiis vir ille fidem reddat; quae
extorquentur ab ipso, [0785B] cogitur, solius eorum causa curandae infidelitatis, ut subeat. Ipso igitur imperante, rogi
duo vix cubiti brevissimi spatio a se distantes instruuntur, multae a populis, rerum novarum cupidis, materiei strues

