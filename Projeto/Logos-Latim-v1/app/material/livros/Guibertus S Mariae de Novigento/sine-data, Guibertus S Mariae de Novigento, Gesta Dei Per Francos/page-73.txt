5).» Honorem itaque sui nominis Deus, qui facit mirabilia, nolens deferre alteri, ipse solus dux ejus fuit, ipse rexit, ipse
correxit, ipse ad efficientiam coepta direxit, ipse hucusque regna porrexit. Agnos igitur, ex lupis quos fecerat, in suo
non eorum brachio congregavit, sinus sui tuitione levavit, piae spei gaudio fetos, ad quae desideraverant videnda
portavit

CAPUT IX.
[0821D] [XXXI.] Fulcherius Carnotensis suggillatur et corrigitur. 1. Asserens plures cruce divinitus
insignitos, refellitur.—Praesentis historiae corpori, auctore mundi propitio, posituri calces, Fulcherium quemdam,
Carnotensem presbyterum, 447 qui Balduini apud Edessam ducis dudum capellanus exstiterat, quaedam quae nos
latuerant alia, diverse etiam a nobis aliqua, sed pauca, haecque fallaciter et scabro ut caeteri, sermone, fudisse
comperimus. Cujus etsi non omnia, nonnulla tamen detegenda, et huic schedulae compaginanda censuimus. Cum enim
vir isdem ampullas et sesquipedalia verba projiciat (HOR. A. P. 97), et luridos inanium schematum colores exporrigat,
nuda mihi rerum gestarum exinde libuit membra corripere, meique qualiscunque eloquii sacco, potius quam praetexta
contexere. Dicitur in sui, nisi fallor, [0822A] opusculi referre principio, quosdam qui Hierosolymitanum adorsi
videbantur iter, illud quod Apulos Epirotasque dirimit, locatis pupibus, aequor ingressos, et, utrum inexplorato sese
commiserint mari, seu carinas nimia sui numerositate depresserint, nescio, constat tamen sexcentos pene illic navim
fregisse viros. Qui intercipientibus omnes sali turbidi procellis enecti, nec mora, impatientis aestu pelagi ad
continentem ejecti, eo ipso quo in birris, palliis ac tunicis uti consueverant universi, in superficie scapularum sunt
insignes crucis signo reperti. Quod sacrum stigma divinitus cuti eorum potuisse imprimi, ob ipsorum fidei evidentiam
faciendam, nemo licet fidelis ambigat, tamen ei qui hoc scripsit, si advivit, sollicite pensandum est, an res ita se habeat.
[0822B] Viae enim hujus cum Christianarum ubique gentium percrebuisset initium, et id non sine divina fieri voluntate
per Romanum clamaretur imperium, quilibet extremae vulgaritatis homines, et etiam muliebris indignitas, hoc sibi tot
modis, tot partibus usurpavere miraculum. Ille paulisper intextas ex suffusione sanguinis rigas, crucis astruens,
ostentabat in oculo: iste pupillarem, qua foede caecutiebat, maculam, eundi sibi commonitorium perhibens, pro coelesti
exhibebat oraculo. Alius, aut novorum pomorum succis, seu quolibet genere fuci, cuilibet particulae corporis
moliebatur speciem crucis, ut sicut oculorum subsellia pingi solent stibio, ita divini in se spectaculi, vel vireret vel
ruberet, fraude facta et commentis ostensio.
[0822C] Meminerit lector abbatis illius, quem supra retuli (lib. IV, cap. 7) ferro sibi scalpsisse frontem,
et quem postmodum dixerim factum Caesareae Palaestinae pontificem. Testor Deum, me, Bellovaci per id temporis
constitutum, vidisse ad se versum obliquatas aliquantulum die media nubes, ut vix quidpiam majus quam aut gruis, aut
speciem viderentur praetulisse ciconiae, cum ecce, crucem coelitus sibi missam urbanae passim voces conclamavere
frequentiae. Ridiculum est quod dicam, sed non ridiculis auctoribus rem probatam. Muliercula quaedam in hoc ipsum
promoveri coeperat iter. Quam novis nescio quibus rudimentis imbutus, praeter inertis jura naturae, versabundus
prosequebatur anser. Et ecce, [0822D] fama volans Pegaseis motibus acta, et castra replevit et urbes, a Deo ad
Hierusalem redimendam etiam anseres destinatos. Nec tantum deferebatur mulieri miserae, ut ipsa anserem ductitaret,
sed ea duci ferebatur ab ansere. Quod ita Cameraci probatum est, ut, stante hinc et inde populo, per mediam ecclesiam
mulier ad altare procederet, et anser e vestigio mulieris a tergo, nullo sollicitante, succederet. Qui quidem intra
Lotharingiam mox, ut comperimus, obita sibi morte decessit; qui sane rectius Hierusalem isset, si, pridie quam
proficisceretur, suae seipsum dominae festa convivia praebuisset. Quod totum ob hoc a nobis historiae veraci attexitur,
ut se noverint quique commonitos, «quatenus nequaquam, fide vulgi fabulis attributa, Christiana gravitas levigetur.»
[0823A] XXXII.] Secundo Pyrro, ut Antiochiam traderet, Christum apparuisse, falsitatis arguitur.—
Denique rursus idem perhibet auctor, Pyrro Antiochiae proditori Deum apparuisse; et ut Francis proderet urbem in
visione jussisse. Facile hoc ei fuit qui Cain et Agar se audibilem, et conspicabilem asinae angelum praebuit. Verum
omnes qui sancta civitate recepta rediere, et qui super gestis ad nos rebus epistolas direxere, praecipue Ansellus de
Ribodimonte, nil tale dixere, imo nec Pyrri vir idem mentionem habuit, sed a tribus eam civibus traditam minime tacuit.
In qua etiam refertur quod antequam tres illi proceres de urbis deditione serio tractavissent, fucatam nostris obtulerunt
pacem, spondentes sese reddituros proxime civitatem. Quae [0823B] mutuo data securitas in tantum valuit, ut intra
urbis moenia aliquoties de Francis exciperent, suique cum nostris conventicula crebra miscerent. Dum ergo exercitus
minus inter ista sibi, nimietate securitatis, invigilat, praetensis Turci insidiis quosdam ex Francis interimunt, nec ipsi
tamen indemnes existunt. Ibi quemdam nostri egregiae indolis juvenem qui apud regem Francorum comes stabuli
fuerat, nomine Walonem, amittunt.
[XXXIII.] Tertio lanceam Dominicam respuens.—Lanceae Dominicae inventionem cassare dicitur, et
quia falsitati obnoxius erat, hominem damnatum praesumpti ignis adustione testatur. Cui non modo super hac re
modernorum testimonia refragantur; sed etiam vetustissimi quique fide plenissima stipulantur [0823C] quod, cum olim

