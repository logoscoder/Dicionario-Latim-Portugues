Propagatur ubique gentium quasi coelitus veniens indifferenter coeundi nova licentia. Et quanto magis
pollutionum concessarum exuberat copia, tanto magis tacito foeditatis nomine, Dei remissiora tempora indulgentis
praedicatur gratia. Tota Christianitatis censura convitiis mille damnatur, et quidquid olim [0692A] honestatis ac vigoris
ex Evangeliorum tenore constituerat, crudelis vocatur acerbitas. At praeceptum, quod vacca detulit, generale appellatur,
et ipsa solum a Deo commendata libertas. Non Moysi antiquitas, non catholica novitas reputatur. Quidquid ante legem,
sub lege, quidquid sub gratia, inexpiabili falsitate notatur, et, ut psalmo minus congrue utar, Deum non fecisse taliter
omni nationi, et judicia sua nulli a saeculo alii manifestasse cantatur (Psal. CXLVII, 20). Profusior libidinis
adimplendae facultas, et bestialem 374 jam superans appetitum, non conjugiorum jam, sed scortorum numerositate
voluptas, procreandorum liberorum superficie palliatur. Sed, dum in his quae quasi usualia sunt, nequaquam fluxus
naturae restringitur, usque [0692B] ad ea quae non conveniunt, nec nominari in nobis debent, brutis etiam pecoribus
inexperta, concurritur.
Hujus nefariae institutionis obscuritas Christianum tunc nomen obtexit, et adhuc pertinentia [ al., per
Orientis] pene universi, Africae, Aegypti, Aethiopiae, Lybiae, et juxta nos Hispaniae remotissimos sinus oblitterat. Sed
hunc tantum tamque mirificum legislatorem quis exitus de medio tulerit, dicendum est. Cum subitaneo ictu epilepseos
saepe corrueret, quo eum superius diximus laborare, accidit semel, dum solus obambulat, ut morbo elisus eodem
caderet, et inventus, dum ipsa passione torquetur, a porcis in tantum discerpitur ut nullae ejus praeter talos reliquiae
invenirentur. Ecce legiter optimus, dum [0692C] Epicureum, quem veri Stoici, Christi scilicet cultores, occiderant,
porcum resuscitare molitur, imo prorsus resuscitat, porcus ipse porcis devorandus exponitur, ut obscenitatis
magisterium obscenissimo, uti convenit, fine concludat. Talos jure reliquit, quia perfidiae ac turpitudinis vestigia,
deceptis miserabiliter animabus infixit. Cujus talorum titulo exegimus tetrasticum, juxta poetam (HORAT. Od. XXX,
1, 2):
Aere perennius, Regalique situ piramidum altius, ut vir egregius omni jam porco felicior cum poeta
eodem (Ibid., 6-7) dicere valeat:
Non omnis moriar, multaque pars mei [0692D] Vitabit Libitinam.
Quod est:
Manditur ore suum, qui porcum dixerat; hujus Membra beata cluunt, podice fusa suum. Cum talos ori,
tum quod sus fudit odori, Digno qui celebrat cultor honore ferat.
Quod si Manichaeorum sunt vera repurgia sectae, ut in omni quod comeditur pars quaedam maneat
commaculata Dei; et dentium comminutione et stomachi concoctione pars ipsa Dei purgetur; et purgata jam in angelos
convertatur, qui ructibus et ventositate extra nos prodire dicantur, sues de hujus carnibus pastas, quod credimus angelos
effecisse et magis hinc inde flatibus emisisse? Sed omissis jocularibus quae pro sequacium derisione dicuntur, [0693A]
hoc est insinuandum quod non eum deum, ut aliqui aestimant, opinantur, sed hominem justum, eumdemque patronum,
per quem leges divinae tradantur. Hunc coelitus assumptum astruunt, et solos talos relictos ad suorum fidelium
monumentum, quos etiam infinita veneratione revisunt; porcorum vero esum, justa prorsus ratione contemnunt, qui
morsibus eorum dominum consumpserunt.

CAPUT V.
[V.] Hae igitur quas supra diximus gentes, postquam per longa tempora, post multas posteritates, error
coeptae gentilitatis invaluit, cum Palaestinam, tum Jerosolymam ac sepulcrum Domini pervaserunt, Armeniamque,
Syriam, partemque Graeciae, pene usque ad illud mare quod Brachium Sancti [0693B] Georgii dicitur, obtinuerunt.
Inter omnia Orientis regna Babylonicum imperium, ab antiquo praepotentissimum fuit, et regnis quampluribus
imperavit. Attamen Parthorum regnum, quos Turcos corrupto nomine vocitamus, in re militari et equestri elegantia,
animi etiam virtute praepollet; sed terrarum amplitudine minus patet. Imperator itaque Babylonicus eas quas
praemisimus provincias magno exercitu occuparat; sed temporis processu, Turcorum emergente copia, Assyriis evictis
amiserat.
Petit imperator Graecorum a Roberto Flandriae comite auxilia. Hii igitur armis vivaciores, et consuetius
utentes audacia, dum Constantinopolitanum urgerent imperium, et eidem urbi pene obsidendae viderentur irrumpere,
imperator Graecorum minis [0693C] eorum frequentibus, et assiduis incursionibus tremefactus, misit in Franciam,
scribens Rothberto seniori Flandrensium comiti epistolam, multiplices ei objectans causas, quibus excitari ejus animus
posset ad defendendam periclitantem Graeciam. Non autem ideo sollicitabat eumdem virum, quod tanto negotio, solius

