[XXXIX.] Juge miraculum Hierosolymis de lumine divinitus accenso.—In illa sancta Hierosolymorum
civitate vetus quoddam miraculum inoleverat; quod vetus idcirco dixerim quia ex quo idem fieri coeperit, orbis fere
Latinus ignorat. At nos conjiciendo perpendimus quia, postquam calcari ante haec nostra tempora coepit a gentibus, id
pro suorum qui ibi degebant, per idve temporis conveniebant, annuerit Dominus; quod videlicet in ipso paschali
Sabbato, [0827D] sepulcri lampas Dominici videatur quotannis accensa divinitus. Erat autem id moris in urbe ut,
circumitis pagani universorum aedibus, singularum focos usque ad favillas exstinguerent, et tanta id fiebat ab ethnicis
indagine, quantum idipsum putabatur fieri fidelium fraude, non fide. Cum ergo hoc modo Vulcanus eliminaretur ab
oppido, ea hora qua nostrae religionis obsequium plebem catholicam solemni resurrectionis atque baptismatum
interesse mandat officio, vidisses per universam gentiles exertis mucronibus oberrare basilicam, mortemque nostrorum
quibusque minari; cerneres fidei nostrae e regione cultores indigenas, gravi penes Deum moerore torqueri, eos vero nil
minus, quos de abditis mundi finibus orationis vota illo contraxerant vel [0828A] causa miraculi, luminis omnes munus
unimoda intentione precari. Nec tunc erat importuna dilatio quin desideriis aestuata petitio, alacri leniretur effectu.
Audivi a personis, quae illuc iere, senilibus, quod papyrus vel lichinus (nam utro utantur utriusque non novi) gentilis
semel cujusdam sit theca sublatus, ferrumque remansit inane; sed, coelitus labente miraculo, ex ferro lumen emersit.
Dumque fraude virtutes cupit enervare supernas, didicit, «contra suam ipsarum naturam, Deo suo militare naturas.»
[XL.] Ob peccata Christianorum amplius haud apparet.—Anno ergo, ex quo rex praefatus susceperat
sceptra, sequenti, ejus fuisse traditur difficultas tanta miraculi ut vix imminente nocte orantium [0828B] flentiumque
potuissent vota compleri. Sermo praefati praesulis factus ad populum, de confessione sollicitat peccatorum. Rex et
praesul resarciendis pacibus instant, si qua fidei honestatique non congruunt, corrigi promittuntur. Interea, urgente
negotio, tam enormium criminum ibi eo die est facta confessio, ut, nisi poenitudo succederet, digne fieri videretur
luminis sancti, ablata dilatione, sublatio. Cujus tamen etiam tunc, post correptionem, non remoratur accensio. At altero
posthac anno, ubi ad eam ventum est horam qua sepulcrum gloriosum flamma coelestis efficeret, universorum penitus
vota suspiciunt. Graecis igitur ac Syris, Armeniis pariter ac Latinis, quibusque per suarum linguarum idiomata, Deum
ac ejus convocantibus sanctos; rege, proceribus, [0828C] et populo, poenitentia cordiumque rugitibus prosequentibus
cleros; misero omnes exulcerabantur affectu, quod ea urbe jam a Christianis obtenta, inibi contingebant quae nunquam
evenisse sub paganis audierant.
Interim Fulcherius Carnotensis, assumpto sibi patriarchae Daiberti capellano, in montem proficiscitur
Oliveti? Ibi enim suboriri Dei lucerna solebat, si quando Hierosolymis non aderat. Sed reversis, et nil gratum ad
praestolantis ecclesiae referentibus aures, orationes a diversis geminantur ad populum, non tamen quae aegros foveant,
sed incentivae lugentium. Ea dies, re infecta, universos in sua recta remisit; nox gemina irruit, acrisque moestitia
generaliter omnium pectora torsit. In crastino deliberant [0828D] ut ad templum usque Domini, debito cum moerore
procedant. Ierant, gaudii prorsus Paschalis immemores, dum nullus habitu differt a die Parasceves, cum ecce ab aedituis
ecclesiae post euntium terga concinitur quia sacri monumenti lampas accenditur. Quid 451 immorer? Tanto eo die
gratia, aucto suae ubertatis ex dilatione successu, emicuit, ut illa Dei claritas non quidem simul, sed vicissim, intra
sepulcri ecclesiam, lampades ferme quinquaginta tetigerit. Haec non modo inter sacra contigere mysteria, verum cum
peractis officiis rex pranderet in aula, cogitur frequentibus nuntiis ad nova videnda lumina rejecta consurgere mensa.
Dici non potest quibus convaluerit moeror ille solatiis, cum eo die, quod [0829A] nunquam praesumpserat, intra
eamdem urbem, in templo Domini, coronari rex ipse consenserit, ob hujus favorem muneris.
[XLI.] Franci patriam repetentes a Turcis trucidantur.—Igitur Franci, qui sacram suis redemerant
cruoribus urbem, cum ad dulce solum, visuri parentes, filios ac uxores, redire gestirent, qua venerant, per mediterranea
scilicet, fisi forsitan numero ac audacia, repedare deliberant. Cumque per Nicaeae quam pridem coeperant fines
praetergredi libere cogitant, Turci, quos urbe reddita inibi praediximus, objiciendos aliquando Francis, ab imperatore
repositos, obvios eis acri manu se exhibent, et ut presbyter ille meus, nisi falso, fatetur, immani centum millia
digladiatione trucidant. Sed in tanti expressione [0829B] numeri vereor virum falli, quia eum alias etiam aequo
promptiorem in supputationibus constat haberi, verbi gratia, eos qui Hierosolymam profecti sunt, sexagies centena
millia audet ipse taxare. Cui sufficientiae miror si omnium Cisalpinarum partium, imo totius Occidentis regna valerent,
cum sciamus indubie quod in primo pro moenibus Nicaeae congressu, vix equestres integre apparatus habentium
centum millia fuisse tradantur. Et si de illis plane agat, eosque sub hac forte percenseat, qui motum quidem eundi
fecerint, sed per diversas quaquaversum provincias, terra et mari, morbo fameque, defecerint, nec sic profecto tantae
hominum infinitati supplendae suffecerint. Francis ergo, ut dictum est, ferali caede prostratis, plerique superstitum,
[0829C] rebus Jerusalem revertuntur amissis. Quibus liberalissimus rex et valde condoluit, et beneficia plurima
contulit, et reditum ad patriam pelagi evectione suasit.

CAPUT XII.

