loca sancta expeterent, antequam Turci Orientis ac Syriae regna pervaderent, eamdem in eadem urbe lanceam adorare
deoscularique solerent. Nunquid nam Fulcherii presbyteri, qui, 448 nostris apud Antiochiam fame periclitantibus,
feriatus epulabatur Edessae, tot prudentium, qui interfuere dum reperiretur, ingeniis praevalebit argutia? cum etiam
Balduinus, qui post regem Balduinum Edessae praefatae praefuit, in sua ad archiepiscopum Manassem profiteatur
epistola, cum eam beato revelante Andrea repertam, tum a nostris audaciam, contra Turcos ingruentes praeliandi,
fiducia ipsius admissam. Sicne spectabilis Podiensis ille episcopus desipuisse putabitur, ut incerti nominis lanceam
[0823D] sub tanta reverentia ferret, dum adversus Curbaran congressurus egreditur? Ibi certe constat quiddam
memorabile factum, quod scilicet, dum Curbaran idem herbae ignem jussisset subjici, praesulque idem Francorum ad
bella properantium conspiceret ora ac oculos profluentes fumi densitate suffundi, hinc sacram praeferens lanceam, inde
pia dextera contra emergentes nebulas crucis pingens effigiem, ubi Jesu omnipotentis flebiliter evocavit auxilium, dicto
celerius, in eos qui emiserant, ejus pietas tetri vaporis retorsit globum. Porro, si de inventoris interitu agitur, qui aliquot
post ignis experientiam traditur vixisse diebus, fateor, dicam quomodo iste obierit, de quo incertum est an laesus fuerit,
si dicat mihi cur is, qui apud beatum Gregorium [0824A] linguas omnes acceperat, propria dentibus membra disciderit.
[XXXIV.] Quarto in obsidione Antiochena rutilum jubar crucis in modum apparuisse.—Praeterea dum
in obsidione Antiochena morantur, astruit, nisi fallor, noctu rutilum, in modum ignis, super exercitum emicuisse jubar,
et speciem, haud ambigua forma, pariter exhibuisse crucis. Quod quique illic sapientum incendium ad bella retulere
futura, ubi tamen esset, quod crux videretur innuere, certa salus, et successura victoria. Hoc non refellimus; id plane
uberrimis testimoniis approbatur. Hoc, inquam, rimarum plenus poterit tacuisse Parmeno. Nec dissimile quid inter ipsa
viae hujus initia constitit accidisse, quod quidem superius cum, de motibus [0824B] eclypticis et siderum, qui visus est
[ f. visi sunt], lapsibus loquerer, me contigit praeterisse. Quadam enim aestivi diei vespertina irruente hora, tanta ab
aquilonis plaga conflagratio apparuit, ut plurimi e domibus propriis sese proriperent, quaerentes quinam hostes
provincias suas adeo gravi ambustione vastarent. Quae omnia futurorum exstitisse portenta bellorum, indubie
retinemus. At jam his omissis, quae carptim delibanda censuimus, relationis seriem prosequamur.

CAPUT
[XXXV.] Iterum de Hierosolymitanae civitatis obsidione.—Hierosolymorum igitur civitas obsessa,
exprimi non potest quanta sit civium suorum animositate defensa. Videres contra balearia instrumenta, [0824C] quibus
compererant saxa torqueri, trabibus obtegere muros, atque psiathiis Graecos ignes injicere machinis, praesertim qui
materiei inopiam difficultatem maximam noverant obsidionis; sed quia Francia praeminebat ingeniis, furores ignium
respersio curat aceti, et praeacuta falce reciditur, si quid videretur pependisse pro muris. Uncos ferreos longis hastilibus
addunt, quibus nostrae partis e machinis propugnantes loricatos corripiunt; quae nostri mucronibus exertis, pro
hastilibus fustes reddunt. Sed in eo vel maxime Sarracenorum vehemens probabatur instantia, quia si quem suorum
contigisset ictu a nostris obrui, percussi clypeum dicto citius constabat ab alio rapi, et in eodem, unde ille [0824D]
ruerat, loco constitui [ al., restitui], ut nostris daretur ad sui exanimationem intelligi neminem eorum jactibus laedi.
[XXXVI.] Ipsa in obsessione Boemundus non aderat. Petit Hierosolymam.—Feliciter igitur urbe capta,
Boemundus qui Antiochiae, fame, cruoribus, ac frigore Francorum, obtinuerat principari, apud eam, caeteris
proficiscentibus, maluit remorari, quam pro Jesu Domini sepulcri liberatione vexari. Et dum contendit inepte pro unius
aedis turriculaeque custodia, praeteriti sui universi laboris fructum visus est amisisse et gaudia. Quid enim sibi profuit
currere, ubi consequi noluit comprehendere? Attamen, quia hactenus exercitui Dominico plurimum emolumenti armis
contulit atque consilio, non est absurdum [0825A] paucis intexere qualiter illum contigerit illo ire. Ad Balduinum
itaque Edessenum legatione directa, sollicitat ut secum pariter ad invisendum Salvatoris sepulcrum veniat. Ipse etenim
non avaritiae obtentu, sed propriae civitatis tuitione retentus, urbi similiter nequaquam obsidendae concurrerat.
Christianorum plane ipsa erat civitas, et circumpositae gentilitatis vires crebro patiebatur infestas. Cumque vir isdem se
spopondisset iturum, conflatis utique equitum peditumque copiis ingentibus, praesertim cum eis incumberet non modo
quorumque, sed contiguae omnino universitatis metus, Hierosolymitanum sunt iter adorsi. Cumque singulorum in simul
contubernia convenissent, et viginti hominum millia ferme complessent, inter eundum eos crudelis [0825B] victualium
coangustare coepit egestas, ut nec escarum condimenta pani, neque suppeteret 449 panis ad escas. Provinciarum
nempe, diuturna diversarum obsidionum mora, et prolixis longe lateque expeditionibus, opibus exhaustae, non
sufficiebant ullatenus tantae animalium virorumque frequentiae suppeditare stipendia.
A Turcis captivus abducitur Boemundus. Libertate concessa redit in Galliam, ducit Constantiam regis
filiam, ac veneno exstinctus est.—Arctata igitur miserabilibus inediis multitudo, asininarum carnium equinarumque,
quae alias didicerat, edulia repetivit, nec ab eorum usu, habita etiam in talibus parcitate, calamitas ista desivit, donec
Tiberiadem civitatem, quinque hominum millium, sub Domino, pastione [0825C] celebrem, desideriis affecta subivit.
Ibi aliquantulum ea quam patiebatur tabe [ al., rabie] cibo uberiori sopita, tandem Hierosolymam pervenitur, sed ea

