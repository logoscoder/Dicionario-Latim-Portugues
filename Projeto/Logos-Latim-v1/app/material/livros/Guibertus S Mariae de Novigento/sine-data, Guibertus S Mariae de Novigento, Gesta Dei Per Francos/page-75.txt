adeo foetida recens caesorum cadaverum numerositate reperitur, ut nusquam aura nisi corruptissima narium orisve
spiraculo hauriretur. Qui a rege Godefrido gratulanter excepti, Dominico quod imminebat interfuere Natali. Quod, ut
rationis censura responderat, Bethleem actum, non modo ex sua mutua qui convenerant visione, sed magis ex sua
victoria suo insperabiliter saeculo praestita, Francis supra quam credi potest res tripudiosa fuit. Inde digressis, cum sua
quisque repetisset, a Turcorum manu immodica, cum urbem quamdam adiret, Boemundus [0825D] invaditur, in
remotissimas Persidis regiones captivus abducitur. Quod ubi Tancredi illustris attigit notionem, quamprimum occupare
Antiochiam properat, Laodiciae Pergama munit; utraeque enim Boemundo munia pensitabant. Laodiciam pridem
Robertus Northmanniae comes habuerat, sed cum prodigi hominis exactiones urbici tolerare non possent, pulsis
summae custodibus arcis, ejus abegere dominium, odioque ipsius Rothomagensis abjuravere monetae usum. At
Boemundus cum annis aliquot in carcere resedisset, tandem, cum pacto, tum pecuniaria redemptione resolvitur. Nec
multo post tempore exacto, Antiochia Tancredo commissa, navigio in Appulia transvectus venit in Franciam, et
Constantia regis Philippi filia multo auro a patre impetrata, [0826A] fecit Carnotum ejus nuptias in magna gloria.
Deinde in Appuliam regressus, magnam regni Constantinopolitani imperatoris partem sibi subegit, et susceptis ex filia
regis duobus filiis, veneno vitam finivit.
[XXXVII.] Godefridi regis gesta summatim perstringuntur.—At Godefridus, cujus in equestri gloria
quantitatis exstiterit, pro clausula laudis, quia superius plura relata sunt, ex praefati Balduini verbis accipi poterit. Est
autem idem comitis Hugonis ex Reiteste filius. Qui dum Edesseno ducatui a postmodum rege Balduino praeficitur, jam
dudum Turcorum manus, proh dolor! incidit, et multo tempore clausus, Deo se protegente, vivens ab eorum manibus
evasit. Exstat vero ejus hujusmodi de eo, [0826B] verbis utique meis vestita sententia: «Festum sancti Dionysii
agebatur, rexque idem a quadam sua, vocabulo Morocoria, civitate regrediebatur, et ecce centum viginti Turci eidem
insidiabantur, cum viginti eum tantummodo equites comitarentur. Quos ubi, inquit, attendimus, remota formidine arma
corripimus; ipsi vero, quia repente ingruerant, fugituros nos pro nostra paucitate putabant. At nos, sumpto de expertis
Dei adminiculis jugibus ausu, superque ipsum spiritu innitentes, barbaros aggredimur, tanta in eos caede bacchamur, ut
ex illis octoginta caesis, nonaginta pariter equos caperemus.» Et post aliqua, vir isdem, cum irrisorie meminisset eorum
qui ab Antiochia fugerant, et qui Constantinopolim legatione functi reditum distulerant, ad [0826C] animandos qui in
Francia resederant Francos de sua fortuna sic sequitur: «Multum, ait, nos opulenter nos habemus, et ut aliorum
supersedeam gazis, decem quibus solus principor castra, et abbatia una, marchas mihi pendunt annuatim mille
quingentas. Et si Deus arrideat urbem mihi cepisse Calepiam, centum mox meo habiturus sum sub jure castella.
Retrogradis, inquit, nolite credere, qui nos inedia fatiscere celebrant; scriptis potius meis credite.»

CAPUT XI.
[XXXVIII.] De Balduino rege.—Rex igitur Godefridus, ubi post vitam nobilem beatior futurus excessit,
Hierosolymitani nequaquam temperantiae ejus ac serenitatis obliti, et degenerare verentes [0826D] ipsius germanum,
ducem Edessenum, missis interpretibus, ad regis jura compellant. Qui quidem in ducatu, splendore se habuit, ut
clypeum aureum quovis iter agens, prae se ferri faceret, qui aquilam expressam in se haberet. Erat autem schematis
Argolici. Morem enim gentilibus gerens, hucusque togatus incesserat, barbam remiserat, sese adorantibus flectebatur,
solo tapetibus stratis vescebatur; at si quod municipium vel urbem suae ditionis intraret, ante ejus gradientis vehiculum,
duorum ore equitum gemina tuba perstreperet. Legationi ergo obtemperans, Hierosolymam proficisci aggreditur. Sed
ubi contigua gentilitas, profecturi aucupata propositum, contemplatur euntem, conscensis, aura [0827A] sibi incassum
obsecundante, Liburnis, cum dux per ejusdem aequoris, satis mediocri comitatu, properaret arenas, ferventibus remis,
rostrisque cavantibus undas, obviam se praebere concertans, littori classem appellere maturabat. 450 At dux, omnium
quae fieri dextris quirent mortalibus expers, moeroribus intimis pulsat Altissimum, et proponit ei quod subiturus
obedienter erat, pro fide ejus tuenda, regni negotium. Et ecce, quae mobilitate ferebantur aligera, naves, limacea
morositate resistunt, et quo ampliorem tonsis salum verrentibus quisque nititur ad processum, tanto, spei suae
mutatione ridicula, studiosius prorae rotabantur ad puppes. Ita improborum fuso molimine, dux merita libertate potitus,
de recipienda purpura evidens coelitus sumpsit auspicium. [0827B] Illud me praeterierat quod Pisanus antistes
Daibertus, cum aliqua suae plebis frequentia, episcopo quodam Apulo comite Hierosolymam jam cum Boemundo, et
hoc ipso duce praecesserat.
Regno capessito Balduinus Arabes coercet.—Primos suos post regna accepta procinctus, et intra sinus
exercuisse perhibetur Arabicos. Ubi dum ad Sinai montis usque devexa procederet, reperit incultum, et Aethiopicis
simile hominum genus. Quibus, pro agresti usu ac deformitate insolita, vitae indulsit munus. Ibi in ecclesia quae Sancti
dicebatur Aaron oravit, ubi sua Deus cum patribus oracula celebravit et exercitus de Contradictionis fonte potavit. Ubi,
quia Moyses in labiis distinxerat, nec Deum coram filiis Israel sanctificaverat, a terra [0827C] eum Deus promissionis
absentat. Et istic presbyteri illius mei titubavit opinio; non enim Sinai, sed mons Or dignoscitur esse, Petrae quondam
Arabum conterminus urbi, ubi et Aaron hominem exuit, et aqua de intimo percussae rupis emergit.

