cujusdam quae Rugia dicitur, vallem ingreditur, et inventis Turcis Saracenisque, cum eis congreditur, et, interemptis
eorum quamplurimis, alios persequitur. Hoc Armenii attendentes, et de viri fortitudine jucundati, propter insolitam
adversum Turcos audaciam, ditioni illius se mancipant. Nec mora, cuidam Rusae nomine civitati, habitatorum
deditione, praeficitur; in [0731C] plerisque itidem castellis excipitur.
Exercitus autem residuus, a Coxon, illa quam diximus urbe, digressus, per angustam ac confragosam
incredibiliter quorumdam processit montanorum semitam, adeo arduorum, ut nemo eum qui praeibat ullatenus
praecedere posset, sed alios post alios sigillatim pedetentimque procedere necesse foret. Arcto namque et nimis scrupeo
calli praerupti maximi [ al., maxima] vorago subtererat, ubi, si equum equo offendi contingeret, desperabili statim
praecipitio deperiret. Videres cuneum militarem, qui pridem insolentia itinerum inediaque de equestribus pedites facti
erant, feralibus affici tristitiis, pugnos collidere, vellicare capillos, et, mortis sibi imprecato exitu, loricas et galeas,
quaelibet arma, [0731D] sine ullius pretii respectu, denariis tribus aut quatuor seu quinque distrahere, et dum non
suppetit emptor, clypeos, aliaque peroptima in profunda disjicere, dummodo valerent tanto discrimine corpora vix sibi
sufficientia expedire. Ex his tandem scopulis ac rupibus postquam cum intolerandis emersere laboribus, urbem
quamdam Marasim dictam introeunt, cujus cives eis obviam laetabundi prodeunt, et abunde exercitibus venalia
convehunt. Recreavitque exhaustos tellus uberrima, quousque restitueretur eis domini Boemundi, qui subsequebatur,
quemque praestolabantur ibidem, praesentia.

CAPUT II.
[III.] Antiochiam tandem perveniunt Franci, quam [0732A] et expugnant.â€”Denique perveniunt in illa
campestria, ubi Syrorum praedicatissima metropolis sita dignoscitur Antiochia, cujus titulorum sunt specialia, praeter
ea quibus ad saeculum floruit privilegia, quod Christiani nominis inde pullularunt insignia. Pharphar ipsius civitatis
fluvius nuncupatur. Ad cujus cum nostri pervenissent contigua loca pontis, quidam ex eis quibus praecedendi castra
officium fuerat, maximam Turcorum offendere manum, qui plurimis suffarcinati copiis, suggerere properabant
obsidendis auxilium. Quos nostri ubi perspexerunt, Francica in eos ferocitate concurrunt, et pene sine ullo temporis
interstitio subigentes, hac illacque dispergunt. Laniant miseros instar arietum, et, quae paulo ante terrere potuerant
arma, projiciunt; fugit [0732B] per cuneos turba gregaria, vulnerant et obruunt, dum mistim properant, socia agmina;
pridem superba rabies sentit humilia, et quae nostrorum aestimabat se gavisuram stragibus, laetatur si possit eruere, vel
cum pudore, corpora. Hi qui venerant expugnandis ferre suffragium, fiunt continuo congeries faeda cadaverum, et quas
deferebant obsidendis copias, destinavit Omnipotens obsessoribus, consilio misericordiore, praebendas. His igitur non
aliter quam segetes grandine comminuuntur, oppressis multa nostris resederunt spolia, innumera frumenti vinique
relinquuntur impendia; equorum, camelorum, asinorumque pedestribus cessere subsidia. Itaque nostri super praefati
fluminis oram castra constituunt.
[0732C] At Boemundus, junctis sibi lectissimorum militum millibus quatuor, portae civitatis sese
opposuit, et ne quis ab ea exiret vel ingrederetur in ipsam, vigilias ea ibi nocte continuavit. Postridie ad ipsam usque
Antiochiam, duodecim Kal. Novembris, cum quarta esset feria, et media jam ageretur dies, deveniens consedit
exercitus, trium civitatis portarum, obsidentium diligenti instantia praepeditis aditibus, sed quarto vacante, quoniam
nullus ei obsidendae patere poterat locus, montanorum contiguorum altitudine plurima angustiaque obstantibus. Tantus
autem non modo civibus, verum Turcis praestantibus, nostrorum metus incutitur, ut eorum contra nostros nemo
procederet, nemo, ac si nundinas acturi venissent, ulla eis hostilitatis molimina intentaret, et [0732D] haec fucatae
superficies pacis quindecim ferme diebus, veluti conclamata, perstiterit. Circa urbem autem ipsam fertilissima hujus
obsidionis exstitere primordia; omnium usui convenientium, tempore novorum inibi recens acto, fervebat opulentia;
vineas, sed quo tempore miror, vindemia dependente refertas, frumenta non horreis, sed foveis atque cuniculis immersa
ubique reperiebant, cum nec arboribus poma deessent, et quaelibet vitae ipsorum commoda solo uberrimo suppeditante
confluerent.
Armenii autem et Syri, ex quibus praeter, ut sic dixerim, Turcos epibatas, tota urbs illa constabat, cum
urbem ipsam incolerent, et Christianae sese [0733A] titulo conditionis efferrent, crebro nostros invisere; et esse eorum
universum addiscere, et suis quae apud nostros aucupati fuerant nuntiare. Cum enim Francos suae assiduae
confabulationis visco allicerent, et se a Turcorum facie fugitare, multae adulationis lenocinio, nostrorum auribus 397
mussitassent, uxores tamen proprias excedere, nullatenus ab urbe sinebant, et ad ipsas, digressi a Francis, postliminium
facientes, quae istinc subintelligere poterant, ad Turcos Christianorum partium infirmiora ferebant. Proposito igitur
eorum cognito, ac essentia Syris interpretibus sita [ f., scita], Turci de civitate aliquoties erumpere, aliqua nostris
subripere, dum victualibus quaeritandis oberrant, calles consuetos obtexere, plagam montanorum marisque [0733B]
petentibus ex insperato proruere, nihil ab insidiis et irruptionibus vacare permittere.

