vehementissimae nimietas tempestatis incessit, ita ut fieret tanta valitudo ventorum, quo neminem pene liceret incedere
rectum. Boemundus interea, dum conflagratione horribili abradi funditus conspicit urbem, coepit pro ecclesia Beati
[0763C] Petri et Sanctae Mariae, aliisque ecclesiis anxie 414 nimis aestuare. Ab hora tamen tertia usque ad noctis
medium, flamma desaeviens, ecclesiarum domorumque duo millia redegit in cinerem. Circa meditullium ergo noctis,
pyrrae furentis conquievit acerbitas.
[XXII.] Ignis de coelo cadens Turcorum exitium praenuntiat.—Praeterea castellani atrocissime vexabant
nostros, qui versabantur in urbe, assiduo ipsos molimine inedia fatigatos, interdiu ac nocte pulsantes, nihilque
utrorumque exercitus nisi lanceae et gladii disparabant. Videntes itaque nostri indesinenti se duellione teneri, nec sibi si
omnis victualium copia suppeteret, aut edendi, aut bibendi [0763D] opportunitatem ulla ex parte concedi, inter se et
hostes, caemento ac lapide castrum aedificant, machinis frequentibus ambire festinant, ut vel de caetero aliquantisper
securiores existant. Pars aliqua Turcorum commanebat in castro, quae momentis prope singulis nostros consueverat
irritare bello, alia propter castellum quodam hospitabatur in campo. Nocte ergo sequenti ignis species a plaga
occidentali de coelo prolabitur, ac intra hostilia castra cadendo demittitur. Utrisque partibus spectabile plurimum
praebuit casus iste miraculum. At ubi mane inclaruit, quo citius potuere Turci a loco, in quo desederat coelestis flamma,
recedunt et ante Boemundi, quam occupaverat portam, castra reponunt. Quod portentum, illud quod sibi imminebat
[0764A] patenter, si intellexissent, enuntiare videbatur exitium.
Porro oppidani, qui crebris nostro exercitui irruptionibus incumbebant, pene sine ullo temporis interstitio
intentis arcubus, nostrorum vulneribus aut necibus insistebant. Qui autem exterius civitatem vallaverant, et moenibus
adjacens territorium longe lateque contexerant, custodia adeo vigilanti universae introitus urbis obstruserant, ut
nusquam exire vel ingredi, nisi noctu, et hoc clam omnino valerent. Cum tanto namque numero idem hostes luxuriaque
convenerant ut passim nihil aliud quam homines ac tentoria viderentur, pretiosa supellex, variarum vestium claritates,
armentorum ac pecuariorum ad victualia greges. Ad haec in similitudinem, [0764B] ut ita dicam, templi, ornatae
uxores, tum praeterea ad libidinis cumulum, pharetratae cum arcubus advenere virgines, ut veteris in eis Dianae nova
cerneretur species, ut non causa bellandi, sed potius sub obtentu putarentur convenisse gestiendi. Praelio plane majori
exacto, ab his, qui interfuere asseritur, quod etiam recens nati infantuli, quos in ipso procinctu expeditionis enixae
mulieres fuerant, dum pro urgentium Francorum insecutione praeproperant, seque morarum ac oneris impatientes
exoccupant, medio projecti reperirentur in gramine, uti eos, dum sibi quam illis plus metuunt, negligenter effuderant.
[XXIII.] Quam maximam ciborum penuriam patiuntur obsessi.—In hunc itaque, quo diximus, modum,
[0764C] Turcis undique nostros prodire vetantibus, et exteriori prorsus sibi necessariorum procuratione negata, famis
per omnem pene exercitum successere pericula, et atroci inediarum insolentia, pauperiorum quorumque praecordia
pulsabantur. Cum enim Franci, Antiochiam obsidentes, universam civibus contrahendarum escarum copiam
ademissent, tanto in urbe capta arctiorem reperere substantiam, quanto diligentiorem, ne contra se muniretur a Turcis,
ipsi obsessores habuere custodiam. Extenuatis denique quae ad usum pertinebant omnibus, panis exiguus uno Byzanteo
emebatur. Annonae ergo raritas et condimenti parcitas, cum plurimam ubique peperisset angustiam, multis, prae inopia
[0764D] tumescentibus, extorsit animam. De vini potione tacendum, quod ab omnium generaliter ore perierat. Et plane
malum biberet, cui nihil suppetebat ut ederet. Jam deficiente legitimi victus obsonio, equinae carnis quisquam vix
reverebatur edulium, contristabatque plurimos frequentibus quaesita macellis, et carius empta paucitas asinorum. Pullus
quindecim solidis vendebatur et duobus ovum, nuxque denario. Ubi enim hominum frequentia, cibique totius penuria,
necesse constitit cara ibidem haberi omnia. Ficorum, carduorum, atque vitium frondes in pulmenta transierant. Jamque
in arboribus fructus quaeri cessaverat. Olerum vices, quorumlibet foliorum concoctae diversitates agebant. Equorum,
camelorum, asinorum, boum, bubalorumque [0765A] carnes, personarum opulentiorum deferebantur ad esum; sed
sicca eorumdem tergora, in morem sepiarum concisa, dum diuturno igne coquerentur elixa, accuratissimam
pauperioribus praebuere coquinam.
[XXIV.] Legantur ubique gentium urbes obsessae, historiarumque veterum universitas retexatur,
quosnam populos valebimus invenire, qui a paterna regione exsules, erga tantas indigentias pertinaces atque duri, adeo
potuerint perseveranter existere? Plane si Trojana decennio suo illustris objiciatur obsidio, datas profecto vicariae
securitatis saepenumero hinc indeque profitemur inducias, in quibus et hebetatarum virium reficiebantur acumina, et
stipendiorum affluentia terrae ac pelagi cooperatione [0765B] successit. Et si aliquos aliquando obsessos, aliqua uspiam
inediae contigit pertulisse discrimina, nimirum id tulerunt pro libertate tuenda, cum «corporum et patriae defensio prae
omnibus omnino sit rebus habenda.» Hi nulla libidine plus habendi, imo 415 sub obtentu pro Deo egendi, a naturali
diducti sunt solo, hi ut divinas ab Ecclesiis amolirentur injurias, eas ciborum, accubituum, excubiarum, frigorum,
pluviarumque sustinuere miserias indeficientisque timoris angustias, quas a saeculo nequaquam passas quis audierit vel
legerit gentes ullas. Et quod majus dignoscitur praestare miraculum, cum intra proprios adhuc tenerentur fines, vix in
sui regis exercitu tridui spatio patiebantur tentoria, etiam cum non excedere cogerentur a provincia. [0765C] Nullus, ut
aestimo, eorum qui illi subjacuere periculo exstitit, qui anxietates valeat animorum corporumque tormenta recolere
quae eos ibidem contigerit tolerare. Haec animadversio, viginti sex diebus continuis perduravit.

