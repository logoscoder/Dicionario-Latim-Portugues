perambulat aut gestatur? et, ut cuncta quae longo verborum gyro narrari possunt, digna brevitate constringam, ubi Filii
Dei sanguis, coelo terraque sanctior, effusus est, ubi corpus, paventibus elementis, mortuum in sepulcro quievit,
[0699D] quid putamus venerationis emeruit? Si, ipso Domino nostro recens interfecto, et a Judaeis adhuc civitate
possessa, sancta civitas ab evangelista vocatur, cum dicitur: Multa corpora sanctorum qui dormierant, surrexerunt, et
venerunt in sanctam civitatem, et apparuerunt multis (Matth. XXVII, 53); et a propheta Isaia dicitur: Erit sepulcrum
ejus gloriosum (Isa. XI, 10); cum ipsa sanctitas, civitati semel Deo ipso sanctificatore per seipsum indita, nullo malo
superveniente exinaniri valeat, et eodem modo indivisibiliter sepulcri gloria constet: summis studiis, fratres charissimi,
vobis elaborandum est, ut sanctitas civitatis, ac sepulcri gloria, quae gentilium frequentatione quantum in ipsis est
crebro polluitur; si ad Auctorem illius sanctitatis et gloriae aspiratis, si ea [0700A] quae in terra sunt vestigiorum ejus
signa diligitis, si expetitis, Deo vos praeeunte, Deo pro vobis praeliante, mundetur.
Rationes quibus Christianos ad expeditionem Jerosolymitanam arma induere adhortatur pontifex.—«Si
Machabaeis olim ad maximam profuit pietatis laudem, quia pro caeremoniis et templo pugnarunt, et vobis, o milites
Christiani, legitime conceditur ut armorum studio libertatem patriae defendatis. Si limina etiam apostolorum, vel
sanctorum quorumlibet, tanto sudore petenda putatis, quid crucem, quid sanguinem, quid monumentum eruere, quid
visitare, quid pro his eruendis animarum pretia impendere detrectatis? Indebita hactenus bella gessistis, in mutuas
caedes, vesana aliquoties tela solius [0700B] cupiditatis aut superbiae causa torsistis; ex quo perpetuos interitus, et certa
damnationis exitia meruistis. Nunc vobis bella proponimus quae in se habent gloriosum martyrii munus, quibus restat
praesentis et aeternae laudis titulus. Ponamus modo in Jerusalem Christum neque mortuum, nec sepultum, nec ibidem
vixisse aliquando. Certe, si haec deessent omnia, solum illud, ad subveniendum terrae et civitati vos excitare debuerat,
quia de Sion exierit lex, et verbum Domini de Jerusalem (Isa. II, 3). Si enim ex Jerosolymitano, quidquid Christianae
praedicationis est fonte manavit, rivuli, quaquaversum toto terrarum orbe dispersi, catholicae multitudinis corda
retorqueant, ut solerter attendant quid fonti tam irriguo debeant. Si ad locum unde exeunt, flumina [0700C] revertuntur,
ut iterum fluant, juxta dictum Salomonis (Eccle. I, 7), gloriosum vobis videri debet, si ei loco repurgium possitis
impendere, unde Baptismatis purgamentum, et fidei documentum vos constitit accepisse.
«Et est vobis praeterea summa deliberatione pensandum, si ipsam matrem ecclesiarum Ecclesiam, vobis
elaborantibus, ad Christianitatis cultum reflorere, Deo per vos agente, contigerit, ne forte contra propinqua Antichristi
tempora ad fidem partes Orientis aliquas restitui velit. Perspicuum namque est Antichristum non contra Judaeos, non
contra gentiles bella facturum, sed, juxta etymologiam sui nominis, Christianos pervasurum. Et, si Antichristus
[0700D] ibidem Christianum neminem sicuti hodie vix aliquis habetur, inveniat, non erit qui sibi refragetur, aut quem
jure pervadat. Juxta enim Danielem, et Hieronymum Danielis interpretem, fixurus est in Oliveti monte tentoria, et
Jerosolymis, In Dei templo, tanquam sit Deus, certum est, Apostolo dicente, quod sedeat (II Thes. II, 4), et juxta
eumdem prophetam, tres reges (Dan. VII, 24), Aegypti videlicet, Africae ac Aethiopiae, haud dubium quin pro
Christiana fide primos interficiat. Quod quidem nullatenus fieri poterit, nisi, ubi nunc paganismus est, Christianitas fiat.
Si ergo piorum praeliorum exercitio studeatis, ut sicut ab Jerosolymis Dei notitiae seminarium accepistis, ita illic
mutuatae redhibitionem gratiae restituatis, ut per vos nomen catholicum [0701A] propagetur, quod Antichristi
Antichristianorumque perfidiae refragetur. Quis non conjicere potest quod Deus, qui universorum spem exuberantia
virtutis exsuperat, per scintillam vestram tantae paganitatis arundineta consumat, ut Aegyptum, Africam
Aethiopiamque, quae a nostrae credulitatis communione desciscunt, intra hujus rudimenta legis includat, et homo
peccator, filius perditionis aliquos rebelles inveniat?
«Et ecce Evangelium clamat Jerusalem calcandam a gentibus, donec impleantur nationum tempora (Luc.
XXI, 24). Bifariam intelligi possunt tempora nationum, aut quia Christianis dominatae sunt ad placitum, et pro suis
libidinibus turpitudinum omnium volutabra sectatae sunt, et in cunctis his nullum [0701B] obicem habuerunt, tempus
enim suum habere dicuntur quibus ad votum cuncta suppetunt, ut est illud: Tempus meum nondum advenit; tempus
autem vestrum semper paratum est (Joan. VII, 6), unde et voluptuosis solet dici; vos habetis tempus vestrum. Aut
rursus, Tempora nationum sunt plenitudines Gentium, quae antequam Israel salvus fiat, subintraturae sunt. Haec
tempora, fratres charissimi, modo forsitan implebuntur, dum per vos, 379 Deo cooperante, paganorum potentiae
repellentur, et fine saeculi jam propinquo, et si gentes desinent converti ad Dominum, quia, juxta Apostolum, oportet
fieri a fide discessionem (II Thess. II, 3). Primum tamen necesse est, juxta prophetas, ante adventum Antichristi, in illis
partibus, aut per vos, aut per quos [0701C] Deo placuerit, renovari Christianitatis imperium, ut omnium malorum caput,
qui ibidem regni thronum habiturus est, fidei aliquid contra quod pugnet reperiat nutrimentum.
«Cogitate itaque apud vos quod vos Omnipotens ad hoc fortasse provideat, quatenus Jerusalem per vos a
tanta conculcatione restituat. Rogo, perpendite quibus cordibus gaudia illa poterunt concipi, cum sanctam civitatem
vestro adminiculo viderimus suscitari, et prophetica nostris temporibus, imo oracula divina, compleri. Moveat
memoriam vestram quod voce ipsius Domini ad Ecclesiam dicitur: «Ab Oriente adducam semen tuum, et ab Occidente
congregabo te (Isa. XLIII, 5).» Semen nostrum Deus [0701D] adduxit ab Oriente, quia duplici modo orientalis illa
provincia edidit primitiva incrementa nobis Ecclesiae. Sed ab Occidente eam congregat, dum per eos qui ultimi, fidei

