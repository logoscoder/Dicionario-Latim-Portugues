pagani, et celeri fuga intolerandae consuluere formidini. At nostri eos rapida maturitate sequentes, per quatuor millium
remotiora fugarunt: in tantum, ut cum ex eis plurimos peremissent, equos centum tresque pro victoriae signo
reducerent. Verum occisis caeteris, cum unum [0791D] superstitem reliquissent, secum adduxerunt, a quo quaecunque
apud hostes tractabantur, et quae princeps Babyloniorum facere contra nostros proposuerat, didicerunt.
[V.] Siti cruciantur. Commendatur ipsorum patientia.—Interea sitis insolentia horribiliter gravabatur
exercitus, adeo ut coria boum bubalorumque suerent, in quibus deferebantur aquae per milliaria sex. Talibus utribus ad
convehendas utebantur aquas, quae ex recentium tergorum humore exolidae, maximam miseriam inediae quibusdam
intulerant, 430 in usum exercitus transire coactae, cum hordeaceo pane. Quanta tot virorum nobilium fauces et guttura
cibarii panis illius rodebantur aspredine! quanta delicatos eorum stomachos putidorum laticum [0792A] putamus tortos
acredine! Bone Deus! quid patientiarum inibi fuisse pensamus, ubi non immemores erant quique habitae quondam in
patria dignitatis, quam condire fuerat solita non exiguae requies voluptatis, cum ea quae patiebantur nullius exterioris
lenirent aut spes aut solatia quaestus, eosque in dies crudelissimorum laborum decoqueret aestus! Haec mea est
sententia, haec unica: nunquam a saeculorum tales exstitisse principiis, qui pro sola exspectatione emolumenti
spiritualis, tot corpora sua exposuere suppliciis. Urebant animos remotae adeo peregrinantium pignorum affectus,
delectationes uxoriae, possessionum fastigia; et tamen ac si ibidem permansuri perpetuo, non desistebant a Christi
prosequenda militia.

CAPUT III. [0792B]
[VI.] Instat obsidioni sacra militia.—Sarraceni igitur circa fontes ac flumina jugibus instare insidiis;
ubique locorum nostrorum caedibus inhiare; praedari, si qua contigisset occurrere; rapta sive animalia, seu quaelibet
alia in cuniculos et spelaea abducere. Circa civitatem per exercitum in procinctu commanentem, famis sitisque atrox
bacchabatur acerbitas; et hostium, hinc et inde vagantium rabidior detonabat circumquaque malignitas. At principes
sacrae militiae, tantum incommodum, a tot tamque diversis hominibus tolerari vix diutius posse videntes, quibus
machinis civitas expugnabilior putaretur conjiciunt, quatenus, pro quo tanta pertulerant, passi ac sepulti monumentis
Salvatoris [0792C] adorandis interesse valerent. Praeter alia ergo instrumenta plurima, quibus aut muri per arietum
illisiones labefactarentur, aut crebris balistarum jactibus turres concuterentur ac moenia, duo jubentur institui lignea
castra, quae nos sumus soliti vocare phalas [ seu falas, hoc est turres ligneas]. Dux itaque Godefridus suum primus cum
aliis convenientibus machinis aedificat castrum, et Sancti Egidii comes Raimundus, qui nulli se patiebatur esse
secundum, ipse itidem instituit suum. Tum Sarraceni, dum machinas erigi, dum castra procedere, dum admoveri arcibus
tormenta conspiciunt, muros et ipsi provehere, fulcire labentia, turrium summas insolita proceritate porrigere. Quae
quidem universa, [0792D] cum maturarent explicare noctibus, interdiu de novitate operum nostris miraculum
exhibebant. Ligna autem, de quibus nostri aut castra seu quasque machinas instruebant, convehebantur e remotiore
provincia.
Perpendentes itaque exercitus Dominici proceres, cui urbis parti imbecillitas major inesset, cujusdam
nocte Sabbati, castrum idem cum aliquibus machinis illo deportant. Ab orientali ergo parte summo ea diluculo
eriguntur; primaque ac secunda tertiaque feria, his aptandis stabiliendisque insistunt. Comes etiam Sancti Egidii
meridiana plaga suam instaurabat machinam. Dum ergo tanta obsidionis ferveret intentio, sitis tamen intolerandae
omnium praecordia torrebat ariditas: in tantum ut pretio [0793A] unius nummi vel ad refocillandum, ut sic dixerim,
nequaquam aqua sufficiens valeret haberi. Quarta demum ac quinta die, collatis unanimiter viribus, aggredi constituunt
civitatem ex omni parte vallatam. At antequam haec fieret destinata pervasio, subjectis plebibus litanias indicunt
pontifices atque presbyteri; jejunia, orationes ac eleemosynas praecipiunt celebrari. Memores igitur idem praesules
Jericontini quondam casus, et quod Israelitae tubis aliquando clangentibus circumitu septeno, et sacrae archae
circumlatione, diruerant perfidae moenia civitatis: cum multa spirituum et corporum contritione processiones agendo,
sanctorum nomina flebiliter inclamando, nudipedalia exercendo, Jerusalem circumeunt; cum seniores, tum populi,
superna implorando [0793B] subsidia, eidem necessitati concurrunt.
Christianorum conatus nil efficiunt.—His denique profundissimae studio humilitatis explicitis, accidit ut
sexta occurreret feria, in qua cum vehementi civitatem impetissent instantia, et nulli prorsus effectui molimina
communia valuissent; ecce totius militiae animis tantae desperationis stupor irrepsit, adeo universorum robur evanuit ut
infortuniis elisa frequentibus quorumque generaliter audacissimorum corda conciderent. Audivi, testor Deum, a viris
quibusdam veritate praeditis, qui illi divino interfuere procinctui, quia cum Christiana militia a civitatis moenibus
expugnandis sine ullis reverterentur effectibus, videres optimos quosque equitum a murorum congressibus resilire,
manus complodere, ejulatibus [0793C] diris obstrepere, et quasi a Deo jam omnimodis desererentur, ingemere. Est
etiam mihi non inferiori 431 relatione compertum, Robertum Northmanniae comitem, Robertumque alterum
Flandriarum principem junctis pariter convenisse moeroribus, et se cum fletibus uberrimis conclamasse miserrimos,

