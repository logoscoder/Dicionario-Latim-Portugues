frequentia per montana processit. Tota itaque nocte proprium iter expediunt, et antequam pareret aurora crepusculum,
pro turribus, quas ille felix proditor pervigil excubans observabat, assistunt.
[V.] Ibi Boemundus de equo desiliit, et Francis insolita jam auctoritate intonuit, dicens: «Procedite, et ab
ea quam dudum passi estis inquietudine respirate, praeerectam vobis scalam conscendite, et ne diu vos morer, diu
exoptatam vobis Antiochiam capite, quia quae pridem Turcis subjacuit, vestrae in proximo, si Deus annuerit, cedet
custodiae.» Ad scalam Franci perveniunt, quae, moenibus civitatis [0751D] innixa et ad eadem fortiter illigata,
sexaginta illico hominibus ascensum praebuit, quibus, intra turres exceptis, earum ipsis homo custodias delegavit. At
ipse Pyrrus, attendens quod adeo pauci ex Francis ascenderent, non tam nostris, ut postmodum claruit, quam sibi
timidus, verens ne ad sui ipsius perniciem coeptae proditionis trepidaret eventus, severissime ad praesentes Graeca
lingua infremuit: «Parum, inquit, Francos habemus.» Hisque dictis Boemundum vehementer inclamitat, negotium
nimirum accelerans quod gerebatur, ne civibus, antequam Franci conveniant, innotescat. At Longobardus quidam ex
famulis, Pyrrum intelligens de Boemundi absentia conqueri, quam celeriter [0752A] ad virum qui petebatur properat:
«Quid, inquit, adeo stupide agis? Quid cum tanto languore tam ardua coepta prosequeris? Ecce jam nos trium turrium
custodias obtinemus, et tu, hujus rei eventus adhuc dubios quasi contemplaris eminus? Expergiscere, manus admove,
mediae teipsum actioni intersere.» Ocior ille festinat cum suis ad scalam, et tam proditoris boni quam eorum qui
ascenderant erigit intentionem.
Confestim qui subierant illas Pyrri turres, attendentes Francos undecunque confluere, proprium
coeperunt cum multo inclamare jubilo signum: DEUS ID VULT, DEUS ID VULT. Idem autem magnis acclamant
vocibus, qui ascensuri pro moenibus stabant. Praevenire tunc alter alterum in subeundo [0752B] scalam infinita
contentione certabat, et quisque subvectus, uti prius poterat, turres et alias occupabat. Quicunque his obvius exstitisset,
tradebatur neci. Inter quos etiam occiditur frater Pyrri. Interea scala disrumpitur, et tota nostrorum multitudo
subterjacens, et quae praecesserat, gravi animorum aegritudine sauciatur, dum superiores differri sibi verentur
auxilium; et infra positi his qui ascenderant timent detrectare suffragium. Sed industria reperit cito locum. Porta
namque ibidem clausa atque contigua a sinistra parte latebat; nocte nimirum praepediente reperiri non poterat, quae
etiam interdiu, loco infrequenti constituta, minus patebat. Palpando tamen, urgente cura, sentitur. Ab omnibus statim ad
eam curritur, fractis repagulis serisque [0752C] panditur, 408 Francis irruentibus pervia efficitur.
[VI.] Audires horribili universam civitatem fragore confundi, et dum isti de tanti laboris fine conjubilant,
illi insperata omnino sui omnium subversione collacrymant. Nihil moderati usquam penes victores victosque constabat.
Illico Boemundus, ut intentam sibi redderet urbem, illud Turcis omnino notabile cognitumque vexillum, coram
prospectu castelli, quod adhuc captioni restiterat (suum utique), jubet in cujusdam montis supremitate praestitui. Erat in
urbe pervasa ejulatuum enormis immensitas, et, dum per omnia fugitantium fit angiporta occursus incitantium victorum
ad caedem, feralis [0752D] ferebatur ac truculenta vocalitas. Et, dum recordantur quas pertulerant in eorum obsidione
miserias, quas ipsis mortibus acerbiores inedias, omnes quas inferre potuerint insufficientes arbitrantur eorum reatui
poenas. Puniebatur Armeniorum Syrorumque paganorum cohortibus omni merito exaequata perfidia, quia, quos ad
suam ipsorum internecionem, Turcorum adminiculo haud segniter invigilasse compererant, tandem a supplicii pensione
disparare nolebant. Et certe tamen fateor quia ipsorum innumeris pepercissent, si, inter ethnicos ac nostrae fidei
homines, aliquam habere discrepantiam scissent. In tanta plane confusione temporis atque negotii, nox quippe fuerat, et
populandae cunctos civitatis aviditas, et morarum impatientia [0753A] perturbarat; nihil forsitan vestium qualitates
discernere, nihil barbarum, incrementa permiserant.
Nostris autem in assiduo positis procinctu fatiscentium genarum maciem horribilis primum situs
ambierat, et Francico more, incuria diutinae peregrinationis, omisso, barbulam quisque rasitare distulerat. Quod
Podiensis episcopus attendens, et ne in mutuas ruerent caedes, si quando uspiam praeliari eos contingeret, pro barbarum
similitudine Turcos alterutrum se putantes, verens, et crebro eos radi, et cruces argenteas, vel cujuslibet materiei alias,
cujusque collo praecepit appendi, ne alter ab altero quasi alienigena possit intercipi. At hi, qui in tentoriis resederant,
dum mane civitatenses audiunt vehementissima tumultuatione moveri, e papilionibus [0753B] prodeunt. Boemundi
vexillum ante moenia castelli, nondum capti, celso in monte conspexere praefixum. Currunt propere, portasque civitatis
irrumpunt, Turcos Sarracenosque quos reperere percutiunt, illis tamen a caede salvatis qui subintravere castellum.
Turcorum vero aliqui, Francos intelligentes civitate potitos, per alias urbis portas elapsi sunt. Intra urbem autem
sexuum diversitas indiscrete perimitur, exiguae spes aetatis exciditur, et, dum seniori effeto non parcitur, ambigi non
potest quanta ferocitate juventus bellis apta conciditur
[VII.] Interea Cassianus, qui Antiochenae praesederat urbi, dum Francorum metuit manus incurrere,
fugae subsidio vitam sibi lucrari desiderans, [0753C] cum plurimis comitibus, haud procul ab Antiochia in Tancredi
confinia devenit. Sane dum fugere praeproperant, equos suos omnimodis defectos reddiderant, jamque nequaquam
progressius ire valentes, in domicilium quoddam diverterant montanorum. Itaque habitatores, Armenii videlicet atque
Syri, ubi suum immanissimum hostem paupere delituisse tugurio, fortuna eum jam adversante, cognoscunt,

