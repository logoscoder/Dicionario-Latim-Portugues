incomprehensibili triumphantes jubilo, Jerosolymam, infinitis gratiarum lacrymarumque millibus cumulantes
Dominicae passionis ac sepulturae memoriam. Tanta autem Francis, ex hujus fortunae coelestis eventibus arrisit
ubertas, ut hii, qui prorsus inopes 438 et viatici ipsius egentes, hoc ipsum olim iter inierant, cum multa auri argentique
opulentia, ac spectabili equorum mulorumque evectione redirent:
Lux ea Sextilis quae proxima praevenit Idus, Obtinuit belli tale videre decus.

CAPUT IV. [0806A]
[XXI.] Diversa prophetarum oracula.—Sed quoniam in hujus voluminis exordio, quaedam exempla
praebuimus Scripturarum, quae huic tanto quod explicuimus negotio convenire putavimus, attendendum nunc etiam an
Hierosolymitanae obsidioni aliquid consonum apud Zachariam prophetam reperire possimus. «Dicit, inquit, Dominus
extendens coelum, et fundans terram; fingens spiritum hominis in eo (Zach. XII, 1).» Extendit coelum, qui dilatat
Ecclesiam, ut sicut, juxta Isaiam, ab Oriente adduxit semen ejus per apostolos, sic ab Occidente eam debeat congregare
per istos (Isa. XLIII, 5). Fundat terram, cum permittit gentilium praecordialiter obdurari perfidiam. Fingit spiritum
[0806B] hominis in eo, cum cujusque fidelis animum format, rationis inditae dono. «Ecce ego ponam Jerusalem
superliminare crapulae, omnibus populis in circuitu (Zach. XII, 2).» Superliminare, praeeminet ostio: per ostium
introitur in domum; crapula officit stomacho. Si ostium, fidem Domini Jesu dicimus, per quam ad Patrem venimus,
Jerosolymitanam ecclesiam, quia de ipsa et lex et verbum Domini exierit, non immerito superliminare, ob ea quibus
praebuit exordium documenta, vocemus: ad ipsam enim recurrit post annos quatuordecim Paulus, ut Evangelium cum
Petro et aliis conferat, ne forte in vacuum cucurrisset aut currat (Gal. II, 2). Sed hoc superliminare, populis omnibus in
circuitu est crapula: quia constat omnes eam nationes [0806C] propter ea, quae ibi resederunt, nostrae credulitatis
vestigia fastidire et exsecrari in morem nauseae.
Sed et «Juda erit in obsidione contra Jerusalem (Zach. XII, 2).» Non solum, inquit, horrori exteris est,
sed et Judas, fidelis scilicet populus, vere confitens eam quae calcatur a gentibus: Jerusalem obsessurus est: «In die illa
ponam Jerusalem lapidem oneris cunctis populis (Zach. XII, 3).» Si partem pro toto secundum Scripturae usum licet
poni, lapis oneris cunctis Jerusalem fit, quia universis Christiani nominis gentibus maximi laboris pondus, in sui
liberatione, nuper indixit: «Omnes qui levabunt eam, concisione lacerabuntur, et colligentur adversus eam omnia regna
terrae (Ibid.).» Qui sunt, [0806D] qui Jerusalem levant, nisi qui postquam impleta fuerint tempora nationum, eam a sua
conculcatione sublevant? «Jerusalem, inquit Dominus, calcabitur a gentibus, donec impleantur tempora nationum (Luc.
XXI, 24).» Hi concisione lacerantur, quia dici, imo cogitari nullatenus potest, quanta famis sitisque miseria, quantis
laborum vulnerumque doloribus eos in obsidendo cruciari constiterit. Et, ut juxta Ezechielem loquar: «Omne caput
decalvatum est, et omnis humerus depilatus (Ezech. XXIX, 18);» sin alias, vel crebris machinarum impulsibus, seu
convehendis oneribus. Sed, levata Jerusalem, «omnia regna terrae adversus eam colligentur (Zach. XII, 3);» quod non
ut allegoria subintelligendum, [0807A] sed ut historia noviter relata, supernis oculis intuendum proponitur. Quod enim
fuit Orientis regnum, de cujus hominibus ad idem non venerint bellum? Qui enim machinarum omnia genera, quod
supra omiseram, obsidendae urbi necessaria secum detulerant: qui etiam praeter bellicos viros, negotiatores ad
coemptionem Francorum adduxerant, profecto ex nimietate multitudinis victoriam praesumebant, fortasse majori
prorsus majestate numeri, quam Curbaran illum habuisse didicerat.
«In illa die, dicit Dominus, percutiam omnem equum in stupore, et ascensorem ejus in amentia (Zach.
XII, 4).» Si equus dignitas temporalis accipitur, ascensor equi qui dignitate praeeminet procul [0807B] dubio
intelligitur. Dignitas omnis stupet: quia quidquid usquam imperii, quidquid regni est, adversus hanc novae militiae Dei
manum hebetatum, nil audet. Princeps omnis in amentiam vertitur, quia expers est consilii, nec habet quo se vertat,
utpote inops virium, quisquis hujus Dominici exercitus fortitudinem experitur. «Et super domum Juda aperiam oculos
meos, et omnem equum populorum percutiam in caecitate (Ibid.).» Si Juda, confitens, eos potissimum confessores
dicam, qui nunquam a suae credulitatis initio exorbitasse leguntur a fide, Francos utique, quibus omnis tenor hujus
innisus est viae. Super hos Deus oculos aperit, cum ipsis effectibus gratiam eis propriae benignitatis ostendit; equum
populorum in caecitate [0807C] percutit, dum superbiam gentilium, consequente eos reprobo sensu, punit. In sacra
plane pagina, equus saepe pro superbia ponitur. Quid enim magis caecum, quam sine Dei respectu, Dei filiis inferre
bellum? Quid tam reprobum, quam Deum non agnoscere, et ex ipsa ignorantia superbire, et contra fideles bella
movere? Sed quo, per verborum lacinias allegoriae libertas excurrit, cum historialis nos veritas, ne per opiniones
passim evagari videamur, astringat? Nonne superius hostes diximus caecitate percussos, et gladiis imminentibus
stupore suffusos? Et miror qualiter equus videns se egerit, cum rector equi evidentem amentiam incurrerit.
[0807D] 439 «Et dicent duces Juda in corde suo: Confortentur mihi habitatores Jerusalem in Domino
exercituum, Deo eorum (Zach. XII, 5).» Quos dixerim Juda duces, nisi fideles illius exercitus principes? Qui confortati

