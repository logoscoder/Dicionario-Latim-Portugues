obit].Obstupuere manus, riguerunt brachia caede. Nemo repellit eos, quoque ferente mori.Nempe subinduerat sensus
hebitudo profanos. Excipiunt veniens pectora caeca malum.
[X.] Potiuntur victoria Franci.—Fuisse autem eorum hostium qui victi fuerant numerum quadringenta
sexaginta millia traditur, praeter Arabes; quorum adeo enormis exstitit pluralitas ut omnis [0725C] eorum hebetarit
nostros quantitas. Primum quidem, conclamata desperatione salutis, ad sua quam propere trepidi tentoria tendunt;
ibique quae prae manibus habuere correptis, diffugiunt; totaque una die nostri eos instantissime persequuntur. Spoliis
itaque illis recedentibus farciuntur ereptis, et post innumeras sanguinum fusiones, copiosae pecuniae, pretiosarum
vestium, pecuariorum plurium, quae tulerant fugacibus, solatio potiuntur. Ab hora autem tertia usque in horam nonam
hujus pugnae, imo internecionis Arabicae, flagravit incendium. Duo vero ex nostris reverendi nominis proceres,
Josfredus quidam de Monte Scabioso agnomen habens, et Guillelmus, de quo supra diximus, Tancredi [0725D] frater,
aliique quam plurimi, quorum nomina solius Dei notitiae sunt credita, ibidem occubuerunt. Hic plane, hic experimur
virtutis Christianae insignia, et dum haec paucorum cum innumeris bella miramur imparia; totum necessario referre
cogimur ad Christi solius auxilia. Si enim de his qui nondum a Deo desciverant Judaeis, dicitur in veteri pagina: quia
«persequebatur unus mille et duo fugabant decem millia (Deut. XXXII, 30);» non minus de hac mihi videtur
sentiendum victoria, ubi hominis prorsus ingenium, qua arte a tantillis innumerabiles evinci valerent, spes et aestimatio
defecit humana.
Sed forsitan quivis objectat: Rustica manus erat, et gregariorum militum peripsema, 393 passim [0726A]
undecunque coierat. Certe ipsi Franci, qui se tanto obtulere discrimini, pleno ore fatentur nusquam Turcis illis genus
hominum comparabile posse cognosci, adeo argutos animis, ac strenuos armis, qui etiam cum in initiis cum eis bello
confligere coepissent eorumdem novitate armorum prope sunt desperati. Nostris enim inexperta erat tanta eorum in
equitando agilitas, in evitandis nostrorum incursibus vel ictibus mira pernicitas, praesertim cum non soleant ipsas
emittere nisi fugaciter pugnando sagittas. Est autem eorum opinio quod Francorum contribules existant, et prae caeteris
gentibus solis specialiter Turcis et Francis deberi militare fastigium.

CAPUT VI.
[0726B] [XI.] Igitur eis hoc modo repulsis, et die noctuque a Francorum facie fugitantibus, contigit
ducem qui Nicaeae praeerat, cum multa amentia timoris post finem obsidionis elapsum, decem millibus occurrere
Arabum, cui inquiunt: «Minime gentium, quamobrem ita misere exterritus fugis? Francos, ait, me penitus dispersisse ac
interemisse putaveram; totamque eorum summam rebar jam sempiternae captivitati traditam, et dum eos paulatim per
manipulos adventantes et turmas, subacturum me aestimo, et in exteras ligatos terras abducere, tunc subito tam
numerosi apparuere exercitus ut campis et montibus eorum multitudinis enormitate repletis, nusquam ab eorum
frequentiis nostrarum videretur regionum terra vacare.» Captivitatem quam asserit [0726C] factam, ad exercitum
convenit Petri eremitae referre, sequentem vero multitudinem ad eos qui urbem nuper subegere Nicaeae. «Cum ergo,
inquit, tot populorum examina vidissemus et instar segetum cuneos crebrescentes, qui armorum nequaquam defensione
praesumpsimus, nec enim tutum fuerat mortem contiguam evadendam, vel pede adminiculante censuimus. Unde,
fateor, etsi remoti, ex eorum, quos vidimus, dira recordatione concutimur, adhucque de experta, licet ad momentum,
ipsorum ferocitate timemus. Quod si et vos meae experientiae fidem praebere velletis, huic quam propere loco
cederetis: quia si vos eorum manus contingat incidere, multiplices sine dubio vestrae improvidentiae [0726D] constabit
poenas vos luere.» Haec illi audientes, et credendum judicantes expertis, verterunt celeres cuncta retrorsum, et per
universam sese diffudere Romaniam.
[XII.] Simulant Turci Francos devicisse, unde intra urbes admissi grassantur, diripiuntque ecclesias.—
Interea e vestigio fugitivos Turcos subsequi curabant nostri; praecedentes autem illi, dum urbes et castra pertranseunt,
sese Francos vicisse passim jactitando efferunt, sicque terrae habitatores, qua ibant, mendacibus verbis eludunt: «Nos,
aiunt, agmina Christiana repulimus, eisque totius deinceps, ausum congressionis abstulimus. Itaque nos intra urbes
vestras admittite, et gratanter eos qui tantopere vos tuentur excipite.» Civitates ergo ingressi, [0727A] ecclesiarum
diripiebant ornatus, publicarum aedium spoliabant copias, aurum argentumque, diversi generis animalia, et si qua
suppeterent, eripere moliebantur utilia. Ad hoc etiam quosque Christianorum filios pro mancipiis abducebant, caetera
quae minus praedae patebant, incendiis absumentes, adventum nostratium semper praeeundo verentes. Hos denique
profanos per solitudinum nostri avia disquirentes, terram desertam inviam et inaquosam intraverunt (Psal. LXII, 3), de
qua vix miserandi emerserunt. Hinc famis, inde sitis agitabantur inopia, nihilque pertinens esui poterat reperiri, nisi
quod spicarum confricatione aliquoties videbatur crudelis inedia temperari. Ibidem plures equestris viros dignitatis
constat obisse, dum desertorum insolentia [0727B] vitam equis adimeret, itinerumque impatientia delicatos perimeret.
Unde boves, capros, arietes, et, quod mirum magis est, canes sagmarios tunc fieri, equorum vehiculorumque grandis
coegit egestas; his enim omnibus pro modulo impertiebantur vel qualescunque sarcinulas.

