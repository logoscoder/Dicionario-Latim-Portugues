adire. Honores amplissimi, castellorum et urbium dominia spernebantur, uxores pulcherrimae quasi quiddam tabidum
vilescebant, omni gemma quondam gratiores promiscui sexus pignorum fastidiebantur aspectus, et ad quod mortalium
nullus aut urgere imperio potuisset, aut suasione propellere, ad id subita mentium demutatarum obstinatione ferebantur.
Non erat ecclesiasticae cuiquam personae necessarium ut ad excitandos pro hoc ipso populos in ecclesiis declamaret,
[0686A] cum alter alteri non minus monitis, quam exemplo domi forisque profectionis vota clamaret. Ardebant studia
singulorum, et tanta illis facultas videbatur illud iter ineundi, quibus nullae sumptuum copiae suppetebant, quanta illis
quibus ingens possessionum venditio, aut thesauri repositi opulentissimum viaticum convehebant. Videres dictum
Salomonis evidenter illud impleri: «Regem locusta non habet, et egreditur universa per turmas suas (Prov. 30, 27).»
Haec locusta nullum bonae operationis saltum dederat, quandiu longae iniquitatis congelatione torpuerat:
at ubi solis justitiae fervor incanduit [ al., excanduit], genuinae illico transmigrationis evolatione prosiliit, dum de patris
domo ac cognatione [0686B] digreditur, et per sanctae intentionis assumptionem moribus immutatur. Ipsa regem non
habuit, quia quaeque fidelis anima omni ducatu, praeter solius Dei caruit, dum illius se contubernalem aestimat,
eumque praevium sibi esse non dubitat, cujus voluntate et instinctu se coepisse, quem in egestatibus solatio sibi
futurum conjubilat. Sed quae est quae egreditur universitas, nisi illa, quae ad unum idemque appetendum
numerosissimarum plebium corda vertit simplicitas? Cum solam quasi specialiter Francorum gentem super hac re
commonitorium apostolicae sedis attigerit, quae gens Christiano sub jure agens non illico turmas edidit: et dum pensat
se Deo eamdem fidem debere quam Franci, Francorum quibus possunt viribus, nituntur et ambiunt [0686C]
communicare discrimini? Videres Scotorum apud se ferocium, alias imbellium, cuneos crure intecto, hispida chlamyde,
ex humeris dependente psitarcia [ al., sytarchia], de finibus uliginosis allabi, et quibus ridicula, quantum ad nos, forent
arma copiosa, suae fidei ac devotionis nobis auxilia praesentare. Testor Deum me audisse nescio cujus barbarae gentis
homines ad nostri portum maris appulsos, quorum sermo adeo habebatur incognitus ut, lingua vacante, digitorum super
digitos transversione 371 crucis signa praetenderent, hisque indiciis, quod nequibant vocibus, se fidei causa proficisci
monstrarent. Sed de his suo loco uberiori forsitan circumlocutione tractabimus; nunc de Jerosolymitanae vel [0686D]
Orientalis statu, qui tunc erat, Ecclesiae, aliquantisper agamus.

CAPUT II.
[II.] Orientalium fides nutabunda. Unde haereses.—A temporibus fidelis Helenae, Constantini principis
matris, per loca Dominiorum et suppliciorum [ al., Dominicorum suppliciorum] vestigiis insignita, basilicae sunt, per
eamdem Augustam, et ministeria digna basilicis instituta. Quem institutionis ordinem post decessum praefatorum, per
Romani imperii successiones, diuturnis temporibus, ecclesiastica historia docente, comperimus perdurasse. Orientalium
autem fides, cum semper nutabunda constiterit, et rerum molitione novarum mutabilis et vagabunda fuerit, semper a
regula verae credulitatis [0687A] exorbitans, ab antiquorum Patrum auctoritate descivit. Ipsi plane homines, pro aeris et
coeli cui innati sunt puritate, cum sint levioris corpulentiae, et idcirco alacrioris ingenii, multis et inutilibus commentis
solent radio suae perspicacitatis abuti [ al., acrioris ingenii perspicacitate solent abuti]; et dum majorum sive coaevorum
suorum despiciunt obtemperare magisterio, «scrutati sunt iniquitates, defecerunt scrutantes scrutinio (Psal. LXIII, 71).»
Inde haereses et pestium variarum genera portentuosa: quarum tanta pernicies et inextricabilis exstitit labyrinthus, ut
veprium vel etiam urticarum ferocior uspiam fieri nequaquam incultissima possit humus. Omnium haereseon catalogi
perlegantur, libri antiquorum scripti adversus haereticos recenseantur, [0687B] mirabor si praeter Orientem et Africam
vix aliqui sub Latino orbe cernentur.
Pelagius, Arius, Manis, Eunomius, Eutyches, Nestorius, haeresiarchae.—Pelagium, nisi fallor, Britonem
haereticum nescio quo legerim; sed illorum vel erroneos, vel errores colligere neminem unquam potuisse crediderim.
Ipsi fuerunt terra in suorum maledicta magistrorum opere, spinas et tribulos germinans operantibus se. Ex Alexandria
Arius, ex Perside Manis emersit. Alterius rabies sanctae Ecclesiae vestem, maculam aut rugam non habentem, tanta
scidit atque cruentavit instantia ut ejus consideratione, brevior penitus tempore, locis contractior aestimetur persecutio
Deciana, utpote cui post Graeciam, plenissime succubuerunt Hispania, [0687C] Illyricum [ al., Illyres] et Africa.
Alterius fabulae, etsi ridendae, argutissimorum etiam virorum longe lateque obtuderunt quasi praestigiis quibusdam
acumina. Quid Eunomios, Eutychetes, Nestoriosque loquar? monstrorum millia texam? Quorum adversus nostros tam
pertinax vecordia fuit, adeoque difficilis victoria provenit ut viderentur haereses non gladiis sed fustibus decollari.
Recolamus veteres de originibus regnorum historias, et garriamus super ridiculo statu regum et Asiaticam levitatem,
super subita principum destitutione ac restitutione miremur.
Graecorum erronea doctrina.—Qui ergo doceri de eorum foeda mobilitate desiderat, rotabundos in
[0687D] regnis alternantesque Antiochos Demetriosque recenseat, et quem hodie florentissimum viderit in imperio,
gentium facilitas subditarum eum non modo a fascibus, verum naturali cras exsulem disperget a solo. Unde haec
ipsorum, et in actu saeculari, et in Christiana professione nugacitas, ad hoc usque tempus in tantum viguit ut neque in

