quem pridem habuerant, jam inciperet tumor omnino reflari. Nostris autem libera quovis eundi aperiebatur facultas,
montanorum etiam, quondam difficiles, opportunas deinceps habuere ad quaerenda victualia semitas. Igitur omnibus
quaquaversum viis Turcorum utilitati praeclusis, quaedam pars a flumine, ubi castrum, et juxta castrum sita erat
Ecclesia, possibilitatem exitus sive introitus adhuc praestare videbatur. Quod si quidem [0745D] castrum, cum nostrae
esset partis, si fuisset a nostris integre communitum, frustra jam hostium aliquis prodeundi libertatem praesumeret
attentare. Concilio itaque proceres coacto, id reperere consilii, ut unum e suis eligant, qui castri custodiae praeficiatur,
sollicite muniat, fideliter tueatur, quatenus omnis paganorum oberrantium per montes et campos excursus omnimodis
abstineatur, aditus vero vel exitus urbis nihilominus abscindatur.
Cumque persona tanto negotio passim per principes disquireretur idonea, Tancredus ille, qui in bellis
Dominicis titulum sagacissimae juventutis nunc usque meretur et meruit, propriae vivacitatis impatiens, illico erupit,
dicens: «Si scirem pro tanti [0746A] laboris instantia quid mihi imposterum utilitatis, obtingeret, ego sollicitudine
competenti, domesticorum meorum contubernio fultus, idem castrum satagerem roborare, et vias per quas hostes nostri
procedendi solent habere licentiam, Deo auxiliante, conabor occludere.» Cujus principes benevola illatione gavisi,
spondent continuo se eidem praebituros quadringentas marchas argenti. Aegre tali promisso, quia ad quantitatem studii
videretur exiguum, Tancredus assensit. Attamen, si desisteret ne deputaretur inertiae, equitibus atque clientibus, qui sibi
familiariter adhaerebant, confestim et indubitanter assumptis, dominium castelli obtinuit, facultatem egrediendi extra
urbis portas hostibus abstulit, maximamque eorum quae ad equorum pabula [0746B] pertinent penuriam, lignorum
etiam caeterorumque utilium, plurimam raritatem indixit.
Itaque vir egregius, perseveranter commanere delegit ibidem, et subtractis commeatibus coepit
circumcingere, imo obstruere omni vigilantia civitatem. Ipsa autem die qua idem castrum subierat, magna frequentia
Armeniorum atque Syrorum per montana veniebat, quae obsessae civitati diversorum alimentorum stipendia
convehebat. Quibus optimus ille eques, ut officii coepti prosperos haberet eventus, non tam sorte quam Deo ingerente,
fit obviam, et apprehensis, multam frumenti, vini atque olei, aliorumque non minus necessariorum diripuit copiam. Nec
jam vir bonus conqueri potuit, cum tam pio exerceretur negotio divinitus sese oblitum, sed [0746C] in hac
quamprimum fortuna edidicit quod neque unquam nimie corporalibus indigeret, et deinde fructus aeternitatis, post ipsa
carnis subsidia, sibi non deesset ad Deum. Erat itaque Turcis, quolibet extra muros eundi, sive gerendi, penitus
circumclusa potentia, hisque quae infra urbis moenia reperiri poterant, cogebantur esse contenti, donec caperetur
Antiochia.

CAPUT VII.
[XV.] Christiana pietas in castris vigebat.—In hac ipsa obsidione magnus Christianae legis exstitit vigor,
ut si aliquem quibuslibet convinci criminibus constitisset, acerrimae sententiae principum exercitus judiciali censura
succumberet. Praeter haec autem, specialiter corporalis impudicitiae flagitia jubebantur [0746D] ulcisci; nec id
immerito. Qui enim penuriis ambiebantur atrocibus, qui quotidie hostium, nisi Deus protegeret, videbantur patere
mucronibus, his profecto nullus rationabiliter debuerat ingeri petulantiae cogitatus. Et quis ibi esse poterat aditus
voluptatis, ubi erat indesinens suspicio mortis? Unde fiebat ut ibi nec mentio scorti, nec nomen prostibuli toleraretur
haberi, praesertim cum pro hoc ipso scelere, gladiis, gentilium Deo judice, vererentur addici. Quod si gravidam inveniri
constitisset aliquam earum mulierum, quae probabantur carere maritis, atrocibus tradebatur cum suo lenone suppliciis.
Contigit interea quemdam praedicatissimi omnium coenobii monachum, qui monasterii sui claustra fugaciter [0747A]
excesserat, et Jerosolymitanam expeditionem, non pietate, sed levitate provocatus, inierat, cum aliqua femina ibi
deprehendi; igniti, ni fallor, ferri judicio convinci, ac demum, Podiensis episcopi caeterorumque praecepto, per omnes
castrorum vicos miseram illam cum suo amasio circumduci, et flagris nudos ad terrorem intuentium dirissime verberari.
[XVI.] Adhaec etiam ut patientiores ad penurias, circumspectiores ad vitia fierent, praefatus Podiensis
episcopus multifariam exhortationi vacabat, nec ullus dies Dominicus, aut festa apud Christianos transigebatur
celebritas, qua non per quosque castrorum angulos divinorum verborum praedicaretur auctoritas. Injungebatur autem
id, si qui forte interfuissent, ab eodem praesule, episcopis, 405 abbatibus, [0747B] aut clericalibus, quae videbantur
eruditiores, personis.
[XVII.] Fraus abbatis cujusdam. Qui tamen multum profuit Christianis. Factus Caesareae
archiepiscopus.—Dignum autem relatu mihi videtur, quoniam se operi nostro abbatum nomen immersit, quemdam ibi
exstitisse abbatem, qui cum hujus viae adhuc inter nos tractaretur initium, et se competens tanto itineri non habere
comperisset pretium, illud Crucis signum, quod vestimentis ex aliqua materia factum apponi consueverat, ipse nescio
sibi quo artificio media in fronte praesculpsit, ut non modo pictum, sed militaris stigmatis instar ferro esset inflictum.

