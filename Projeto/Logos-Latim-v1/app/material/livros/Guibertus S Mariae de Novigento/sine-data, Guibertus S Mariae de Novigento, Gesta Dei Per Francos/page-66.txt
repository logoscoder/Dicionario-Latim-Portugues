sibi Jerusalem habitatores imprecantur, dum totis affectibus, Christianae militiae sanctam illam civitatem fortitudine
desiderant instaurari; qua et Christianitas propagetur, memoria Dominica honoretur, gentilitas circumquaque prematur.
Sed haec eorumdem fortitudo in Domino exercituum futura dicitur, quod hodieque cernitur, dum manus hominum
incredibiliter parva, adversum universa paganitatis regna congreditur, quod totum ex ejus qui coeli virtutibus praeest,
sola virtute praesumitur. Ubi bene additur, Deo eorum, [0808A] et ut non quolibet auctore Deo niti putentur; sed Deo
sui ipsorum, scilicet Christianorum.
«In die illa, ponam duces Juda sicut caminum ignis in lignis, et sicut facem ignis in feno: et devorabunt
ad dexteram et ad sinistram omnes populos in circuitu (Zach. XII, 6).» In hac, inquam, vel fidei, seu divinae
prosperitatis die, duces illi, qui vel armis exterius, vel spirituali doctrina interius Christianum populum gubernabunt,
erunt caminus: superno, videlicet intrinsecus, amore ferventes, qui peccatorum ligna in gentilitate consumant: et
quantum ad exteriora reprobos quosque, ac si fenum, bella succendant. Procul dubio enim scimus Deum ista
nequaquam pro unius civitatis liberatione coepisse, sed contra [0808B] venturi rabiem Antichristi, haec semina, longe
lateque fructificatura jecisse. Omnes itaque populos ad dextram et sinistram in circuitu devorant, dum hinc electos,
quos dextera innuit, ad pietatem Christianitatis incorporant; illinc reprobos, qui sinistrorsum pertinere noscuntur, digna
caedis ultione devastant.
«Et habitabitur Jerusalem rursus in loco suo in Jerusalem (Ibid.).» Si Jerusalem Ecclesia est, locus ejus
Christi fides est: Jerusalem ergo in Jerusalem habitatur, cum civitas illa terrestris, ad hoc, ut supernae pacis visioni
inhiet, instauratur; locumque habet, quia Christo immutabiliter haeret.
«Et salvabit Dominus tabernacula Juda, sicut in principio, ut non magnifice glorietur domus David;
[0808C] et gloria habitantium Jerusalem contra Judam (Zach. XII, 7).» Tabernacula Juda, sicut in principio, Dominus
salvat, cum ipse, qui cum patribus nostris mirabilia fecerit, nostris etiam glorificatur adeo temporibus, ut sub aerumnis
et calamitatibus majora omnino moderni isti videantur egisse, quam Judaei antiquitus cum uxoribus ac filiis, et continua
ventrium plenitudine, sub ducatu apparentium angelorum, frequentibusque miraculis aestimantur implesse. Hos,
inquam, veracius salvat: quia eos revera uti filios recipit quos corporaliter occidi permittit, temporaliterque flagellat. Ut
non magnifice, inquit, domus David glorietur; id est, veteres qui bellorum victoriis praeeminuerunt, superbire [0808D]
desistant, cum novos quosque potiora exercuisse perpendant. Gloria quoque habitantium Jerusalem, contra Judam
elevatur: dum fastus eorum qui ibidem regnavere, et aliqua clara fecere, modernis opponitur. Per David namque, qui
potissimum potuit, quidquid in superbia magis habent causae exprimit. Ac si diceret: Etsi David celeberrimus armis
exstiterit, et de succedentibus regibus aliquis aliquid gloriae quaesierit, nihil reperitur per quod his nostris exaequari
possint. Habitare autem dominari dicimus: unde et a verbo, quod est, habeo, habes, frequentative dictum ponimus.
Dicitur vero, et David magnifice gloriari contra Judam, et gloria habitantium Jerusalem: quia ipsi materia sunt
superbiendi, nostrorum facta humiliare volentium.
[0809A] «In die illa, proteget Dominus habitatores Jerusalem (Zach. XII, 8).» Et nunquid non hodieque
protegit, quos, cuneum nimis exilem, in meditullio gentilitatis infinitae defendit? Audacibus quotidie gentes contiguas
armis irritant: et ipsis satis est gentibus si se ab eorum incursione praemuniant, nedum obsidere praesumant.
«Et erit, qui offenderit ex eis in die illa, quasi David; et domus David, quasi Dei, sicut angelus Domini,
in conspectu ejus (Ibid).» Vix invenitur David quidpiam graviter deliquisse, cujus poenam consequenter non legatur in
praesenti recepisse. Quicunque igitur ex nostris offenderit, si quasi David, dum non eorum aut luxurias sive superbias,
inter eundum, sicut superius continent gesta, Deus [0809B] ipse impunita reliquit; sed mox, inter ineuntis peccati
successus, quae meruere, celerius aut famis, aut quarumlibet difficultatum tormenta rependit. Unde et domus David
quasi Dei efficitur, quia per divinae correptionis instantiam ad spiritualis gratiae conceptum reditur. Quibus enim Deus,
uti quondam David, paterne disciplinam irrogat, hos statim a suae inspirationis complexu non abdicat. Fit quoque in
Dei conspectu ut angelus: quia dum per imminentia flagella homo conspicit se a suis, Deo auctore, eximi affectibus,
Deum illico diligere intendit ardentius: dum enim se castigari cognoscit ut filium, amat ut angelus. Dei autem
conspectus, pius est hominis interioris affectus.
[0809C] «Et erit in die illa; quaeram conterere omnes 440 gentes quae veniunt contra Jerusalem (Zach.
XII, 9).» Ea solemus quaerere, quae nos certum est sub oculis non habere. Quid vero Dei est quaerere, nisi sub aeternae
provisionis vocatione facienda proponere? Quaerit ergo Deus conterere omnes gentes quae contra Jerusalem veniunt, et
hoc in die illa: quia subtili suo judicio providet ac ordinat quod eos qui fidei contraria agunt aut perpetua damnatione
conterat, aut quantum spectat ad examinationem suae ipsorum fragilitatis, imminuat. Unde est, «Tanquam,» inquit,
«vas figuli confringes eos, quos rexeris in virga ferrea (Psal. II, 9).» Quod tamen facit Deus illustratione interna, quae
est profecto dies; sed illa, quae exprimi videlicet non possit [0809D] ratiocinatione ulla.

