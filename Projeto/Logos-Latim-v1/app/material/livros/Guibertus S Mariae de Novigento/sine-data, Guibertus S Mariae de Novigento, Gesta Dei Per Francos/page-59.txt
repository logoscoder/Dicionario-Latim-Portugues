quos suae adoratione crucis et visione, imo veneratione sepulcri tantopere Jesus Dominus judicaret indignos. At ea
propinquante hora qua verus ille Jesus, qui secundo populum de Aegypti exegit ergastulo, in crucem sublatus creditur,
dux Godefridus, et comes Eustachius frater ejus, qui e castro nullatenus propugnare destiterant, et muros inferius
creberrima arietis illisione pulsabant; et [0793D] eos qui superne moenibus defensandis astabant lapidum jactibus, ac
variis missilibus collatis, etiam hinc indeque praesto mucronibus, Sarracenos pro vitae patriaeque tuitione pugnaces
urgebant.

CAPUT IV.
[VII.] Demum civitatem Christiani vi et armis ingrediuntur per muros.—Interea Letaldus, ex equitibus
quidam, tanti ausu et opinione facinoris per temporum succidua celebrandus, primus super muros civitatis insiliit, et
maximo circumstantium stupore Gentilium, mentes felici hac ex praesumptione concussit. Ut ergo vir ille conscendit,
quique juvenum Francicorum, quos pia jam dudum reddiderat illustriores audacia, sese proripiunt; et dum inferiores illi
uni qui praecesserat, videri refugiunt, [0794A] murorum pariter suprema conscendunt. Quos etiam nominatim huic
insererem paginae, nisi scirem post reditum tantorum eos flagitiorum ac scelerum infamiam incurrisse, ut de eorum
expressionibus secundum judicium Dei nomen diligentium, videar non injuria tacuisse. Mox itaque ut Francos
Sarraceni muris involasse conspiciunt, per muros ipsos, perque civitatem continuo fugam arripiunt. Illis denique
cedentibus universis illico nostrorum ruit exercitus: aliis per foramina arietinis ictibus acta; quibusdam per machinarum
influentibus fastigia. Fit introire nitentium admodum tunc pernitiosa celeritas, et dum quisque primus reperiri desiderat,
mutua alter alterum compressione conculcat. Porro etiam circa ipsos quos Sarraceni obstruserant, [0794B] urbis
portarum introitus, fraus adoperta scrobium, Sarracenis eisdem constat auctoribus: ubi multis intulit ipso periculum
casus, excepto eo discrimine quod fecerat, dum impatienter influunt, angustus introitus. Paganos itaque fugientes Franci
ferociter insequuntur, et obviis omnibus indifferenti caede mactatis, usque ad ipsum, quod dicebatur Salomonis
templum, internecio potius quam pugna, per plateas et compita vicosque protenditur. Ubi et tanta exstitit humani
cruoris effusio, ut procedentium prope talos irrigui sanguinis unda submergeret. Istac quidem res ea prosperitate
processit.
[VIII.] Raimundus vero, Sanct.-Aegidianus utique ille comes, a meridiana plaga admovit exercitum:
[0794C] ingens pariter machina rotis acta ferebatur ad murum, sed inter eam quae castellum dicebatur, machinam et
murum fovea nimis alta patebat. At princeps, accelerato consilio, qualiter praeruptum illud valeat sine difficultate longa
repleri, per exercitum jubetur praeconum voce cantari: quatenus qui in eamdem foveam trium esset portitor lapidum,
unum se sciret denarium habiturum. Quae repletio, tridui spatio vix potuit exaequari, cum nec noctibus posset a coepto
cessari. Oppleta in hunc modum fovea machinam illam exhibuere moenibus. Porro illi qui interius urbis defensandae
curas assumpserant, non dico fortitudine, sed pertinacissima nostris rabie obsistebant, Graecorum, quos sic [0794D]
vocabant, ignium saxorumque jactibus machinarum carpenta vexantes; quorum ictus atque molimina miro Franci
ingenio multoties fefellerunt. A parte interea orientali civitate, uti praedixi, irrupta, ad praedictum comitem pertulit
haud alius quam pugna tumultuans, quod Franci jam in urbe passim caedendo discurrere capta viderentur. «Quid, inquit
ad suos, istic moramini? Nonne Francos, civitate obtenta, celebri spoliorum raptu jam triumphare conspicitis?» Irrupit
itaque cum suis celerrime comes urbem: et quia Francos per urbana palatia quosdam, aliquos ad Dominicam
memoriam, nec paucos pro pastoforiis, ut veteri utar nomine, templi Salomonis acerrimo conflictu evagari exercerique
didicerat: ne a dominio captae expers [0795A] existeret civitatis, cum eo Admiraviso, sic enim eum vocant, qui arci
David, quae Sion dicitur, praeerat, sermonem habuit; ut arcem sibi facta deditione contraderet, ab illo exegit. Satrapa
itaque, pacto inter eos inito, comiti eidem portam illam aperuit, per quam eatenus Jerusalem introeuntes peregrini, et
introire, et pensiones, quas musellas vocare solebant, solvere nimis indebite ac crudeliter cogebantur.
Ingressis igitur Provincialibus, Sanct.-Aegidiani scilicet comitis exercitu, et caeteris omnibus urbem,
fiebat paganorum indiscreta percussio; non teneritudo, non species, non gravitas, non ullae vires subtrahebantur exitio:
cunctis generaliter inevitabiliterque, 432 imminebat dira pernities. At hi [0795B] qui ad Salomonis templum sese
contulerant, totum adversus nostros confligendo detinuere diem, sed nostri, eorum semivivam desperatorum indigne
ferentes audaciam, conspirata animositate se ingerunt, et templi adita, exertis socialiter viribus penetrantes, tanta
miseros intra fani ambitum caede dilacerant, ut cruores peremptorum sine numero, calceorum pene oras excederent.
Promiscui ergo sexus, et indifferentis aetatis, innumerabili per idem templum multitudine fusa, quosdam reliquere
superstites, spatio eis vitae interim ac salutis indulto, donec caesorum cadavera, quorum dispersa jacebat hac illacque
foeda congeries, ipsi amolirentur a templo. Quibus amotis, et ipsi quibus et [0795C] priores, succubuere mucronibus.
At qui templi suprema conscenderant, vulgi promiscui infinita frequentia, Tancredi et Gastonis, pro signo sibi interim
pacis indultae, vexilla suscipiunt. Is autem Gaston, vir illustris atque ditissimus, utrum de Gasconia an Basconia foret,
non integre memini, quia tamen de alterutro esset ad certum tenui. Exercitu igitur discurrente, civitas universa diripitur;
obtentisque palatiis et quibusque aedibus, argenti dives et auri, sericarumque vestium praeda corripitur: equorum

