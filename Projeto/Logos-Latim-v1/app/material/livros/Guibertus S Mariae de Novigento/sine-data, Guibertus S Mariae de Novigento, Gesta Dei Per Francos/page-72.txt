quam de successibus fortunarum quae pronuntiavi, vera probaveris, hoc meus ipse magister a te exigit, quatenus
hominium sibi facias, et translata fide Christianitatis, in ipsum indivisibiliter te ei cohaesurum spondeas, ab his etiam
quae vetuerit perseveranter abstineas. Sunt autem specialia, a quibus, cum ad ipsum concesseris, cohiberi usquequaque
te velit: ne unquam videlicet ullam ingrediaris ecclesiam, ne quem etiam baptizatum sacro de fonte suscipias,» et
tertium quiddam pariter vetuit quod exciderat ab ejus qui mihi narravit memoria. Cui homo haec ait: «Facili a me
observantia poterunt sine aliqua procrastinatione teneri, de hominio vero faciendo, aliquas peto inducias dari.»
Abhorrebat sane multum [0819D] homo idem, liberae adhuc rationis intuitu, quod exsecrabilis adeo a se fidei traductio
peteretur; sed tolerabilius judicabat Christianis officiis abstinere, quam ipsius credulitatis fundamento carere.
Denique nec mora, in tantum fraternae, suggerente maligno, suppeditatur ei opportunitas ultionis, ut
crebrescentibus omnino superarentur viri vota fortunis. In huncque modum succedente remedio, ab illius animo
oblitterabatur sensim moeroris atrocitas, cum tamen interim nullo modo res praesumeret sibi a diabolo attentare
prohibitas. Cum interea antiquus humanae naturae hostis sedulo eidem homini apparere, nec modo, ut assolet,
solitudinem ejus, aut secreta aucupari loca, sed in media etiam vulgi astantis frequentia, improvidum subito convenire,
[0820A] beneficia jam experta proponere, potiora in posterum polliceri, de fidei translatione sedulo satis hortari. Ille
autem largitati 446 omnimodo fieri gratulabundus expertae, obsequia tanti principis liberalitati sempiterna promittere,
super ejus vero, quod frequens exigebatur, hominii pensione, jugiter inducias obsecrare.
Igitur cum homo isdem creberrimis et inter medias invisibiliter turmas apparitionibus urgeretur, Dei
nutu, per Latinum orbem Hierosolymitani itineris fama porrigitur, et quisque, qui aliquo sese crimine persenserat
implicitum, illuc, novas Deo poenitentias aperiente, dirigitur. Inter quos iste proficisci delegit, sed nefarium, quod cum
diabolo magna jam ex parte pepigerat, foedus nulla confessione retexit. [0820B] Profecto itaque et aemulationem Dei
habenti, licet non secundum scientiam, dum operum initio bonorum confessio non est praemissa malorum, tanta gratiae
Dei, inter eundum, hominem comitatur ubertas, in tantum Deo placuit labor, quamlibet minus plena pietate
praesumptus, ut in ipso expeditionis itinere, nullis eum funestus exactor compellare auderet angariis. Quin potius, ac si
nihil cum eodem pactionis habitae meminisset, nullis vel in visione ei appareret modis.
Capta postremo Hierusalem, cum in ipsa cum aliis ad tempus diversaretur urbe, et nocte aliqua cum
quibusdam putaretur dormire militibus, sollicitus super suis suorumque, qui sub dio, pro regionis consuetudine,
commanebant equis, respexit [0820C] ad illos, et speciem stantis considerans hominis inter eos, furem suspicatus
exsurgit, et quis esset vocibus turbatus inquirit. Cui mox ille, habitudine quam consuescet illata, quasi reverens ac
pudibundus ait: «Nonne me nosti?» At ille, veluti vetus sibi innovaretur opprobrium, multo severius infert: «Novi,
inquit.» Quibus utrobique prolatis, nec ille post interrogationem aliquid percunctationis attexuit nec iste quidpiam
responsis adjecit. Quae apparitio, quantum ad hominem quamvis otiosa fuerit, Deo tamen dispensante, quiddam nobis
non otiose innuit: diabolum videlicet non obliviose praeterisse hominem, sed ex ipsa sui ostensione et effectu
enuntiasse quid voluerit, et silentio prodidisse, quia nequiverit. [0820D] Quid plura? Rediit, sed nec inter redeundum
diabolus se illi conspicabilem usquam importunumve praebuit. At eo domi constituto, nefarii confestim consilii
miserabili illi personae resuscitatur assessor, ut vix pauca tempora ab hujusmodi commonitorio feriata forent. «Possunt
homines ab his quos verentur interstitiis aliquibus disparari, eosque ab inquietudinibus conclavia sua parietesque
distinguunt; spiritualem vero nequitiam nec praesentiae populorum nec munimenta claustrorum a suis excursibus
arcent.»
Viro igitur illi adeo individuum perpetienti atque lethaliter fastidienti latronem, die quadam obvium
habere contigit quemdam Christi sacerdotem, scientia, benignitate, ac pia hilaritate praecipuum, nomine [0821A]
Cononem. Cui cum, secundum temporis quae tunc erat angustiam (suo enim quisque sollicitabatur itinere), eam quam
patiebatur exprompsisset miseriam, data pro loco consolatione vir bonus ille quam potuit, et accepta sponsione de
reditu, dimisit. At tamen cruentissima fera non siluit, sed creberrimae interim lenocinio suasionis irritare non desiit.
Nec mora, homo, molestiarum et pene quotidianae interpellationis impatiens, ad medicum rediit, confessione ad purum
facta poenitentiam omni affectu suscipit, et, suscepta, exsecutorem proprium deinceps nunquam vidit. Ecce pia ista
peregrinatio pensemus quantum valuerit puris, quae tantum attulerit tutelae ac securitatis impuris.
[XXX.] Quae fortiter in Oriente gesta sunt, soli Deo [0821B] tribuenda.—Constat quoque consideratione
dignissimum, non sine re ab hujus gratia profectionis reges abjectos, ne personae videlicet spectabilis sublimitas
effectus sibi videretur arrogare supernos. Igitur coelesti Domino referenda laus est, ac hominis tacenda penitus. Non tot
militias ducum coegit quilibet, aut meruit triumphos. Poenos Regulus obtudit rebelles, laus in eum studii refertur.
Alexander agens Eoa regna stragibus immodicis fatigans, Magni praevaluit parare nomen. Hic, comes Stephanus, cui
indita fuerat sacri exercitus summa curandi, quasi quae soli competebant Deo temerarius usurpasset, ac si ignaviae
condemnatus abjicitur, et Hugo Magnus, veluti homo regii nominis, sequestratur. Pulsis ergo magni nominis umbris, et
[0821C] cui innitebatur potentia extrusa, uni jam incumbens Dei subsidio, pusillus grex ille remansit, et, ut ad rem
ventum est, secundum Scripturae dictum, non ex genere, sed eligente Deo, «Insuspicabilis portavit diadema (Eccli. XI,

