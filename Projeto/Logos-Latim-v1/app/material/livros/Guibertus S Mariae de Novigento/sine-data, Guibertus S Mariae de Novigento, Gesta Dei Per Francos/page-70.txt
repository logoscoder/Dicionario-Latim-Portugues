ea consideratione videlicet, quia generalis universorum salutis auctor Dominus noster Jesus Christus, spineum ibidem
sertum humana irrisione gestaverit.
Godefrido successit germanus frater Balduinus.—Quo, ut praefati sumus, exacto, a fraterna eum
temperantia et sagacitate futurum degenerem nulla ratione credentes, Balduinum ex Edessa transferunt, et sanctae illius
Christianitatis novae coloniae regnare constituunt. Quaedam nempe clarissima in eorum virorum natura notaverant, et
notata dilexerant, tranquillos utique, et totius nescios jactantiae mores, irremissam, et plusquam regiae competeret
[0816A] majestati, sine ulla pene formidine mortis audaciam, remotam quoque ab omni habitu ipsorum, petulantiam, et
supra opum suarum vires liberalitatem omnino munificam. Hujus autem Balduini erga suos fides, erga se comtemptus,
ex uno conjici valet facto, quod videlicet dum in expeditione contra hostes ageret, pro ereptione cujusdam peditis in
tantum sese periculo ingesserit, ut, gravissimum vulnus excipiens, vix discrimina paratae necis evaserit.

CAPUT VII.
[XXV.] Prognostica de Christianorum expeditione Jerosolymitana.—Fuit interea quiddam, quod maxime
gentium innumerabilitatem circumpositarum, ne contra nostri nominis insurgerent paucitatem, [0816B] vehementer
exterruit, nec minus hodieque terrere dignoscitur: quod scientia scilicet astrorum, quae apud Occidentales quo tenuior
exstat et rarior, eo apud Orientales, ubi et originem habuit, continuo usu ac frequenti memoria magis fervere
cognoscitur, evidens idem gentiles prognosticum se accepisse testantur, et jamdudum ante infortunia, ipsa praescientia
quia a Christiano populo subigerentur; sed artis ipsius peritia ad integrum instrui non poterant quo ista tempore
complerentur.
[XXVI.]—Ante duodecennium ferme enim quam proceres nostri Hierosolymitanum aggrederentur iter,
Robertus Flandrensium senior 444 comes, de quo in primo hujus operis egimus libro, cum [0816C] multis opibus
Hierusalem, orationis gratia, est profectus. Qui cum eadem moraretur in urbe aliquot, desiderio videndi loca sancta,
diebus, et ob sui munificentiam, cognoscendi plurima, etiam quae apud gentiles fierent, permitteretur habere licentiam,
quadam die, uti ab his didici qui familiarem inibi comiti praestiterant comitatum, universi pene urbis ejusdem cives ad
templum confluunt Salomonis, et per universum diem maxima ibidem habita concione, ad sua tandem in vesperum
diverticula sunt regressi. Hospitabatur tunc comes isdem apud aliquem gravioris aevi et expertioris ingenii, vitaeque,
quantum ad eos, sanctioris Sarracenum, cui servus Dei usitatius erat vocabulum. Qui cum ab eo redeunte domum
sciscitaretur quid in illo tandiu [0816D] consedere eis collibuisset templo, super quibus etiam adeo laciniosa
disputatione tractassent? Intulit homo: «Insolita, inquit, signa quaedam in ipsis stellarum cursibus recursibusque
conspeximus, ex quibus certa admodum conjectura collegimus, Christianae conditionis has in provincias homines
deventuros, nosque per praelia assidua et frequentes victorias devincendos. Quod tamen utrum valde in posterum
differatur, an proxime fieri debeat, penitus nobis incertum constat. Ex ipsa tamen astronomica nobis portentione
perpatuit quod hii ipsi quibus superno gentem nostram judicio superare, et a natalibus oris amoliri conceditur, idem
postremo vincendi a nobis, et ab ea quam usurpabunt patria, bellorum sint jure pellendi. Cui coelesti indicio, veterum
[0817A] sectae nostrae oraculorum passim, ex quibusque voluminibus statim lectio recensa concinuit, idipsum aperta
locutione testificans, quod jubar aethereum contectioribus signis innuerat.»
Quibus gentilis hominis verbis illa, quae superius relata sunt, Curbaran matris dicta concordant; nec
apud nos dubium est quia eadem ipsa ratione qua illa adversus Christianos dehortabatur praeliari filium, isti etiam
frenantur qui Hierosolymitano exitio inhiant, ne bella ineant contra id quod sibi ostensum est fatale decretum. Etsi
namque primum multiplicibus nostros praeliis urgere insistunt, at nunc contra eos tanto remissius agunt, quanto non
eos, sed Dominum pro eis exerceri et confligere sentiunt. Si autem cuiquam forte incredibile fiat [0817B] quod futura
quis astrologica arte praenoscere valeat, illud nobis evidens argumentum praebeat, quod imperator Eraclius, per
hujusmodi disciplinam, gentem circumcisam contra Romanum imperium praescierit surrecturam; nec tamen non
Judaeos futuros, sed Sarracenos, qui haec agerent, per eam potuit providere peritiam. Intueamur et magos, qui, cum
natum regem, et hunc ipsum Deum et hominem, sideris editi repentina inspectione sensissent, quibus esset regnaturus
partibus etiam noverant.
[XXVII.]—In hoc ipso novo Dei adversus homines diabolicos procinctu, hoc etiam videbitur
attendendum, quia factum ei omnimodis videatur congruere Gedeonis (Jud. VII). Cum enim infinita multitudo
nostrorum ad subeunda proposita unanimiter [0817C] pertinax putaretur, probatur ad aquas, voluptates utique atque
delicias, ut qui videlicet Deum sequi deligerent, famis sitisque cruciatibus, mortiumque variarum casibus non cederent;
qui autem post corpora Deum projicerent, ad fluxa sese desideria, quod flexus illic poples significat, enerviter
inclinarent. Qui autem biberunt manu ad os projiciente, ipsi sunt qui, Diogenis instar, vacante omni deliciarum cura,
inter Deo serviendum, quoquo pacto satisfecere naturae. Trecenti fuere, qui sub Gedeone probantur, quia sicut exterius,

