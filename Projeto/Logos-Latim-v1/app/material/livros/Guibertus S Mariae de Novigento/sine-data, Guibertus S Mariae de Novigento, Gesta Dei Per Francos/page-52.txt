[XVIII.] Marram oppugnat Boemundus.—Igitur Raimundus Sancti Egidii comes suum ab Antiochia
exegit exercitum, cum jam properaret November ad exitum, et duabus civitatibus inter eumdem, Rugia videlicet et
Albara transmissis, quarto demum die, [0779C] finem faciente Novembri, Marram pervenit ad urbem. In quam copia
ingens Sarracenorum, Turcorum Arabumque confluxerat, quam comes postridie quam venerat, exertis omnino viribus
aggredi parat. Nec mora, Boemundus cum exercitu comitem persecutus, quadam die Dominica propter castra deposuit [
al., posuit]. In crastinum tanta ad urbis muros animositate concurrunt, ut haererent parietibus scalae, murosque sub
ipsos niterentur gradibus. At civitatenses, penitus expertes ignaviae, tanta instantia restitere ut nihil nostrorum ea die
valeret molimen efficere. Tum Sancti Egidii comes, suos cassum laborem cernens 423 insumere, castrum quoddam
ligneum, multi laboris ac proceritatis, suis mandat erigere, quae machina quatuor vehebatur rotis, in cujus summitate
[0779D] militum multitudo constiterat, subter vero, armata militia muro eam civitatis, juxta quamdam turrim, magnis
impulsibus admovebat. Econtra urbani baleare celeriter aedificant instrumentum, quo jactis ingentibus saxis nitebantur
debilitare castellum, in tantum ut frequens lapidum ictus, et machinae damnum, et nostris minaretur interitum. Injectis
quoque Graecis ignibus, super phalam moliebantur incendium; sed eorum Deus super isto fefellit annisum.
Acerrimus conflictus.—Eminebat ergo aedificium muro urbis; et inter has partium collisiones, animos
pugnantium ululantis tubae tumultus exciverat. Interea milites ex nostris quidam superius phalae [0780A] ejusdem
obtinentes solarium, Guilelmus videlicet de Montepislerio, aliique quamplurimi, maximis illos, qui in moenibus
propugnabant, concutiebant saxis, in tantum ut clypeo plerumque percusso, et clypeus et clypei dominus jam inutiles
prorsus devolverentur a muro. Quidam autem hamos in hastilibus ferreos habentes, Sarracenos propugnacula
defensantes obuncare et ad se corripere nitebantur. Is hinc et inde conflictus vix vespertinis ad tempus omittitur horis. A
tergo itaque castri, presbyteri, clerici ac monachi sacris, pro suo quisque gradu, vestibus adornati, pro instanti negotio
Deum attentissime precabantur, quatenus gentilitati vires adimeret, fidei propagatoribus adaugeret. Altrinsecus e
regione machinae alii milites, scalis positis moenibus imminebant. [0780B] Nec paganos detinebat inertia, quin eos
rabidissima ferocitate depellerent. At Guilferius quidam, eorum rebellionis impatiens, murum primus cum manu
quidem, sed valde parva, conscendit. Illico civitatenses tanto ejus praesumptores audaciae furore pervadunt, spiculis
eos ac sagittis urgendo, ut aliqui, ipsorum irruptione perterriti, sese de muro demitterent. Pars vero quae remanserat
tandiu inter hostium jacula constitit, tandiu, cedere dedignata, eorum violentias armorum industria retudit, donec qui
subter erant murum suffoderent. Mox itaque ut urbani muri se conspiciunt suffossione damnatos, solius fugae jam
praesidio innitentes, ad urbis interiora concedunt. Dies erat, quo haec geri contigerat, Sabbatum, cum peteret jam sol
declivis occiduum, [0780C] explicato Decembri undecim promotione dierum.
Confestim per interpretem Boemundus Sarracenorum primores aggreditur, quatenus cum propriis
militibus, parvulis ac mulieribus, omni pariter contracta substantia, intra quoddam sese palatium, quod erat supra urbis
portam, cohiberent, spondens quod eis vitam omnino protegeret, sua suosque defenderet. Hoc modo civitate obtenta,
quidquid in foveis reperere, vel domibus, hoc suis quique proprietatibus asciverunt. Facto denique, exacta nocte,
crepusculo, si quem gentilium reperiri contigerat, discurrens ubique nostrorum turba mactabat. Nulla civitatis portio vel
minima fuerat, quae Sarracenorum caede vacaret, nec angiporta urbis jam pervia [0780D] esse quibant, quia cadavera
paganorum publicos calles opplebant. At Boemundus eos qui se memorato palatio, uti ipse jussit, intruserant, pervasit,
quae habebant abstulit; alios morti addixit, alios Antiochiam ductos vendi jussit. Mense autem integro, quaternisque
diebus, hic Franci fecere moram.
Ac ibi difficilem gens tulit esuriem.
Ibi quidam ex nostris, dum aliquibus, imo omnibus necessariis indigent, nullis quae direptioni suae
forent apta adjacentibus, mortuorum Sarracenorum ventribus temeratis, ausi sunt ipsorum intestina rimari, quia
audierant aurum argentumque, ab eis in arcto positis, ob custodiam solere glutiri. Alii carnium frusta caedentes, ex ipsis
coxisse et comedisse feruntur. Quod tamen tam rarum adeoque [0781A] latens exstiterit ut omnibus utrum idem fieri
ullo modo potuisset pene dubium sit.

CAPUT VII.
[XIX.] Boemundi et Raymundi simultas recalescit.—Interea Boemundus eam, quae inter se et comitem
Sancti Egidii fuerat oborta simultas, penitus non omittens, dum sibi comes nullatenus cedit, iratus Antiochiam redit.
Nec mora, comes directis ad praefatam urbem legatis, duci Godefrido, comiti Flandrensium, itidem et Northmannorum,
denique Boemundo, Rugiae (civitas autem est memorata superius) colloquium indicit. Quibus suum accelerantibus
adventum consilio generali tractatur, quatenus sic sibi concordibus animis unirentur, ut nequaquam ulterius expeditio
Hierosolymitana moraretur. Reperitur [0781B] omnimodis concordiae Boemundus agendae acer et insolens, nisi suae

