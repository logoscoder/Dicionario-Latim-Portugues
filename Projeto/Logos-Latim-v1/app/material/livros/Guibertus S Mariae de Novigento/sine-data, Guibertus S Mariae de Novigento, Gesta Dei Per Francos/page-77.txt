[XLII.] Turci debellantur ab Jerosolymorum rege.—At Babylonicus princeps, non tam de
Jerosolymorum amissione, quam de Francorum qui inibi desederant contiguitate confectus, crebris aggreditur
expeditionibus regem pulsare novum, et per Accharon civitatis portum frequentiorem moliebatur incursum. Accharon
autem Robertus Northmannorum comes obsederat, dum Jerosolymae obsidendae Domini exercitus properat; sed dux
eum Godefridus, [0829D] fructuosioris negotii contemplatione, diduxerat. Babylonicus itaque missis ingentibus copiis,
regem Christianum bello lacessit. Qui suo humili grege, cui a Domino dicitur: «Noli timere (Luc. XII, 32),» conflato, et
aciebus, ut poterat, distributis, profanos impetiit; et nec mora, veluti pecuaria bruta caedendo, non aliter quam
rapidissimus pulverem turbo dispersit. Secundo novem militum millia miserat, quibus Aethiopicorum peditum ad millia
fere viginti, manus gregaria, suberat. Quorum occursui rex pius equitum, peditum, vix mille coegerat, et tamen, septem
agminibus exinde dispositis, in eorum confertissimas phalanges magnanima securitate se fudit. Ubi princeps idem,
quemdam eminus equitem gentilium conspicatus, tanto adnisu [0830A] virtutis irrupit, ut pectori ipsius telo transposito
vexillum quod telo inerat pariter inferret, exemptaque hasta a vulnere vexillum teneretur in pectore. Qua sui suorumque
animositate hostes conterriti primo cesserunt; sed pro numero ac viribus, redeunte ipsis audacia, nostris unanimiter
ingruunt, et de fuga cogitare compellunt.
Hoc sibi infortunii accidisse ad id non sine prudentia retulere, quod nequaquam huic tanto negotio
praesto crucem Dominicam habuere. Crucem autem ipsam, ut ferunt, cum abditis quibusdam lateret, uti pridem lancea,
locis, Syro quodam, nescio an Armenio, indice repererunt. Tali ergo castigatiores effecti, non tam damno quam coeptae
victoriae naevo, cum Babylonici principis prioribus [0830B] non impares copiae sese tertio obtulissent, rex optimus,
qua valuit frequentia, sed ex Deo securior, occurrit, et pro facultate locatis ordinibus tanta animorum vehementia hinc
indeque concurritur, tanto, licet valde impari, carnificio pars utraque conciditur, ut ex gentili agmine sex millia, ex
Francis centum milites sternerentur. Et quia non aquilarum, non draconum insigniri superbiis curaverunt, sed humilis
Crucifixi opprobrium, sibi crucem videlicet praetulerunt, victores illico laudatissime existentes, terga eos dedere
compulerunt.
[XLIII.] Franci Caesaream obsident ac expugnant.—His ita probe, ut decebat, explosis, e vestigio quo
numerosiorem potuit conflat exercitum, et Caesaream Palaestinorum eximiam, non contuitu millium, [0830C] sed spe
potius virium obsidione praecingit. Acceleratur itaque fabrica machinarum, multiplex circum muros ballista porrigitur.
Quod arietem vocitant, a fronte ferrata trabes inducitur. Comparata moenibus castra phalarum, sed 452 non una
procedunt, et, murorum propugnaculis assistentes, non solum variorum imbre missilium Sarracenos illapidant, sed
etiam collatis mucronibus aliquando trucidant. Fervere ibi cerneres maximis tormenta lapidibus, et non modo parietem
muri vexare forasticum, verum procera acrium molibus ictuum civitatis irritare palatia. Pulsare quam saepius aedes ac
moenia saxis omiserant, et cum liquore plumbeo ferri candentis offulas, ut conflagretur oppidum, amenta [0830D]
recussa dispergunt. Interea aries muris illiditur, et dum inferius foramen affectat, universa circumpositi munimenti
soliditas fatiscendo laxatur. Dum ergo Franci nituntur ad intima, et studium laesionis Sarracenos impellit ad extera,
caedes agebant mutuas. Ubi etiam machinae jactura cadentis, plurima de nece nostrorum, animos diversae partis
exsuscitat. Sarraceni namque, cum sint in expositis aciebus inertes, intra praesidia mira sunt sagacitate rebelles.
Igitur die obsidionis vicesima, cum rex fretus juventute lectissima oppidanos graviter urgeret, e machina
muro repente insilit. Post ipsum miles irruit, hostem fugacem disjicit. Francis itaque regem tota alacritate sequentibus,
per urbem infinita turba perimitur, [0831A] nemini parcitur, nisi quod puellaris ad obsequium inventa servatur. Passim
gaza disquiritur, et non modo arca, verum Sarraceni tacentis gula discutitur; fauces enim quae glutierant Byzantea,
pugno succutiente, rejiciunt, et quae officia eis locis indebita usurparant, auri frustra feminarum puerperia fundunt. Nec
mora, captae civitati Francorum colonia, illic habitatura, dimittitur. Non multo post Accharon aggreditur, et diuturnis
moliminibus fatigatam, proprio sub jure coercet. Plures etiam postmodum alias cepisse dignoscitur urbes; sed ita
meditullio rabidae illius gentilitatis intersitas, ut vix aliquid tutum nostrorum inibi liceat cogitare coloniis [ al.,
colonias]. Sarracenos tamen bella continua crebris adeo victoriis contemptibiles Christianis [0831B] militibus
reddidere, ut anno praeterito mirum quiddam cognoverimus evenisse.

CAPUT XIII.
[XLIV.] Miles quidam protervius quam debuerat contra regem sese habuerat, quem rex ipse Tiberiadi
civitati praefecerat. Rex ergo citatus ob insolentiam hominis ira, jussit eum a suae ditionis terra recedere. Qui cum
duobus equitibus, dum abire properaret, armigeris totidem comitatus, maximas subito copias gentilitatis offendit. Qui,
suo diffidens numero, ad Deum vero utcunque respectans, concisa camisia, quam subuculam dicunt, hastae pro vexillo
apposuit, itidemque socios facere jussit. Fecerunt, et clamore sublato, sonipedes calcaribus urgent, obviosque feruntur
in hostes. Qui territi repentinis ausibus, [0831C] dum aestimant quod quasi praevios sequerentur multae cohortes,

