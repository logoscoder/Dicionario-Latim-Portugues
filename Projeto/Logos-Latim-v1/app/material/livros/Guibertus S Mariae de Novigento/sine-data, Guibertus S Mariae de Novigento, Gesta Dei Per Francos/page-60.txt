mulorumque multiplicitas aperitur, in domibus victualium omnium opulentia reperitur. Is autem in Dominica militia
modus et exaequatio fuit: «ut quicunque, etiam pauperrimo, sese quaelibet optima obtulissent, ejus procul dubio,
[0795D] absque retractatione, fierent,» cujuscunque conditionis videretur, cui ad manum primo venissent. Et ecce, his
omissis, ad illud quod tantis desideriorum aestibus sitiverant, mistis pariter gaudio et moerore concurrunt.
[IX.] Ad sepulcrum Dominicum advolant, ac prae gaudio ac devotione illacrymantur.—Sepulcrum ergo
Dominicum adeunt, et de quaesita beatorum locorum libertate, illi summopere gratulantur, qui tanta per eos exercuerat,
quanta, nec ab ipsis per quos acta sunt, neque ab ullo hominum poterant aestimari. Recordabantur earum quas ob haec
ipsa passi fuerant anxietatum, hasque ad insperabiles dum contemplantur pervenisse triumphos, dumque saeculis
incognita facta considerant per se ipsos comprehendi [0796A] a nemine valet fletus emiserint quam beatos. Deus
omnipotens, quid ibi viscerum, quid laetitiae, quid dolorum fuit, dum post inauditas, et cunctis a saeculo exercitibus
inexpertas, quasi partuum torsiones, ad nova visionis adeo desideratae gaudia, ac si nati filii, sese pervenisse
conspiciunt? Moerent igitur, et tamen fusis lacrymis, omni sibi dulcioribus pane, conjubilant, Jesumque piissimum
suorum diutinorum laborum ac cruciatuum causam, ac si cruci appensum, ac si adhuc sepulcri integumento detentum,
per singula memoriarum momenta, uberrimis complectuntur affectibus: auri, argentique magnifica tributa penduntur;
sed omni valentior munere devotio interna profertur.
[0796B] [X.] Sarraceni, qui ad superna templi confugerant, perimuntur.—Denique crastinum mane
recanduit, et ecce Franci, eos adhuc residuos esse dolentes qui templi suprema conscenderant, quibusque Tancredus et
Gaston propria, ut supra diximus, vexilla porrexerant, fani acerrime tecta pervadunt: Sarracenos, feminas cum masculis,
dilaceratos interimunt. Quidam ex eis electa sibi potius morte, quam sponte ipsimet conscivissent, sese templi fastigio
dedere praecipites. Tancredus tamen, pro signi praebitione sui, et sponsione quam Gaston et ipse fecerant, caedem
eamdem aegre tulit. Praecipiunt itaque nostri Sarracenis aliquibus, ut mortuos efferant, quia eos teterrimo foetore
gravabant: [0796C] tanta enim cadaverum frequentia civitas opplebatur, ut eundi, nisi super occisorum corpora, Francis
facultas nulla daretur: pagani ergo, suorum funera exportantes ab urbe, pro foribus ejus, exstructis de cadaverum
congerie montibus acervatim pyra subposita comburebant. Tantas gentilium usquam caedes accidisse raro legimus,
nunquam vidimus: Deo eis referente vicem, qui tot, pro se peregrinantium poenas et mortes, quas tanto fuerant tempore
ibidem passi, digna nequissimis retributione restituit. Non enim est quisquam sub Deo intellectus, cui aestimabile
habeatur, quanta illic cunctis sancta loca petentibus, a gentilium insolentia tormenta, labores, atque neces illata
constent: «quae magis Deum certa est fide doluisse credendum, quam [0796D] manu profana captivatam crucem atque
sepulcrum.»
Templum Salomonis haudquaquam tunc temporis.—Sed antequam ad alia calamum divertamus, id
videtur primitus intimandum, quod Salomonis illud, de quo supra egimus, templum, non vere idem quod Salomon
fecerit, est aedificium quod constat Domino, lapidem super lapidem non remansurum, praedicente, dirutum. Sed ejus
profecto simulacrum, a nescio quibus, ob testimonia nobilitatis domus antiquae, constructum. Erat idem plane locus
pulchritudinis infinitae, auro argentoque, incomparabili pretio, nec minus incredibili varietate, compositus, parietibus
ac valvis laminarum metalli pretiosi affixione productis. Raimundus 433 vero comes praefectum illum qui arci praeerat,
cuique sua signa [0797A] commiserat, noctu de arce emissum, sospitem tutumque Ascalonem cum omnibus qui
comitiae suae erant, duci fecit.

CAPUT V.
[XI.] Regiam dignitatem Sanct.-Aegidianus comes respuit. Godefridus rex Jerusalem eligitur. Ipsius
praeclara facinora.—Praeterea urbe, sacrisque locis libertati restituta, mox per universam Christi militiam eleemosynae
fieri orationesque jubentur, quatenus eorum animis dignetur unctio superna suggerere, quem sub dignitate regia ad jura
debeant regenda sanctae civitatis eligere. Octavo itaque post ejus receptionem die, cum Sanct.-Aegidiano comiti pro sui
magnificentia id muneris obtulissent, et ille usitatae amplitudinis non immemor, tam oneroso [0797B] negotio se
submittere, consilio altiori, refugisset, vir quippe gravis aevo et monoculus erat, armis tamen mirabiliter industriaque
claruerat. Godefridum demum ducem aggrediuntur, et ei omnium pariter instantium prece, hujusce laboris potius quam
honoris fascis imponitur, habituro, contra gentilium copiosissimas vires, duellionis irremissae rigorem, et perpetuum
cum sibi adjacenti Christianitate favorem. Is autem, cum membris exilibus esset, at nimium proceritatis idoneae,
eloquio quidem lepidus serenitatis immodicae, armorum in illa expeditione Dominica, se praebuit strenuitate
spectabilem, ita ut testimonio veraci probabile id de ipso praeclari facinoris cantitetur, Turcum eum illoricatum, equo
tamen vectum, apud Antiochiam super pontem [0797C] Pharpharis obvium habuisse, huicque ilia tam valide gladio
trajecisse, ut corporis truncus decidens terrae procumberet, et crura sedentia pertransiens equus efferret. Solent enim
Lotharingi cum longitudine tum acie spatas habere mirabiles.

