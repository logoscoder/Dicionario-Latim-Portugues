GESTA DEI PER FRANCOS SIVE HISTORIA HIEROSOLYMITANA LIBER PRIMUS. [0683]

CAPUT PRIMUM. [0683C]
[I.] Coaevorum virtus minime est vituperanda.—Quorumdam mortalium vitiose aliquoties, sed non
semper, moribus constat inolitum, ut modernorum facta vituperent, praeterita saecula sustollant. Et quidem laudanda
fuit veterum modestiae contemperata felicitas et retractatione consilii moderata vivacitas; sed nemini discreto,
qualicunque virtuti nostrae, saecularis eorum fuerit ullo modo anteferenda prosperitas. Etsi enim in antiquis virtus
defaecata praeeminuit; tamen in nobis, in quos licet saeculorum finis devenerit, dos naturae nequaquam prorsus
extabuit. Praedicantur merito pro hominum novitate priscis acta temporibus, sed multo justius efferri digna sunt quae,
mundo prolabente in senium, peraguntur utiliter a rudibus.
[0683D] Regna quondam extera bellis suspiramus insignita potentibus. Stragem Philippicam, et ubique
inclementem, non sine continua sanguinis effusione victoriam, suscipimus; Alexandri rabiem de camino Macedonum
ad totius Orientis exitia emergentem, tonantibus eloquiis pensitamus. Xerxis in Thermopylas, Darii in Alexandrum
copias, cum exsecrabili infinitarum gentium digladiatione metimur. Chaldaicam [0684C] superbiam, Argivam
acrimoniam, Aegyptiorum spurcitiam, instabilemque Asiam Pompei Trogi et auctorum disquisitione sublimium
miramur. Prima Romanorum instituta, sub communis utilitatis censura et imperiii propagatione, complectimur. Et
tamen, si horum omnium ad purum discutiatur essentia, non modo apud probos quoslibet laudabilis ipsorum habetur
audacia, sed merito patet infamiae pertinax belligerandi sine ulla ratione, pro sola dominandi libidine, vecordia.
Praecellunt gemilium, Christianorum gesta bellica.—Respiciamus ergo, imo resipiscamus, ad hujus quas
despicimus aevi fetulentas, ut sic dixerim, faeces, et minimum digitum nostrum, patrum quos plus aequo extollimus,
nostrorum dorsis grossiorem, juxta illud fatui regis dictum, reperire poterimus. [0684D] Si enim praelia gentilium, 370
et regna multo armorum labore pervasa perpendimus, nullas eorum vires, nulla prorsus exercitia nostris, per Dei
gratiam, aequiparanda censebimus. Si Deum in Judaico populo magnificatum audivimus, Jesum Christum, sicut heri
apud antiquos, ita et hodie apud modernos, esse et valere certis experimentis agnovimus. Reges, duces, dictatores ac
consules, uspiam pugnaturi [0685A] populorum examina, conflaverunt, et edictis potentibus, undecunque gentium
numerosos exercitus contraxerunt:
Hi tamen, hi coeunt hominum terroribus acti.
Quid de illis dicam qui sine domino, sine principe, solo videlicet Deo impulsore, non modo extra
natalem provinciam, extra etiam originale regnum, verum quoque extra multitudinem interjacentium nationum
progressi atque linguarum, de extremis Oceani Britannici finibus, usque ad totius terrae meditullium castrorum suorum
acies produxere? De [ al., illa] nova et incomparabili Jerosolymitanae expeditionis victoria loquimur, cujus tanta erga
eos qui non desipiunt existit gloria ut nostra, quod nulla praeterita meruerunt, tali titulo jubilemus insigniri [0685B]
tempora. Hoc nostros aggredi, non inanis famae, non pecuniarum, non dilatandi limitis coegit ambitio, quibus
occasionibus innituntur aut nisi sunt pene omnes qui contra quoslibet arma movent, sive moverunt. Quibus illud
poeticum opportune dicitur:
Quis furor, o cives, quae tanta licentia ferri, Gentibus invisis proprium praebere cruorem? Bella geri
placuit, nullos habitura triumphos. Si enim pro libertate tuenda, aut pro publica re defendenda sumerent causam,
excusationem utique praetendere possent honestam. Ubi autem aut barbararum gentium, aut metuitur gentilitatis
incursus, ab armorum jure nullus debet miles arceri, et si ista defuerint, pro sola sanctae Ecclesiae tuitione consueverunt
quam legitime bella tractari. At, quoniam [0685C] in omnium animis haec pia desinit intentio et habendi cunctorum
pervasit corda libido, instituit nostro tempore praelia sancta Deus, ut ordo equestris et vulgus oberrans, qui vetustae
paganitatis exemplo in mutuas versabantur caedes, novum reperirent salutis promerendae genus, ut nec funditus electa [
f., ejecta] (uti fieri assolet) monastica conversatione, seu religiosa qualibet professione, saeculum relinquere cogerentur,
sed sub consueta licentia et habitu, ex suo ipsorum officio, Dei aliquatenus gratiam consequerentur.
Omnigeni status et conditionis homines cuncta abdicabant uti contra perfidos ad bellum proficiscerentur.
—Deo ergo incentore, motas audivimus [ al., [0685D] vidimus] nationes, et ad omnia necessitudinum affectionumque
genera praecordiales aditus praedurantes, tanta aviditate ad Christiani nominis hostes evertendos exsilium petere,
orbemque Latinum, notitias etiam terrarum excedere, quanta neminem alacritate viderimus aut epulas aut dies festos

