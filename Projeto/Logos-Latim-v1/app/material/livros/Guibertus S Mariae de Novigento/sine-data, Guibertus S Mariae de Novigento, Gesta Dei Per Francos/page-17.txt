sed Turcis addidisse audaciam monstraremus. Nunc itaque ad eos quos omiseramus, [0709C] qui eadem, qua Petrus
praecesserat, subsecuti sunt via, sed longe feliciori modestia, revertamur.

CAPUT VI.
[XII.] De Godefrido, qui duobus cum fratribus, Jerosolymam valido exercitu conflato pergit.—Dux
Godefridus, Eustachii Boloniensium comitis filius, duos habuit fratres, Balduinum, qui Edessenae urbi praefuit, et post
ipsum fratrem, rex effectus Hierosolymae, nunc usque regnat; et Eustachium qui paterno comitatui praeest. Hi patrem
habuerunt potentem, et saecularis ingenii virum; sed et matrem litteris quidem, nisi fallor, eruditam, et ex Lotharingis
ingenue admodum oriundam, sed potissimum [0709D] ingenita serenitate, et magna erga Deum animi devotione
praestantem: cujus diutinae religioni tam spectabilium debebantur, ut credimus, gaudia filiorum. Illi plane, de quo loqui
adorimur, Godefrido, ex materna haereditate apud Lotharingos ducatus accesserat. Hi tres, a matris nequaquam
simplicitate degeneres, cum multa armorum gloria, tum modestia non minore floruerunt. Solebat narrare gloriosa
mulier, cum hujus profectionis exitum et filiorum suorum miraretur eventum, quoddam se audisse ex ore filii ducis tale
praesagium, multo antequam fieret aliquod peregrinationis initium. Dicebat namque se desiderare proficisci
Hierosolymam, et hoc non simpliciter, ut alii, sed cum violentia exercitus, si sibi copia suppeteret, magni. [0710A] Cui
secundum divinum, a quo intuebatur, instinctum, mirabilis super hoc postmodum opportunitas arrisit.
Tres itaque ii, maximis quos habebant oblitis honoribus, perrexere. Sed quo caeteris fratribus prudentior,
eo Godefridus dux exstitit militia numerosiore potentior. Huic adjungitur Balduinus comes de Montibus, Rothberti
Flandrensis comitis junioris patrui filius. Cum nobili igitur rerum equestrium pompa et spectabili fortissimorum
juvenum frequentia, Hungarorum ingrediuntur terram; habentes tamen eam, quam Petrus tenere non valuit, erga suos
milites disciplinam; et duobus ante Domini Natale diebus, primi ante omnes Franciae principes, urbem attigere
Constantinopolitanam, [0710B] 384 sed hospitati sunt extra ipsam.
At perfidus imperator territus, audito clarissimi ducis adventu, detulit ei reverentiam, sed minis
extortitiam, praebens ei pro moenibus, in burgo videlicet urbis, commanendi licentiam. Hospitio itaque ad imperium
imperatoris accepto, ad contrahendas undecunque paleas equisque necessaria, dux et quique suorum, armigeros
proprios destinabant. Et cum arbitrarentur licite ac secure se discurrere posse quo vellent, clam princeps ille
nequissimus, his qui circa se versabantur imperat, ut ducis ministros, quocunque pervadere possent, indifferenter
occiderent. Quod ubi Balduino, ducis fratri compertum est, obtendit insidias; et cum suos reperisset Turcopolitarum
violentia molestari, [0710C] acerrime eos, uti decebat, aggreditur: et Deo prosperante tanta victoria potitur, ut ex eis
sexaginta comprehensis partim occiderit, partim duci fratri obtulerit. Haec ad impii imperatoris ubi devenere notitiam,
multa animadversione torquetur. Quo ejus motu cautior sibi redditus dux, burgo urbis, quo successerat, cessit, et extra
fines ejus castra figit. At princeps, illati doloris non immemor, cum dies esset acclinis ad vesperum, directo eo quem
cogere poterat exercitu, ducem cum sua gente ad bella lacessit. Quos dux vehementi excepit instantia, et in fugam
pulsos, persequendo coegit in urbem, septemque peremit eorum. His ita feliciter actis dux ad sua castra rediit, ac per
quinque dies resedit ibidem, donec ipse imperatorque confoederarentur [0710D] ad pacem. Sed sibi timidus princeps
exegit a duce monitis, ut Sancti Georgii Brachium transiret, spondens quod omnium victualium negotia, uti haberentur
Constantinopoli, eis deferri juberet, et pauperibus quoque eorum eleemosynam impenderet. Quod et factum est.

CAPUT VII.
[XIII.] Aimarus Podiensis episcopus pietate et scientia clarissimus.—Quoniam igitur de duce diximus
cujusmodi huc usque commeatum habuerit, restat ut ad interioris Franciae proceres redeamus; et qui fuerint, quave
perrexerint, quos etiam eventus habuerint, aliqua ex parte tangamus. Podiensis episcopus vir, vita, scientia, documentis
et militaris [0711A] dispositionis sagacitate mirandus, cum innumera suarum partium gente per Sclavorum regionem
proficisci delegit. Cujus vocabulum, quia superius me ignorare dolueram, nec per eam discere potui, cujus esse videor
interpres, historiam: per eos tandem qui in illa expeditione eum noverant, eoque usi sunt, attigimus ejus notitiam:
vocabatur autem idem pretiosus vir, Aimarus.
[XIV.] Hugo Magnus strenuissimus.—Inter caeteros principes, initium mihi videtur a Philippi regis
Francorum fratre Hugone Magno sumendum: qui, etsi ab aliquibus opulentia ac potestate praeceditur, nulli tamen
quantum ad originem spectat morumque probitatem secundus habetur. Cujus in armis strenuitas, cum generis majestate
serenitas, [0711B] praeter haec etiam erga omnem sacrum ordinem humilitas, quam suae ipsius nihilominus

