fecerat sacramentum. Quapropter proceres, inter utrosque medii incedentes, in Beati Petri ecclesia saepius glomerantur.
Referebat Boemundus [0777C] urbe sibi a Pyrro prodita, omnium ex ea partes, ipsorum principum sibi largitione,
concessas. Sancti Egidiensis econtra refert quia jurejurando astruxerat Constantinopolitano principi restituendam
civitatem, salva persolutione pactorum sibi, et hoc totum factum ex consilio Boemundi. Interea pontifices, qui
altercationi dirimendae institerant, cum Godefrido duce Flandrensi atque Northmannico comitibus advocatis,
caeterisque senibus additis, seorsum oratione cujusque audita, se segregant, ut ventilata, ex collatione causarum,
sententia, judicium proferre deberent. Sed perpensis queritantium dictis, quasi neutri super isto faverent, cum ad
conventus frequentiam revertissent, dum ad invicem tantos viros irritare verentur, judicium distulerunt.
[0777D] Quod ex industria factum comes ipse comperiens, «Ne, inquit, contentio praesens Christi
fidelibus generet turbam, sepulcrique Dominici videatur protelata libertas, ne cupiditatis naevo, parte ex aliqua
notabiles aestimemur, parium meorum, praesentium principum, sententiae me fauturum profiteor; salvo eo quod me
Constantinopolitano principi spopondisse invitum vos, qui adestis, fratres et domini, scitis.» Nec mora, Boemundus et
ipse hujusmodi dictis assensit. Ambo ergo, omni jam lite submota, dextras, fide media, episcoporum in manibus
praebent, constantissime asseverantes quod nullo modo 422 Dei militia eorum deinceps jurgiis turbaretur. Boemundus
itaque sumpto consilio castrum de montanis, viris [0778A] victualibusque communit. Comes itidem S. Egidii cum suis
consilium communicat, quatenus palatium Cassiani quem patrio vocabulo Admiravisum vocitant, et turrim quae portae
praeeminebat pontis, ex parte videlicet portus Sancti Simeonis, stipendiis largioribus inferciat.

CAPUT V.
[XVI.] Antiochenae civitatis descriptio. Pontifex patriarchatus honore insignis. Sub se centum
quinquaginta tres episcopos habet.—Spatio octo mensium et diei unius obsessa fuerat Antiochia. De infelici Pyrri nece.
—Antiochena civitas incomparabiliter est decora, nulli aedificiorum majestate secunda, situ placens, aere impassibili,
vinearum fertilis, territorii ubertate fecunda. Ab oriente, quatuor montanorum [0778B] proceritate procingitur, ab
occidentali plaga, fluminis cujusdam, sacrae paginae non incogniti (IV Reg. V, 12), quod Pharphar dicitur, piscium
feracissimis undis propter muros alluitur. In altiori montium, castellum miraculo dignum praeeminet; sed impenetrabili
securitate praestantius; inferius, civitas plenissima gloriarum, et veteris pompae monimentis adhuc superba nobilibus,
trecentas et sexaginta ecclesias suis cingens ambitibus. Pontifex urbis, ex apostolica successione, patriarchii honore
insignis, centum quinquaginta trium episcoporum sibi appendicium privilegio promovetur. Gemino est civitas
circumdata muro, altero quidem mediocri, altero autem incredibiliter lato, et praeter solitum procero, saxisque exstructo
majestate enormibus [0778C] circumpositis eidem quadringentis quinquaginta turribus. Refert Hieronymus in quinto
explanationis in Isaiam libro, urbem Reblata, in qua rex Nabuchodonosor regis Sedechiae oculos eruit, et filios ejus
occidit, hanc esse Antiochiam. Fertur vero eam ab illo antiquiore Antiocho, cujus potentiae plurima monimenta
supersunt, suscitatam, et quinquaginta subjectorum regum, quos et municipales ejus astruunt, cooperationibus, tanta
praesidiorum eminentia, tanta aedium varietate compositam. Quod quidem falsum est, cum ipse Pompeius Trogus
verissime a Seleucho referat rege, sub paterno nomine institutam, et ab ipso deinde vel sequentibus regibus auctam,
sicut sub matris Laodices nomine, condidit [0778D] et Laodiciam, ex proprio, Seleuciam. Huic obsidendae
quarumcunque machinarum balistarumve tormenta nil poterant, et nisi proditio Pyrri obsessoribus adfuisset, imo Deus
per quos voluit adjuvisset, incassum Francica magnanimitas famem caeterarumque miseriarum ibidem detrimenta
tulisset. Istic desederunt nostri civitatem urgentes obsessam per octo menses unumque diem. [XVII.] Postmodum vero
et ipsi fuere conclusi per tres hebdomadas, innumerabilium gentilium confluente frequentia, et superatis demum ipsis,
item illic deguerunt per quinque mensium octoque dierum spatia, cum plebs eadem a suis principibus Hierosolymam
sollicitatur itura. Sed quia praefati Pyrri memoria mihi videtur deinceps non habitura locum, [0779A] quem finem
habuerit intimandum. Christianitatem plane susceptis sacramentis professus fuerat Boemundus, sacro in lavacro, ex
suscipiente nomen acceperat, Hierosolymitanae obsidioni comes nostris ac cooperator exstiterat, eaque capta
Antiochiam redierat. Ubi cum praeconium emisisset, quatenus, quicunque in urbe urbisque vicinia, Christianus egeret,
secum in patriam remotiorem, ubi multas haberet possessiones, veniret, pollicens quod praeclaris muneribus quemque
ditaret, hac spe vulgus conflavit sibi immodicum, et in suam, uti dixerat, regionem fertur abduxisse deceptum. Qui cum
ad sua oppida devenisset, partem militiae sese comitantis hos exsilio, illos morti prodidit, et nisi ad alios, quorum
numerositas extra castrum fuerat [0779B] hospitata, verbum de proditione venisset, fugaque miserabili aut elabi, aut
delitescere licuisset, universorum libertas, aut gladio aut captivitate periisset. Ibi prorsus, Christianitate deserta, veteris
luxuriae et gentilitatis inquinamenta resumpsit. Nec id injuria. Si enim Pyrrus Graece, rufus est Latine, et infidelitatis
nota rufis inuritur; isdem ergo a sua minime linea exorbitasse probatur.

CAPUT VI.

