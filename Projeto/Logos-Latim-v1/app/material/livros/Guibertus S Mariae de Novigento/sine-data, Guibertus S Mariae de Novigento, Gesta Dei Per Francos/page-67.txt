«Et effundam super domum David, et super habitatores Jerusalem, spiritum gratiae et precum (Luc. XII,
10). Ipsos habitatores Jerusalem dixerim domum David; quos omnipotens Deus, etsi frequentibus victoriis donavit et
donat, creberrimis tamen infortuniis edomuit et redomuit: et dum eos nec continuatione malorum desperare permittit,
nec assiduitate bonorum superbire sinit, Spiritum gratiae et precum super ipsos, pius necessario jam dispensator
effundit; ut dum nulla prosperitas, quae etiam perfectos quosque resolvit, sine subjecta mox adversitate sibi arridere
videtur, semper animus inquietudinum timidus, ad eum qui adjutor est [0810A] in opportunitatibus, in tribulatione
suspirare cogatur.
Ecce jam seposito omni mysterio, materialis illa Jerusalem, quanta putamus aliquoties sub dubietate et
timore se habeat, dum, juxta Ezechielem (cap. V, 5), in medio gentium se attendit positam, et in circuitu suo gentes,
circumjacentium nationum infinitatem, suae urbis considerans paucitatem. Et dum barbarum gentium irruptiones
indesinenter metuunt, nisi miserabiliter desipiunt, nunquam absque Dei timoris et amoris gratia sunt, quibus nunquam
piae affectionis ac precum materiae desunt. Solet nimirum Omnipotens, aculeis adversitatum, ad sui recordationem
sollicitare suos: solet titillationibus carnis inurere mentes, ut scilicet, dum ruinam metuunt, [0810B] votis ac
orationibus, Dei subsidio semper inveniantur acclives.

CAPUT V.
[XXI.] Christianorum calamitates recoluntur.—Diximus non semel, sed forte multoties, nec repetere
piget: tale quid nusquam gentium a saeculo factum. Si filii Israel, miraculis quae ante eos egerit Dominus mihi
inferuntur objectis, his ego multo mirabilius astruam mare confertissimae gentilitatis apertum; his interdiu ex columna
nubem divini timoris, noctu lumen divinae spei perhibebo praebitum, quibus Christus ipse columna rectitudinis ac
fortitudinis inspiravit exempla; quos verbi Dei, ac si manna coeleste, absque ullius terrenae spei, solum [0810C] [ al.,
solatio] confortavit edulium. Illi pabula coelitus ministrata fastidiunt; Aegyptum derelictam, crebro mentibus et voce
revisunt; isti sicut nihil unquam retrogradum moliuntur, ita quidquid penuriae ac necessitatis ingruerit, vivacibus animis
amplectuntur. Certe illa apud Antiochiam celebrata calamitas, quae frequentibus propemodum inediis oscitabat, non
sine quibusdam nobilibus spectaculis traditur exstitisse. Qua putamus, inter illius omnimodae egestatis exitia, qua nil
aegrius apud homines consueverit tolerari, magnanimitate se gesserint, qui Christiana theatra, illi procul dubio tempori
ac loco convenientia, non spreverint?
De parvulis cum patribus Jerosolymam profectis. Eorumdem parvulorum exercitus.—Plane ab his
[0810D] qui interfuere refertur, cum civitas eadem obsideretur, et crebris congressibus obsessores et urbici miscerentur,
fiebat saepissime ut viris hinc indeque cedentibus, et impetum vicissim consilio ac ratione frenantibus, puerorum
examina pars ex urbe procederent, pars ex nostrorum filiis e diverso coirent, pariterque dignissimi exspectatione
confligerent. Sicut namque in exordio hujus historiae retulimus cum apud occidentales regiones percrebruisset
Jerosolymitana profectio, patres cum parvulis filiis hoc ipsum aggrediebantur iter. Unde accidit ut mortuis parentibus
aliquorum, ipsi pueruli prosequerentur exercitum, labori assuescerent, et, quantum ad inopiae tolerantiam attinet,
majoribus impares nullatenus essent. Hi igitur, per se agmine facto, principes [0811A] sui ipsorum ex se craverant, ille
Hugonis Magni, ille Boemundi, hic Flandrensis, iste Northmannici vocabula, et aliorum alii praeferre personas. Ipsi
quoties sibi subjectos alimoniarum penuria vexari conspicerent, ad eos quos praelibavimus principes, victualia rogaturi
abibant. Quibus iidem proceres plurima largiebantur, unde eorum convenienter imbecillitas aleretur. Talis ergo tamque
spectabilis militia, urbanam pueritiam crebro lacessere, longas arundines pro telis habere, de viminibus scuta contexere,
arcillos atque missilia, pro suo quique modo, gestare. His itaque et civitatensibus, grandaevis ex utraque parte
spectantibus, medio in campo congressis, urbici quidem ex moenibus, nostri autem pro papilionibus exspectabant. Erat
ibi [0811B] cernere impetus in invicem conclamatos, ictus sine ulla tamen mortium suspicione cruentos. 441 Haec
saepe praeludia majorum ad iterandos conflictus praecordia concitabant. Dum enim animos sub membris impotentius
[ al., impotentibus] fervere viderent, dum illa qualiacunque imbelles conspiciunt alacriter arma movere lacertos, dum
alterutrorum laesionibus diversae prospectantium partes ingemunt, ad solita, dimotis e medio pueris, seniores bella
concurrunt. Ita Dominicum exercitum vix inveniri contigerat feriatum, dum hi instituuntur, illi quotidie exercentur.
[XXII.] Nudipedum exercitus, ac vitae genus.—Erat praeterea et aliud quoddam in exercitu illo
hominum genus quod nudipes quidem incederet, arma nulla [0811C] portaret, nullam ipsis prorsus pecuniae
quantitatem habere liceret; sed nuditate ac indigentia omnino squalidum, universos praecederet, radicibus herbarum, et
vilibus quibusque nascentiis victitaret. Hos cum quidam ex Northmannia oriundus, haud obscuro, ut fertur, loco natus,
ex equite tamen pedes factus, sine dominio oberrare videret, depositis armis et quibus utebatur induviis, eorum se
regem profiteri voluit. Inde rex Thafur barbarica coepit lingua vocari. Thafur autem apud gentiles dicuntur, quos nos, ut
nimis litteraliter loquar, trudenues [ al., trudennes, Gallice truands,] vocamus. Qui ex eo sic appellantur quia trudunt, id
est leviter transigunt, quaqua versum peragrantes annos [ f., agros]. Erat autem isti consuetudo ut, si quando populus

