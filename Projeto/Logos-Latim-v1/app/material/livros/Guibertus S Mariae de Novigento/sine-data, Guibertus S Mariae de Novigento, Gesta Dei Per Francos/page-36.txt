Quo facto, ut fraus mendacio firmaretur, ab angelo sibi per visionem illud celebravit [0747C] impressum. Nec spei
hujus qualiscunque defuit fructus, nam id cum subintellexisset indocile et novarum rerum cupidum vulgus, plurimis
hominem in sua et extra suam regionem prosecutum est muneribus. Nec tamen poterat argutiam solerter inspicientium
talis latere fallacia, cum patenter virus exstillare videretur crucis ipsius violenter inscripta lineola. Is tandem profectus,
cum Antiochenae obsidioni interesset, quae mendose confinxerat, licet ab aliis jam dudum deprehensa, aperuit, et lucri
intentionem non tacuit. Qui quidem honeste ibidem se habuit, et Dominico exercitui multa documentorum gratia
profuit. Aemulationem quippe Dei habuerat, sed non secundum scientiam prorsus id egerat (Rom. X, 2); in tantum
autem eminuit ut, capta Hierusalem, [0747D] Beatae Mariae ecclesiae, in valle Josaphat positae, abbas praeficeretur, ac
tempore succedenti, Caesareae Palaesthinorum metropoli archiepiscopus crearetur.
Martyrii palmam plures adepti.—Illud autem constat esse indubium quod, nisi divini verbi creberrima
eis ministrarentur solatia, nunquam inter tanta famis bellorumque discrimina adeo perseverans eorum exstitisset
patientia. Unde quoslibet vita probos, scientia praeditos, non minus, imo magis, inter eos valuisse dicimus, quam eos
qui arma ipsa propriis contra hostes tractavere manibus. «Qui enim animi defectum admonitione consolidat, major
profecto eo est cui vires suo hortatu praestat, [0748A] praesertum cum hi qui commonitores erant, eidem tolerantiae in
omnibus communicarent.» Quid de illis ad ultimum dicam, qui in hac ipsa expeditione diversis in locis martyrii
professione sanciti sunt? Quid, quod non modo sacerdotes, non litterati quilibet, sed viri militares, et quique plebeii, de
quibus nulla poterat fore confessionis spes, ad hujus sortem gloriae asciti sunt? Multos etenim captos ex his a paganis
audivimus, qui, cum juberentur fidei sacramenta negare, maluerunt capita gladiis exponere quam fidem, qua semel
imbuti fuerant, Christianam prodere.
Quid nobilis, Matthaeus nomine, gloriose egerit.—Inter quos specialiter quem referam elegi unum,
militarem equidem virum, genere nobilem, sed prae [0748B] omnibus suae cognationis et ordinis hominibus quos
noverim moribus magis insignem. Hunc, a puero mihi cognitum, sancto vidi adolevisse ingenio, praesertim cum ex
eodem quo et ego municipio oriundus exstiterit, et tam ipse quam parentes ejus, parentum meorum beneficia tenuerit,
eisque hominium debuerit, una mecum creverit mihique ad integrum vita ejus studiumque patuerit. Cum enim equestri
jam praeminuisset officio, armorum fuit singularis titulo; sed omnis petulantiae immunis a vitio, in Constantinopolitani
imperatoris, scilicet Alexis, celeberrimus palatio, nam in ejus obsequiis consueverat peregrinari sedulo. Qui quidem,
quantum ad suum spectabat modulum, cum esset in exteriori bene fortunatus copia, adeo largus habebatur [0748C] in
eleemosyna, in tantum frequens circa divina mysteria, ut non videatur militis, sed potius antistitis ejus vita. Cum enim
ejus recolo jugitatem in oratione, pietatem in verbo, benignitatem in munere, sanctae ejus nimium aggratulor intentioni;
sed non minus ingemo meae. Talem enim ipsius sum expertus actionem, quae meruerit, non alium quam martyrii
finem. Glorior certe, et gloriari possunt quicunque illius consequi potuere notitiam, non praesumo dicere amicitiam,
quia quisquis eum vidit, procul dubio martyrem vidisse se noverit.
Dempto capite illustre fidei testimonium Christo dedit.—Is plane a paganis captus, cum cogeretur Christi
negare fidem, inducias expetiit a perfidis [0748D] usque ad proximum sextae feriae diem. Cui cum libentissime
annuissent, aestimantes eum morosiori retractatione mutandum, accidit demum ut dies praefixus adesset, eumque furor
gentilium urgeret, quatenus eorum sententiae cederet, dixisse fertur: «Si idcirco gladium me impendentem distulisse
putatis, ut horum dierum mihi lumina parva lucrarer, et non potius ut ea ipsa die, qua Dominus meus Jesus Christus
crucifixus est, mori mihi contingeret, dignum est ut evidens fiat, quid mens Christiana cogitat. Insurgite ergo, inquit, et
quo vultis me exemplo occidite, tantum ut ei pro ipso interemptus, animam meam restituam, qui pro generali omnium
vita hodie impenderit suam.» His dictis, gladio imminenti subjectum protendit [0749A] jugulum, et caeso capite,
transmittitur ad eum, cujus similitudini mortis inhiaverat, dominum. Is [0750A] vocabatur Matthaeus, vere, juxta
interpretationem sui nominis non alii quam Deo donatus.

INCIPIT LIBER QUINTUS. [0749]

CAPUT PRIMUM. [0749A]
[I.] 406 Qua mente auctor scribat historiam.—Opusculi hujus mei, praeter spiritualem, si quis tamen
futurus est, fructum, ea intentio est ita me velle dicere uti ab alio, si eadem scriberet, mihi referre voluerim. Talis
namque animo meo voluntas adjacet ut sit magis subobscurorum appetens, rudium vero [0749B] et impolite dictorum
fugitans. Ea quippe quae meum exercere queant animum pluris appretior quam ea quae captu facilia; nihil memorabile
avido semper novitatis largiuntur ingenio. Ego plane cum plura scripserim et scriptitem, ita omnes extrusi ab animo ut
mihi soli profutura putem, nulli alii placitura curem. Opinionibus itaque omnium supersedi, ideoque mei securus aut

