Turci, irruptione facta, e Christianis nonnullos interficiunt.—Comperiunt postridie Turci aliquos
principum obsidioni deesse, et quod ad portum Sancti Simeonis abissent; multo apparatu se instruunt atque a portu
redeuntibus subito occurrunt. Cumque comitem ac Boemundum cum militari frequentia adventare conspicerent,
coepere stridores et garritus foede nimis conclamando emittere, undecunque nostros ambire, jaculari, sagittare,
vulneribus [0743D] etiam inflictis truculenter occidere. Tanta namque fuit eorum irruptionis acerbitas, ut nostri vix
elaberentur per contigua montana praecipites, et quaqua versum patere potuisset excessus. Qui potuit aliqua volucres, ut
sic dixerim, equos celeritate 403 praetergredi, evasit; si quem gentilis alacritas reperit segniorem, occubuit. In hac tanta,
quae putabatur, calamitate, nostrorum millenarium mortui superavere numerum. Quos fidei testimonio probabiles, juxta
Apostolum, inventos (II Tim. II, 15), gloriosa post necem exceperunt praemia passionum, quibus, si quas necesse fuerit
peccatorum luere poenas, sola sanguinis effusio omnem fuit potentissima purgare reatum.
[0744A] Illos persequitur Boemundus, morteque afficit quamplurimos.—At Boemundus infinita super
tali infortunio anxietate detritus, via compendiosiore digressus a sociis, cum paucis ad obsidionem pervenit equitibus,
quos et reperit congregatos insimul. Efferatis itaque omnium super suorum internecione animis, et Christo amarissimis
fidelium singultibus provocato, eos qui tanta sibi incommoda intulerant unanimiter invasuri, ad praelii loca perveniunt.
Stabant hostium cohortes, de recens acta victoria, e regione securae, aestimantes istic se itidem effecturos quae cum
comite et Boemundo se egisse jactabant. Verum malignis de nequitia proponentibus, benignus Deus pie disponit quae
debeat remedia praestare moerentibus. Insignes ergo viri, dolore fratrum interfectorum [0744B] compassionis adacti,
signo crucis Dominicae frontibus animisque praefixo, universa in illos virium suarum collatione funduntur. Quorum illi
unanimitate perpensa continuo cedunt, et ad Pharpharicum pontem per angustias transituri contendunt. Angustabatur
transeuntium multitudo, dum fuga praeproperat, et cum peditum equitumque cuneus, spatio sese breviore coaggerat,
suum quisque comparem, dum nititur praetervolare, praecipitat. Nec nostris super isto [ al., istos] vigilantia deerat, ut
ubi vulgi fugientis frequentia densescere videbatur, ibi non de vulneribus, sed de praecipitio ageretur. Quod si quis
aquis immersus, aut per pontis columnas rependo, aut manibus enatando ad aridam conarentur emergere, illico a
nostris, ripam fluminis [0744C] ambientibus, medias undas cogebatur absorptus insumere.
Tanta autem hujus redhibitio caedis exstitisse cognoscitur, ut Pharpharis unda potius cruoris quam laticis
putaretur. Tantis ibidem victi victoresque concrepuere clamoribus, tanta pereuntium et perire cogentium, tamque
terribilis vocalitas ferebatur ut pulsari strepitibus coelorum supremitas crederetur. Crebris telorum jactibus, caeterisque
missilibus fiebat nubilus aer, globique solaris claritas, jaculorum errantium interstitio tegebatur. Mulieres urbis
indigenae, Christianae quidem, circa muri propugnacula spectaculo hujusmodi pascebantur, et dum Turcos perimi,
totque aerumnis addici prospiciunt, a facie ingemunt: sed aversis vultibus Francorum prosperis [0744D] eventibus
latenter applaudunt. Cogebantur autem Armenii ac Syri, cum essent Christiani, sagittas ad nostros emittere, quidam
autem ex ipsis, et idipsum faciebant sponte. Occubuerunt siquidem istic duodecim de eorum primoribus viri, quos
verbo Chaldaico satrapas, secundum eorum barbariem admiravisos dicunt, aliique quamplures de magis praeditis ac
solertioribus ipsorum personis, quibus tota incumbebat defensio civitatis. Qui ferebantur mille exstitisse quingenti. Qui
vero huic residui fuere exitio, nostris, uti ante consueverant, insultare desierunt, nulla eorum garrulitas, nil deinceps
scurrile apparuit, dies ista diuturnum illorum gaudium moerore mutavit.
[0745A] Ergo superveniens nox, vulgus utrumque diremit,Destiterantque manus, animis agitantibus
arma.
In tantum autem haec nostris profuit victoria ut nunquam ulterius tantum roboris ac virium viderentur
habere, eorumque vox conticesceret irrisoria. Porro etiam de multis, quorum nostros necessitate constabat urgeri,
affatim refecta est, Deo propitio, indigentia.
Postero igitur die cum diluxisset, Turcorum aliqui de urbe prodeunt, mortuorum suorum cadavera
colligunt, quaedam quidem reperere; alia vero, intra fluminis alveum enecta disperiere, et quae invenire contigit, ad
fanum suum quod Mathomariam vocant, ultra pontem Pharpharicum sepeliere, ad portam Antiochiae. In quorum
tumulis reposuere pallia, [0745B] Byzanteos aureos, sagittas et arcus, pluraque alia utensilia, quae exprimere
supersedimus. Quarum inferiarum cum ad nostros devenisset notitia, funestum coemeterium illud, multo armorum freti
apparatu, adeunt, fractisque sepulcris erui corpora exinde praecipiunt, factaque congerie in cujusdam foveae ima
devolvunt. Quorum capitibus tamen amputatis, ad sua ea deportari fecere tentoria, quatenus eorum qui occubuerant,
supputatio haberetur certa, exceptis quatuor equorum oneribus, quae asportaverant imperatoris Babylonici legati,
patratae scilicet contra Turcos victoriae testimonia. Quae Turci attendentes, multo aegrius tulere de expositione
cadaverum quam tulerant super interfectione ipsorum. Non enim jam moestitiam modestis fletibus [0745C]
temperabant, sed pudore recusso, ejulatibus praedicabant.
Tertia abhinc die castrum praefatum aedificare coeperunt, ex his videlicet lapidibus 404 quos fractis
gentilium sarcophagis tulerunt. Castro denique explicito, coepit jam civitas quae obsidebatur arctari, in tantum ut is,

