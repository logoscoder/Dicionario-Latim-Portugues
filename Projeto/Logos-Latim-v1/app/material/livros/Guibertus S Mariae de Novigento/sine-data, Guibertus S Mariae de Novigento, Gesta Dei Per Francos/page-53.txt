faveat voluntati comes, Antiochiae parti cui dominabatur cedens; invenitur comes ad ista rigidior, obtendens quod
imperatori praebuerat sacramentum. Hac ergo mentium in sese acerbitate divisi, Sancti Egidiensis ille Boemundus ac
dux pariter, Antiochiam sunt reversi. Isdem rursus de palatii et castelli, quod portae pontis 424 urbis praeeminebat,
custodia, militibus suis mandans, ad Marram, quam pridem ceperat remeavit. Attamen, non penitus rationis expers, et
in sua pervicacia communia damna perpendens, dum pertinaciae ejus causa Dominici sepulcri cogitur differri libertas,
tertio decimo infra Januarium die, vir egregius, nudipes, a Marra civitate progreditur, pervenitque [0781C] Caphardam,
ibique triduo mansit. Illic Northmanniae comes, simultate deserta, illi conjungitur.
[XX.] Caesariensium rex cum nostris iniri foedus rogat.—Praeterea rex Caesariensium Sancti Egidiensi
illi comiti frequenti legatione suaserat, quatenus secum solidae pactionem pacis iniret, spondens quod ubique imperii
sui Christianis adjumenta praeberet, negotia ciborum, vestium et equorum, omniumque usui pertinentium non negaret.
Hac nostri pollicitatione gavisi, juxta urbem eligunt tabernaculorum loca sortiri, Pharphar namque fluvius a civitatis
moenibus haud longe praeterfluit; at rex urbis, prospecto tanto exercitu, non multum de talis contubernii propinquitate
laetatus, aegre tulit, et [0781D] nisi ocius inde recederent, mercatum vetuit. In crastinum, duos cum nostris ex suis
misit, qui eis vadum fluminis demonstrarent, eosque perducerent quo praedae aliquid diripere possent. Itaque ab
eisdem, quaedam subter quoddam nostris oppidum vallis ostenditur, ubi animalium numerositate reperta, quinque
ferme millia rapiuntur, frumenti, caeterorumque utilium plurima copia reperitur, e quibus ad integrum equitatus ille
reficitur. Castrum quoque idem in jus comitis, sua ipsius deditione, trajicitur; aurum ex eo non modicum cum equis
praebetur; nostrisque per omnia, quia nunquam eos laederent, securitas certa promittitur. Sederunt quinque diebus
ibidem. Inde digressi, ad aliud devenere oppidum, quod a gente incolebatur Arabum, [0782A] circa quod ubi
disposuere tentoria, dominus oppidi obviam processit, cum comite facta concordia.
Plures Christiani cepere urbes.—Denique properata deinceps motione castrorum, quamdam
pulcherrimam civitatem, vocabulo Kephaliam, omnibus opulentam bonis attingunt, in quadam valle positam. At
habitatores, Francos ubi advenisse comperiunt, urbem deserunt, alimentorum plenitudine refertis domibus, cum et horti
passim exuberarent fructibus, solas sibi salutes subterfugio tueri eligunt. Tertio a praefata discesserunt urbe die,
arduaque nimis, et scrupea montana conscendunt, et ad aliam deinceps vallem, non minori, quam ubi Kephalia erat,
fertilitate vividam, iterato descendunt, ibique quindecim ferme diebus, substantia [0782B] jucundati uberiore, sese
reficiunt. His quoque contiguum locis quoddam Francis nuntiatur fore castellum; ad id confluxerat multa nimis
frequentia paganorum. Quod nostri cum rapidissima obsidione cinxissent, praesto erat ut subigerent, cum ecce oppidani
non paucas armentorum copias illis objiciunt, talique lenocinio ut ab obsidione desistant eos ad tempus illiciunt. At
summo diluculo admoventes nostri tentoria castro, illud obsidere proponunt. Quem eorum conatum ubi gens pagana
persensit, celeri fuga recedunt, vacuumque oppidum derelinquunt. Ingreditur Christiana militia, proflua inibi frumenti,
vini, farinae ac olei inesse deprehenditur exuberantia, et si qua fuissent necessaria.
Regi Tripolitano pacem negant Christiani ni Christo [0782C] det nomen.—Illic tota affectione,
Purificationis beatae Mariae festa coluerunt. Illic etiam Camelae civitatis regis legatos exceperunt. Rex plane idem
comiti equos, aurum, argentumque sequestra legatione paciscitur, pollicitus quod Christianos in nullo offenderet, sed
debitam eis reverentiam exhiberet. Rex etiam Tripolitanus comiti mandat, quod gratanter, si velit, cum eo pactum ineat,
directis eidem decem equis, quatuor mulis, et auro non modico. Comes vero ait, nullatenus se cum eo pacifice acturum,
nisi fidei nostrae sacramenta susciperet.
Egrediuntur de valle, quam superius memoravi, uberrima; et ad praesidium natura munitissimum, in
rupis supremo positum, quod dicitur Archas, [0782D] Februariis Idibus, cum esset secunda feria devenerunt,
viciniamque municipii tensis papilonibus occupaverunt. Quod quidem innumerabilis infercierat multitudo paganorum,
Turcorum videlicet, Sarracenorum et Arabum, qui praeter originis munimentum, fortius illud omnimodis sua pluralitate
reddiderant. Contigit ibidem, quatuordecim ex Christiano exercitu viros equites contra Tripolim urbem, quae fuerat illi
propinqua castello procedere non ob aliud, si non fallor, nisi ut valerent quidpiam esui commodum sibi contrahere. Hi,
inquam, quatuor decim cum essent, sexaginta circiter Turcos, aliis etiam comitantibus reperere. Qui prae se homines ac
animalia, quae praedati fuerant, plusquam mille quinquaginta deducerent. Qui, sponsionis Dominicae [0783A] ipsis
exsecutores effectibus, quod «duo fugarent decem millia, et unus mille (Deut. XXXII, 30),» exsculpto piis in mentibus
crucis signo, Deo annitente, incredibili eos audacia subigunt, senos ex his perimunt, equos totidem comprehendunt.
Tortosa urbe potiuntur Christiani.—Porro de Sancti Egidiani comitis equitatu, Raimundus ille, cujus
probitas in hoc opusculo crebram exigit mentionem, quem Pilitum cognominari diximus, vir animi acrimonia et
armorum industria vehementer 425 egregius, cum alio quodam cognomini viro, qui erat vicecomes officio, Tortosam
civitatem expetunt; et primo eam assultu, quem ferocissime intulerunt, non minimum ejus loci indigenas terruerunt.
Hic, pro sui munimento, quod plurimum [0783B] videbatur, gentilium incredibilis populositas, muscarum ad instar,
influxerat. Nocte sequenti in quamdam civitatis plagam hospitaturi, imo tentoria fixuri divertunt; focos sine numero per
excubias, ac si universus Francorum adforet hostis, instituunt. Expavit et concidit extrema desperatione gentilitas,

