[IV.] Unde suum hausit venenum.—Alexandrinum, quo nescio tempore, patriarcham obisse constiterat,
et vacans, ut assolet, Ecclesia sese multa animorum varietate disciderat; et dum quisque in eam quam affectat personam
liberiori voluntate protrahitur, erga eos qui diversa sentiunt, acriori severitate invehitur. In quem ergo plurimae
consideratio partis incesserat, haud procul inde eremita manebat. Quem, causa ejus essentiam comperiendi, scientiam
facundiamque noscendi, cum crebro quidam eorum argutiores inviserent, [0690A] ex ejus confabulatione conjiciunt
eum intelligentiam catholicae fidei non habere concordem. Quo cognito, confestim penitus ab hominis quam ceperant
electione desciscunt, et in maximo moerore pro sui reprobatione constituunt. Contemptus igitur cum molestia [ al.,
moestitia] dilaceraretur atroci, quoniam non potuit ad id quod ambiebat assurgere, ad Arii similitudinem meditari
secum anxie coepit, quo modo effuso quod conceperat perfidiae veneno, ad sui ultionem catholica passim posset
documenta pervertere. Tales namque homines, quorum tota intentio humanae prona est laudi, lethaliter feriuntur,
intolerabile rugiunt, si aestimationem suam qualibet senserint occasione imminui. Hac antiquus hostis apud eremitam
suum opportunitate provisa his miserandum [0690B] dictis aggreditur: «Si, inquit, vis evidens repulsae tuae solatium, et
multo majus quam patriarcha valeres habere magisterium, inter eos qui ad te proxime venient, nota diligenter juvenem
tali veste, tali vultus et corporis habitudine, 373 tali etiam nomine. Hunc animis acrem, tuisque competentem moribus,
ea doctrina quae cordi tuo adjacet imbue. Hunc institutionum tuarum fidissimum auditorem propagatoremque tuo
magistratu prosequere.»
Vidua ipsi ab eremita uxor adjungitur. In epilepsiam incidit.—Ille sollicitus hoc oraculo redditus,
praedicta sibi inter adventantium cuneos circumspexit insignia, juvenemque recognitum affectuose tenuit, peste qua
tabescebat imbuit; et, quia pauper [0690C] erat et pauperi minus auctoritatis suppetebat, hoc ei statim modo divitias
procuravit. Ditissima quaedam mulier viduitatem, obeunte marito, inciderat. Eam sibi nuntio sordidissimus eremita
contraxit, et de conjugii iteratione submonuit. Illa cum diceret, juxta suae statum honestatis, non se praesto habere
quem duceret, ipse intulit, se sibi aptum invenisse prophetam, et eam, si sibi acquiesceret, per ejus nuptias felicem
omnino victuram. Multa mulierem circumlocutione praestringit; et ad praesens ei futurumque saeculum affuturas
prophetae illius provisiones pollicens, in amorem ipsius quem non noverat hominis femineum jecur exporrigit. Spe
igitur omnium quae fierent et quae fienda essent praecognitionis illecta, suo vati conjungitur; et pridem miser [0690D]
Mathomus, fortunis undecunque micantibus, ad inopinatos fasces, forsitan non sine sui ipsius incredibili stupore,
provehitur. At cum saepius utrorumque commercia lecti unius urna susciperet, propheta coepit egregius morbo
epilepsiae, quem caducum vulgo dicimus, aliquoties acriter, prophetissa cernente, vexari, et eversis obtutibus, facie
tabida, labiis spumantibus, dentium ejus stridoribus ipsa terreri. Insperato hoc eventu perterrita, recurrit ad solitarium,
quodque sibi accidit causatur infortunium, et, animi prorsus aegritudine consternata, praeoptare sibi fatetur interitum
quam exsecrabile arreptitii subire conjugium.
[0691A] Mahometum uxor repudiandum dicit, sed eremitae suasionibus deterretur.—Innumeris itaque
querimoniarum modis eremitae improperat, nequam sibi praebuisse consilium. At ille, cum incomparabili praemunitus
esset astutia: «Desipis, inquit, fatua, dum id quod est claritatis et gloriae, tu tuae ascribis injuriae. An nescis, improvida,
quia quotiescunque prophetarum mentibus Deus illabitur, tota corporis humani massa concutitur, quia ferre non
praevalet carnis infirmitas, cum ei se applicat divina majestas? Resipisce tandem, ne insolitis visionibus expavescas,
beatasque sancti hominis tortiones gratanter attende, praesertim cum eum tunc virtus spiritualis instituat super his
omnibus quae sciri et fieri in futurum a vobis expediat.» His feminea levitas relevata [0691B] sermonibus, totum jam
non modo tolerabile, sed etiam sacrosanctum et spectabile arbitrabatur, quidquid prius foedum ac despicabile putabatur.
Interea per haereticum eremitam ad profana dogmata ille, diaboli fistula, imbuebatur, et ipsius quaqua versum
praeeunte praeconio, propheta ab universis creditur.
Qua astutia fert legem.—Cumque jam longe lateque, in omnium opinionibus fama proficiente,
claresceret, et suis documentis circumjacentium ac remotarum provinciarum acclines populos conspexisset,
communicato cum suo doctore consilio, legem scripsit, ubi suis sequacibus totius turpitudinis, per quod magis
traherentur, frena remisit. Quo facto, infinitae multitudinis vulgus aggregat, et ut magis vaga [0691C] corda praemissa
religione deciperet, triduo eis jejunare imperat, et ut Deum attente postulent pro legis acceptione sollicitat. Hoc etiam
eis signum dat: Quia si Deo sibi legem dare placuerit, more eis insolito, et per manum, de qua non speratur, dabit.
Interim vaccam habebat, quam ita manui suae assuefecerat ut quotiescunque aut ejus vocem audiret, vel videret
praesentiam, vix eam vis ulla teneret quin ad eum intolerabili quadam aviditate concurreret. Factum igitur libellum
cornibus animalis circumligat et in tentorio quo versabatur illud occultat. Tertio denique die super omnem qui
convenerat populum eminens, tribunal ascendit, et declamare productis vocibus ad populum coepit. Quae cum, ut
[0691D] ita dixerim, summa aure verborum sonum attigisset, e tentorio subterjacenti confestim egreditur, et per medias
coadunatarum gentium turmas, volumine cornibus imposito, ad pedes loquentis quasi congratulatura vacca contendit.
Mirantur omnes, raptim volumen evolvitur, anhelanti turbae exponitur, petulantia turpi lege permissa, gaudenter
excipitur. Quid plura? oblati libri miraculum centuplicatis favoribus celebratur.

