[XII.] Cujus aliud non inferioris factum gloriae, dignum quoque relatu ac omnimoda celebritate
subnectendum censuimus. Nicaeam ceperant, et ad Antiochiam obsidendam, quoniam super Nicaea res fortuniose
processerat, contendebant, cum inter eundum, aliquoties, dum a procinctu solito opportunitas securitatis adesset,
progredientes e viburnis contiguis bestias venarentur: saltus namque ejus regionis, non ea qua nostri grossitie aut
proceritate [0797D] eminent; semel accidit ut immanis admodum corpulentiae ursus e frutetis exiret, quem comperiens
exercitus circumquaque disquireret. Ursus nempe isdem, persensa frequentia conclamantum, e quibus emerserat silvas
extemplo repetiit. Multis ergo undecunque gyrantibus, cum nil occurreret, misero cuidam contigit ad bestiae lustra
pertingere. Quem ubi incautum ursus adoritur, brachiis subigit, hominisque jacentis corripuit mox dente femur. Et ecce
dux, dum a suis evagatus oberrat, solus intervenit: quem miser intuitus, et ex circumstantia doloris ac timoris
illacrymans, ingenitas viro liberalitates objectans, super opis latione compellat. Nec ille, cui pene omnis constabat ex
virtute natura, cunctatur auxilium, sed adnisu quo valuit exactum [0798A] a vagina in verticem belluae illisit protinus
gladium; quae ossis obnitente duritie, potius irritata quam laesa, in ducem se contulit. At illius tamen, primo infelicis,
quos trux intruderat dentes a crure remisit; qui celer excedens, et de vicissitudine duci referenda, sui utpote curiosus,
jam negligens, in coepto dimisit utrumque conflictu. Igitur fera, eo ictu efferata
Insilit, ac unco corripit ungue ducem;Dejicit, ac sub se cohibet crudelibus ulnis; Et rabido rapuit
mordicus ore femur:Cujus regia mens nequaquam subita turbam Perpessa ruina,Protractum retinere manu non destitit
ensem.
Cum ergo jaceret elisus, et quam capere coeperat [0798B] coxam fera torqueret, dux sui necessitate non
immemor in ipso confinio cervicis et armi gladium bestiae applicat, aciemque mucronis, universae collatione eidem
virtutis inviscerat. Quae persentiscens ferrum ad interaneorum ima prolabi, tandem quos in femoris pulpa constrinxerat
rictus, extulit. Dumque a ferali se ore solutum dux inspicit, sed loco eam non moveri attendit, junctis a se pedibus
propulit: sed in ipso repulsu, per prominentis, a belluae pectore, gladii aciem, suras sibi tibiarum laetaliter pene
concidit. Ruit itaque multo deterius, quam cum premeretur a bestia, et toto jam corpore invalido ac exsangui, vix
aliquando reperitur a suis. Solitudinum suarum poenituit tunc sero ducem, dum per id, appendicis sibi exercitus, et
totius sacrae [0798C] militiae detrimenta contingunt. Usque ad finem plane Antiochenae obsidionis aegre prorsus nisi
lectica devehi potuit: et ideo, quia nec sibi nec ulli providere poterat, quindecim ferme hominum millibus, qui sibi
cohaeserant, et ab eo pro infirmitate desciverant, brevi caruit.
[XIII.] Christianum Balduini regis factum.—At quia ursum semel adorsi sumus, quid Balduinus etiam
ejus frater, qui nunc usque Jerosolymae regnat, egerit, praeoccupare voluimus, quia nullus id referendi forsitan sese
alias aptior aperiet locus. Pro ereptione cujusdam sui peditis, cujus admodum sese juvaret audacia, gravissimum
similiter in praelio vulnus exceperat. Verebatur providentia 434 illius, quem [0798D] sibi adhibuerat, medici, inditis
cataplasmatibus exterius cicatricem obducere: noverat enim idem vulnus interiora corporis profundius attigisse, ne dum
cutis superficies aequaretur, intrinsecus saniei congeries foveretur. Quod ita fieri, miro modo, laudabili conjectura,
experientiaque proposuit. Regem petierat ut aliquam, ex his quos custodia detinebat Sarracenis, personam, eo statu, tali
in loco quo ipse sauciatus fuerat, vulnerari praeciperet (Christianam enim nefas petere erat) et post illationem vulneris
occidi juberet: quatenus in interfecti corpore licentius disquireret, imo ex ejus despectione perpenderet qualiter se in
suis plaga regia interius haberet. Horruit ad haec nimium pietas principalis Constantini veteris exempla resculpens:
«Negat se [0799A] cujuspiam hominum, etiam deterrimae omnium conditionis, causam mortis ullatenus, pro tantilla,
cum etiam sit dubia, salute futurum.» Tum medicus: «Si inquit, reparandae tibi gratia sospitatis nemini vitam adimere
definisti, saltem ursum inutilem satis nisi spectaculo bestiam admoveri manda: prioribus pedibus in sublime porrectis
erectam, ferro feriri impera, cujus peremptae postmodum cum pervidero viscera, metiri sane utcunque potero, quorsum
intro [0800A] processerit, quantum quoque laesio tua.» Cui rex: «Bestia, ait, non in mora, cum opus fuerit, erit: factum
puta.» Facto igitur ad libitum medici ex fera periculo, comperit incommodum ut praelibavimus regi, si obductio
celerius vulneri proveniret, nisi prius exhausta purulentia pars intrinsecus scissa coiret. Haec super regum pietate
dixisse sufficiat: quorum gloria aeque, fateor, incessisset, si non pontificii electio, imo et ipsum pontificium
claudicasset.

LIBER OCTAVUS. [0799]

CAPUT PRIMUM. [0799B]

