Haud procul autem inde Castrum habebatur quod vocabatur Areg, in quo praecipuae ferocitatis Turcos
pro praesidii ipsius tuitione locaverant, qui Francis, aliquoties inconsideratioribus, frequentium incursuum turbas
incutiebant. At principes, tantae impatientes injuriae, non parva equitum peditumque conflata manu, mittunt qui
explorent ubinam delitescere soleant qui tot suis mala irrogant. Repertoque eorumdem latibulo, obvios quidem primo se
illis praebent, sed postmodum, fuga callide simulata, eo se ab insequentibus duci sinunt, ubi indubie noverant latere in
insidiis Boemundum. Ibidem, Turcis insectantibus, duo ex nostris occubuerunt. At de [0733C] latebris sese Boemundus
excutiens, hostibus cum debita animadversione occurrit; eos qui videbantur terga vertisse reduxit, et confertissima
armorum consertione conflixit. Ex eis itaque plurimos interimit, alios captivos abducit; ad urbis portam quos coeperat
pertrahit, ibique, ad terrorem spectantium civium, capitibus caedi praecipit. Ast aliqui civitatensium, cujusdam
conscendentes portae suprema, quaquaversum fatigabant nostros suarum jactibus sagittarum: in tantum ut intra
ambitum castrorum Boemundi, missilium nimbus influeret, et mulier ibidem ictu sagittae occumberet.
Denique principes consilium communicant, constituuntque et ordinant ut castrum fieri deberet in
cujusdam vertice montis, quod Malreguard appellarunt, [0733D] cujus praesidium formidinem sibi valeret submovere
Turcorum. Fiebat itaque oppidum, sed praecipue illic videres, in lapidum comportatione, primorum manus elaborare
principum. Non istic egena manus conqueri poterat, aliquas sese per majorum potentiam angarias tolerare, cum eos qui
sibi dominabantur attenderet, in extremi etiam exsecutione operis, nullo modo sibimet otium indulgere. Sciebant
namque piae naturae instinctu, etsi non legerant, quod Marius ille secundum Salustium ait: «Si tu te, inquit, molliter
agas, exercitum autem imperio cogas, hoc est dominum non imperatorem esse.» Peracto itaque castro, principes illud
custodiere vicissim.
[0734A] Appropinquabat Natale Dominicum, et frumentum, caeteraque corporum alimenta coeperant
vehementer imminui, et caro constiterat in toto exercitu omnia vendi. Victualium quaerendorum causa nulla patebat
facultas vel longiuscule evagari; intra Christiani quoque nominis fines, nihil pene jam ad usum [ al., esum] pertinens
poterat reperiri. Porro in Sarracenorum regionem nonnisi cum expeditione plurima quisquam valebat progredi. Igitur
urgente inedia, coacto proceres concilio sese discutiunt qualiter consuli debeat tantae frequentiae hominum, famis
atrocissimae, nisi ei subveniatur, subiturae periculum. Tandem vicaria consultatione reperiunt, uti aliqua pars exercitus
stipendiis undecunque contrahendis insisteret, altera coeptae obsidioni vacaret. [0734B] Ad haec itaque Boemundus
intulit: «Si vobis, inquit, o strenui milites, tutum videtur, ego Flandrensis comitis suffultus comitia, victualium
procucurationi operam dabo.» Quod a quibusque junioribus tanta est gratulatione susceptum, quanto majori
extabuerant, non modo ariditate, verum omnimoda necessitate ciborum. Celebrata itaque, affectu et alacritate qua
poterant, Nativitate Dominica, postridie, cum esset secunda feria, duo illi praedicti principes, allectis sibi viginti
peditum militumque millibus, Sarracenorum provincias depopulari aggrediuntur.

CAPUT III.
[IV.] Interea Turci et Arabes, Sarraceni aliique [0734C] gentiles, qui coierant ab Hierusalem et
Damasco, et Alep, aliisque gentibus, pari animo conglomerati, praesidium eidem laturi, cum infinito agmine
Antiochiam properabant. Ii jam compererant Christianos in suos fines, pro frugum caeterorumque utilium collectione,
cursuros; et crepusculo adhuc dubio, contra nostros acie praeparata, ubi eos exspectare didicerant, cum alacritate in
tristitiam mox vertenda, contendunt. Dispertiuntur itaque sese per duarum acierum turmas, alteram a nostrorum
frontibus praemittentes; altera retrograda omnem eorum ambire exercitum molientes. At Flandrensium comes, de
divina nullatenus virtute diffidens, praefixo cordi ac corpori suo signo crucis, fretus insigni comite Boemundo, ea, qua
tantos decebat [0734D] viros, hostibus magnanimitate occurrit. Pugna conseritur, sed in ipsa primi attentatione
congressus, fugax hostis avertitur. 398 Mutantur bella trophaeis, atque terga vertentium illisa corporibus, multipliciter
rasilis hasta confringitur. Fraxinos creberrime longas hostilis excipit umbo, et magnis impactae viribus, per nimietates
ictuum in hastulas minutantur. Galea mucronibus operta, occipitium non defendit a vulnere; loricarum, ut putabant,
impenetrabilium praetextiones, tenuitatis accusant Nullis corporum partibus munimenta profuerant quidquid tutum
Barbari judicant infirmatur; quid quid Franci tetigere conscinditur. Sternitur campestris superficies numerositate
cadaverum; et crebra [0735A] mortuorum congeries, graminosi pridem ruris exasperat aequor; inviso ubique terra
gentilium cruore respersa nigrescit. Qui nostrorum caedi fuere superstites, vitam sibi gressuum celeritate lucrantur, et
spoliis propriis, non ad horum charitatem sed ob sui agilitatem exonerari laetantur. In alterum itaque statum, sese animi
nostrorum habitudo commutat, dum metus in audaciam, pugna in victoriam, moeror in laetitiam, fames in opulentiam
suscitatur; nudus induviis, pedes vehiculis, pauper pecuniis, erutus gratiis, victor tripudiis ampliatur.
[V.] Interim dum ista geruntur, Turcos, qui Antiochiae praeerant, Boemundum cum Flandrensi comite
obsidioni deesse non latuit. Tanta ergo tutiores absentia, saepius ad bella lacessere nostros [0735B] exibant sollicite,
quae pars obsidentium haberetur infirmior, aucupantes. Tandem aptum diem, cum esset tertia quaedam feria, suae

