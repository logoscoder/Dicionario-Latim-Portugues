sentina confluxerat. Quibus phalanga gentilium obviam dimicatura processit; nostrique se aestimantes cum eis posse
pro more bello decernere, cita illorum sunt tergiversatione decepti. Attamen hostes idem, creberrime prodeuntes, non
desistebant lacessere nostros. Tota itaque dies, utrarumque partium vicariis incursibus recursibusque occupata
subducitur. Acerrimus ergo nostros cum decoqueret aestus; et inusitata ariditate sitis quorumque interiora fatiscerent,
remedio nullatenus suppetente, voluerunt ea nocte juxta eamdem urbem tentoria ponere. [0775D] Civitatenses autem
cum subintellexissent nostros aliqua ex parte nutare, Syri enim primi de fuga coeperunt agere, acrius eis ex eorum facti
propensa pusillanimitate feroces, jam non verentur insistere. Qua irruptione vexati, animas Deo, studio pietatis extrusas
quam plurimi reddiderunt. Haec finalis eorumdem dies, quinto Julii mensis die facta dignoscitur. Residui autem Franci
Talamaniam regressi, cum suo duce Raimundo plurimis desedere diebus ibidem. Antiochiae vero commanentes, multa
se tranquillitate opulentiaque gerebant.
[XIII.] Aimarus Podiensis episcopus migrat e vita.—Sed hanc eorum serenitatem, occulta, qua nescimus,
dispensatione, obscurissimo confestim turbavit [0776A] nubilo Deus. Is enim qui eos rexerat, qui interius exteriusque
eos piissime foverat, vir Deo saeculoque spectabilis, Podiensis episcopus Aimarus, aegritudinem incidit, piique sudoris
labores, perpetuae requietionis sabbatismo detergere ei Omnipotens largissima miseratione disposuit. In ea itaque, quae
vocatur ad Vincula sancti Petri, festivitate decessit, eumque cui regni coelorum claves, ac solutionum pertinent
potestates et absolutorem reperit, 421 januarumque coelestium introductorem commeruit. Oboritur illico in Christi
universo exercitu, acerbissimi doloris tristitiaeque nimietas, et dum frequentes misericordissimi hominis beneficentias,
cujuslibet ordinis sexus et aetatis quisque recenset, inconsolabiliter, dum nulla praestolatur [0776B] remedia, moeret.
Tanta ad ejus funus, tamque praecordialis ipsorum principum conclamatio fuit ac si generalis interitus denuntiaretur
illis. Tantum ad ejus nec dum sepulti feretrum, ab omni illa, cui paterne praefuerat, gente pecuniarum oblatum est,
quantum uspiam gentium ad altaria quaelibet, sub tantumdem spatio temporis deferri, non vidit, ut arbitror, ullus. Quae
quidem pauperibus statim pro ipsius anima tota sunt dilargiti. Horum namque, dum adviveret, gesserat, tanta
sollicitudine curam ut divitibus id prae omnibus in dies duceret inculcandum, quatenus egenos diligerent, eorumque
misericordiis insisterent, ipsos asserens suae ipsorum vitae custodiam.
De egenorum sublevandis miseriis egregia Aimari [0776C] dicta.—« [(33)] {foot}
[0775D] Desunt in ms. Remensi Aimari dicta. Judicium, inquiens, sine misericordia ei qui non fecerit
misericordiam. Nisi enim minoribus vestris, tamen naturae consortio comparandis, humanitatis sinum praestiteritis, ea
quae vobis et illis non dispariter a Deo creata, a vobis tamen inaequaliter correpta noscuntur, non eis communicaveritis,
divinae procul dubio vobis ostium misericordiae percludetis. Hos, inquam, quorum reficimini gratia, aliquibus bonorum
vestrorum particulis refovete, certi, quia sicut ipsi temporaliter sine vobis, ita vos sine illis non potestis in sempiternum
vivere.»
Haec hisque similia vir mirabilis, crebris orationibus eis ingerens, memorabat.

CAPUT IV. [0776D]
[XIV.] Raymundus S. Aegidii comes Albaram urbem occupavit, cui episcopum praefici curavit.—Igitur
Raimundus Sancti Egidii comes Sarracenorum provincias intrat, et ad quamdam urbem quae appellatur Albara
exercitum ductat, quam, ubi ei manus admovit, continuo eam coepit, et omnes, quos ibidem reperit, Sarracenos
mulieresque peremit. Quam continuo subactam, fidelibus, ut potuit, colonis instaurat, consultisque prudentibus viris,
episcopum eidem urbi censuit ordinandum, qui paulatim ethnicos, Christi fidei documentis imbueret, et in fanis
ipsorum, repurgio primum adhibito, pietatis ministeria [0777A] ac regenerationis mysteria dispensaret. Virum igitur
aetate habilem, scientia praedicabilem eligunt; eumque Antiochiam consecrationis gratia ducunt. Qui institutus antistes,
Hierosolymitanae profectionis persecutionem non idcirco neglexit; sed instituto quodam, qui se ad id officii ultro
obtulerat, ad custodiam praesidii urbis praefecto, cum aliis perrexit. Is, valde insolita ibi usus audacia, paucissimis, quia
censuum ita tenuitas exigebat, sibi comitibus ascitis, civitatis asservare coeperat arcem. Et quia Sarracenis idem locus
jam fiebat infrequens, rarissimi qui remanserant gentiles ejus juri se mancipant, eique reditus, tantum ut vitam sibi
concederet, de proprio labore ministrant.
[XV.] Disceptatio de Antiochenae urbis dominio [0777B] Boemundum inter et Raymundum.—Praeterea
Antiochenis plurima fortuna undecunque florentibus, Omnium Sanctorum dies festivitatis instabat, quo terminus
iterandae expeditionis praestitutus fuerat, cum ecce principes, sui non immemores propositi, apud Antiochiam pariter
coiere, consiliumque ab alterutris quaerere coepere, quatenus, cujus causa venerant, iter quirent ocius expedire. At
Boemundus, antequam Dominica militia motum faceret, super ea quam sibi pacti fuerant civitatis habuit redditione
tractatum; sed Sancti Egidii comes nullatenus Boemundo praebebat assensum, dum veretur illud quod imperatori

