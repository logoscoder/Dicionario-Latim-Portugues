At Curbaran dictorum Petri magnificentia praecordialiter laesus, jam Turcorum, qui astiterant, his
auditis, immaniter ferociente superbia, ait:
[III.] «Terram, quam dicitis vestrae ab antiquo Christianitati exstitisse subjectam, nostram, nobisque
[0769D] omnimodo jure debitam probabimus, praesertim cum eam nationi, vix feminas aequiparanti, mirifica virtute
tulerimus. Porro ingenti desipientiae deputamus quod vos, venientes a finibus terrae supremis de nostris nos minamini,
imo tota virium collatione conamini propulsare sedibus, cum vobis ad id explendum suppetant non opes, non arma, non
numerus. Christianum vero nomen, non modo non excipimus, sed abruptissima despectione respuimus. Et, ut ea quae
intulistis brevi clausula finiamus, vos qui legatione fungimini, ad vestros principes ocius revertimini; eisque dicite:
Quia si nostrae conditioni fieri desiderant consimiles, et Christum diffiteri, cui videntur acclines, nos non hanc eis
tantum provinciam, sed et majoris opulentiae [0770A] et amplitudinis dabimus terram, hisque castellis ac urbibus
gratuito dilargitis, nullos ipsorum patiemur pedites, sed generaliter cunctos instituemus equites, et ubi ritus pariter
indifferentes habebimus, de mutua pariter amicitia, et contiguitate gaudebimus. Quod si a proposita deliberaverint
exorbitare sententia, incident, sine dubio, invisae citius mortis exitia, aut aeternae subibunt captivitatis exsilia, servituri
utique tam nobis quam posteritati nostrae per saecula. «Dixerat, ac celeriter legatione reversa, militiae Christianae
ducibus notificata sunt omnia.

CAPUT II.
[IV.] Ad Deum piis exercitiis confugiunt Christiani.—Exercitus itaque, in arcto admodum constitutus,
[0770B] dum istinc crudeli vexaretur inedia, illinc dira gentilium, qui se prorsus ambierant, formidine roderetur,
tandem ad divina sese subsidia refundentes, jejunia triduana Podiensi magnifico institutore concelebrant. Litanias
supplices ab ecclesia in ecclesiam explicant, confessione peccatorum sincera se mundant, et episcopali vel sacerdotali
consequenter absolutione promerita, corporis ac sanguinis Domini sacramento plena fide communicant, eleemosynas,
prout potest, quisque largitur, sacrificia ubique divina pro se offerri exorant. Denique sumpta jam ex his securitate, de
bello proponitur, ac intra civitatem sena illico acies ordinatur.
[V.] Ordinantur acies ad pugnam.—In prima acie in his videlicet, qui primas vires ictusque [0770C]
Turcorum exciperent, exstitit Hugo, juxta sui nominis qualitatem vere magnus, adjuncto manui ejus universo
Francorum agmine, et praeter caeteros Flandrensi comite. Audivi de hoc ipso regio homine, quia, antequam de praelio
ageretur, suus eidem dispensator, non parvo pretio pedem cameli emerat, hoc nempe magis ejus esui competens
reperire non potuerat. Quem dominicum hominem victualium insolentia adeo extenuaverat ut vix equitare sufficeret, et
cum suggereretur ei quatenus non ad bella procederet, sed vel cum castelli obsessoribus in urbe maneret: «Absit, inquit
alacriter, plane vadam, et utinam cum morituris funera illic beata contingam!»
[VI.] Porro in secunda acie, dux eximius Godefridus [0770D] 418 cum suo locatur exercitu. Tertiam
Northmannorum comes Robertus cum suo cuneo fecit. Quartae praefuit vir spectabilis Podiensis epicopus, ferens
secum lanceam quae recens inventa fuerat Salvatoris. Haec constitit ex suo ipsius et Raimundi Sancti Egidii comitis
comitatu. Ipsius autem ad expugnandum castrum, ne in civitatem oppidani desilirent, praesentia desedit in urbe. In
quinta acie fuit Tancredus cum suo agmine. In sexta, Boemundus cum sua postremus incessit militia.
[VII.] Praecedunt viri ecclesiastici sacris vestibus induti.—At episcopi, presbyteri, clerici, ac monachi,
ecclesiasticis ornati induviis, praemissis pariter [0771A] processere crucibus, decertaturos votis studentes adjuvare
flebilibus, et ipsi quoque praestolantes, si suos caedi contingeret, martyrii munus. Quidam certaminis exitum de
moeniorum eminentia prospectabant, Dominicae crucis signa prae manibus exhibentes, et exinde procedentem
exercitum consignantes. Eo ergo quem praemisimus ordine, per eam, quae erat ante eorum fanum, quod Mathomariam
nostri dicunt, portam, adeo pedetentim lenteque prodeunt, ut etiam cuilibet aniculae infirmanti, necesse nullatenus
videretur temperatiorem habere gradum. Deus omnipotens, quantis illic animorum rugitibus clamabaris, et fame diutina
fatiscentibus quorumque corpusculis, rapidissimus, ex timoris instantia, in tuas altissime aures miserorum cordium
[0771B] dolor ascenderat! Quantis anxietatibus mens corpori tunc residua agebatur! Et cum cogeret imbecillitas
desperare victoriam, sola Deus in mentibus omnium, pia pro te sufferentia tractabatur. Moerore praecordia quatiuntur,
et exsuccatum longa inedia caput lacrymarum concutiebat ariditas. Jam exterioris hominis deficiente materie,
spiritualium desideriorum violentiae concrepabant. Bone Deus, quidnam rei hujusmodi devotionibus poteras denegare,
quos tantis aestibus conspiciebas, imo faciebas ardere? Dum namque considero in illis, a facie, militarem ferociam, ab
intimis, martyrii praeponderare modestiam, reor et censeo a saeculis ullis exercitibus parem in utraque parte non fuisse

