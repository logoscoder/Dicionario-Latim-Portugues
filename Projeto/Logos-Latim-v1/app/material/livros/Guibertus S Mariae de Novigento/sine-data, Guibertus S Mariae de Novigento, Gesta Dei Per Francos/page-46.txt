exercitu, nulli pene episcoporum, abbatum, clericorum, laicorum, nimietate stuporis absorpti, auderent per aliquos
Deum invocare dies. Guido autem fratris unanimitatem, tantique principis magnanimitatem ad memoriam reducens,
replicatis miserabiliter optimis viri qualitatibus, moerorem intimum multis ululatibus personabat.
Praeterea in reditu positus imperator, dum, rupto Francorum obstaculo, Turcos liberius passim
oberraturos jam jamque formidat, his qui sibi militabant hominibus imperat: «Ite, inquit, et imperiali edicto totius
regionis hujus homines cogite, universa Bulgariae [0768B] loca vastate, ut cum Turci provincias nostras depopulaturi
discurrerint, nihil ad usum pertinens istic valeant reperire.» Vellent itaque nollent, ii qui nostris concurrere festinabant,
Christiani videlicet, reverti cum imperatore coguntur. Et milites quidem praeceptum properabant implere tyrannicum,
pedites per angariam sequebantur exercitum, et dum celeritatem equitum assequi affectant, inextricabili sese
infirmitatis impedimento praecipitant. Passim ergo tanti impatientes laboris deficiunt, et inter eundum innumeri eorum
languoribus apprehensi occumbunt. In urbem denique Constantinopolitanam repedante tyranno, quique per Graecias, in
sua unde venerant, remearunt. Hic itaque huic libello finis accedat.

LIBER SEXTUS. [0767]

CAPUT PRIMUM. [0767C]
Cum in authenticis historiis sanctorum Patrum, Deo auctore, patrata bella relegimus, et pro tantillorum
hominum pene nulla fide tanta evenisse perpendimus, (non quod beatissimos Josue, David, Samuelem, tantillos
appellemus, sed quod excepto eorum merito, caeterorumque quorum nunc usque [0767D] Dei Ecclesia praedicat
claritatem), plebis Judaicae despiciendam ducimus vanitatem infelicissimos hominum, pro solis Deo ventribus
servientes, nisi ratio obviaret, placentiores Deo putare possemus quam istos quorum tota spiritualis fuerat servitus. Illis
namque a sola idololatria tutis, prospere proveniebant omnia, crebrae victoriae, multa copia, istis vero difficulter
vincere, inter vincendum damna frequentia, rarae opulentiae, continuae quidem, et tunc crudelissimae egestates, cum ii
non militarem, sed monachalem quantum ad parcimoniam sanctimoniamque pertinet, vitam ducerent. Quod totum ratio
gratissima nobis exponit, dum attendimus, quia «Deus flagellat omnem filium quem diligit (Hebr. XII, 6),» et quibus
temporalia disciplinae [0768C] rigore subducit, his spiritualia sempiternae dulcedinis affectione disponit.
[I.] Lancea, de qua prioris libri cap. 4 reperitur. Petrus Eremita dirigitur ad Turcos.—Igitur post verba
Petri illius, cui beato Andrea interprete revelationem Dominicae lanceae diximus factam, multa populus exsultatione
Christianus invaluit, et tanti quem praestolabatur eventus spectaculo de profundo [0768D] desperationis emersit. Indice
itaque illo, ad locum, quem designaverat, ab omnibus curritur, et in Ecclesia Beati Petri secus altare Dominicum fieri
fossa jubetur. Tredecim ergo hominibus, a luce prima in vesperum, haustam efferentibus terram, homo ipse invenit
lanceam. Videntes autem auditae visioni omnimodis concinuisse rem gestam, magnam cuncti concepere laetitiam, nec
minorem laetitia, jam contra omnis hostis audaciam. Acceptam hoc modo 417 lanceam cum ingenti extulere gloria, et
ab illa die, de bello agendo coepere fidenter inire consilia. Denique dum primores Christiani agminis, coacto consilio,
quid facto opus esset pari sensu eventilant, id antequam praelientur faciendum censent quatenus Turcos primum directa
legatione [0769A] conveniant, ut a Christianorum finium occupatione desistant, nec Christi facere servos extorres, aut
mortibus addicere velint, sed se, suo contenti termino, sub propria regione contineant. Accito igitur illo Petro, hujus
operis initiis non incognito eremita, et adhibito illi quodam Herluino, utriusque linguae perito interprete, pariter ambos
ad profanum principem dirigunt, eisque materiam sermonis imponunt. Qui cum ad gentilis illius tabernaculum
devenissent, et admissi horrendo diabolici hominis conspectui astitissent, hujus modi serie perorarunt.
[II.] «Plurimum principum nostrorum animis miraculum intulisse noveritis quod terram nomini
antiquitus Christiano, solida libertate, possessam, adeo [0769B] irreverenter et improbe introire ac usurpare coeperitis.
Cum enim indubie sciveritis, ex nostrarum, quas audistis, assiduitate contra vos victoriarum, Christi nullatenus
descivisse potentiam, vestramque adversus ipsum experti sitis parum posse valentiam, nullo modo aestimant quod
toties bello pulsi, praeliandi contra Deum audeatis ulterius iterare dementiam. Unde jam unanimiter arbitramur quod
prudentia vestra non ob aliud hucusque convenerit, nisi ut per Christianos, qui nobiscum versantur pontifices, fidei
nostrae dogmate imbui possit. Procul dubio namque scimus, quia nequaquam de vestra salute curatis, sed [ al., si]
contra catholicam credulitatem bella tentatis. Petimus ergo pariter, vestrae consulentes inscientiae, ut ab hac
praesumptione [0769C] cessetis, scientes quia beatus Petrus apostolus, Deo praebente, eam sibi arrogat, cujus primum
minime antistitem se ignorat, et quam nostro, licet peccatorum, officio, restituere ad Dei cultum, qua illam imbuit,
cogitat. A principibus etiam vobis substantiam, quam detulistis, universam referre, summa liberalitate conceditur; nec si
pacifice recedatis, aliquis nostrorum vobis laesionem quamlibet molietur.»

