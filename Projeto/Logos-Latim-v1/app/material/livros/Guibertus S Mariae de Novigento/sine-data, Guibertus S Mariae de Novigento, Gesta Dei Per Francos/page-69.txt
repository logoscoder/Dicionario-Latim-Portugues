universalis Graeciae habere mercatum, ipso jubente, debeant. Spopondit ille, et sciens eos in propriam hac sua [0813D]
insolentia veluti conspirasse perniciem, eorum quem providebat optime errori laetabundus assensit. Per Paphlagoniam
igitur, non dicam modo quibuslibet peregrinantibus, sed ne scripturis quidem, nisi quam rarissime cognitam
provinciam, nescio quod monentur intrare desertum. Viaticum portare eos prohibet imperator, nisi quantum diebus
quadraginta solis esset necessarium. Praeterea pene quodammodo dehortatur viatici lationem, dum magnifice pollicetur
totius terrae negotii prosecutionem.
Internecioni traditur exercitus Francorum.—Euntibus ergo et jam in profundae solitudinis ulteriora
progressis, vulgus quod sine viatico, spe promissi negotii, incaute processerat, coeperat in dies vehementissima fame
urgeri, intumescere ac emori; [0814A] exercitus quoque cadaverum passim decumbentium fetore vexari. Aliquoties
plane, cum postremos egenae multitudinis duces exercitus castigarent, ne equitatum tardius sequerentur praecedentem,
ne in eos Turci videlicet involarent, illi famis torsionibus acti, votis et precibus exoptare ut venirent. Armeniorum jam
pene fines attigerant, exesis hominibus, animalibus inedia moribundis, subito ingruunt Turcorum millia numerosa. Sed
Franci, qui primas tunc exercitus videbantur actitare custodias, facile eorum, lassabundi licet, illico obtudere molimina.
Postridie, cum Turci Francos a prima fronte discessisse vidissent, Langobardis, Liguribus et Italis, priora, proh dolor!
occupantibus loca, irruunt, persensa anteriorum ignavia hostes acerrimi; hisque [0814B] qui praeibant et signa ferebant,
foede terga dedentibus, totus non tam fugae, quae nimium tenuis ut pote fame tabentium fuerat, sed internecioni
miserandae patet exercitus. Fugientes non qua venerant regrediebantur, nec, ut gregatim saltem fugerent,
glomerabantur; sed quorsum quemque ferebat animus, verterat illo gradum, sine dubio moriturus. Quae eorum caedes
et insecutio perseveravit pene continuis octo diebus.
Erat in eo quidam archiepiscopus Mediolanensis exercitu [ al., periculo], qui capellam Beati Ambrosii,
planetam scilicet et albam, si qua alia nescio, secum tulerat, auro tantique pretii gemmis ornatam ut nusquam terrarum
reperire quis huic valeret aequandam. Hanc Turci abduxere correptam, [0814C] Deo fatui illius praesulis, qui rem adeo
sacram barbaris terris intulerat, tali damno ulciscente dementiam. Tanta fuit ibidem promiscui sexus Christianitatis
occisio, tanta pecuniarum, vestium, auri argentique repertio, ut, de illo quod expeditio prima intulerat, damno, haec una
victoria sufficienti Turcis potuerit esse solatio. Cum enim ducenta, et, ut aliqui astruunt, his amplius ferme millia
Christiani nominis illic essent, vix septem millia resederunt. Comes autem Stephanus, cum plerisque potentibus, inter
quos Harpinus Bituricensis vir magnificus, et comes trans Ararim 443 Stephanus, ibidem fuere, pariterque
Hierosolymam devenere. Ubi positis, cum imperatoris Babylonici exercitus apud Ramothenam [0814D] urbem
Balduino, nunc regi, bellum obtulisset, Harpinus memoratus regi intulit quatenus praelium differret, donec quidquid
virium poterat habere, conferret; rex ait: «Si times, inquit, fuge Biturigas,» hisque dictis, inconsulte conflixit, omnesque
suas illico copias, in praedictam civitatem compulsus, amisit; ipse solus evasit. Multi tunc in captivitatem acti; multi,
quo fine defecerint, hucusque sumus incerti.
Harpinus Bituricensis monachum induit.—Harpinus captivus abducitur; deinceps a captivitate solutus, in
Franciam rediens monachus efficitur. De Carnotensi Stephano nihil certi habetur, nisi quod interemptus, sine ullis
tamen indiciis, creditur; intra turrim nimirum quamdam cum aliis innumeris [0815A] comprehensus, apud praefatam
urbem, utrum captivitatis sorti fuerit, an mortis, addictus, certis scire auctoribus hucusque nequivimus, nisi quod ad
fidem necis ejus, quia nusquam comparuit, procliviores sumus. Turci plane caesorum cadavera, post victoriam, desectis
solent damnare capitibus, eaque pro signo asportare triumphi. Quibus sublatis, difficile est prorsus cujusque personam
ex corpore trunco cognosci. Eadem autem ambiguitas et de quibusdam clarissimis viris aliis hactenus est habita. Interea
rex ipse, qui, ut praelibatum est, solus evaserat, et non modo pro communi, quod imminebat, exitio lugebatur a suis, sed
etiam cum cachinno interfectus clamabatur ab ethnicis; per horrida quaedam et paucis comperta montana procedens,
[0815B] desperatae tandem Hierosolymae, et extrema jam pericula cum debitis moeroribus praestolanti, post biduum,
nisi fallor, se intulit. Qui collecto celerrime quem potuit equitatu, et delectu optimorum peditum pro facultate habito,
clementiori jam Domino, cum triumphanti, sed non diu, gentilitate, bello decernere parat. Cum ergo regem mortuum sic
putarent, reparatis continuo copiis apparuit; longe altera quam pridem auctoritate conflixit, et in fugam eos agens,
novum ipsorum timorem, atrocissimae caedis punctione reflavit.
[XXIV.] Godefridi regis obitus.—At quoniam Godefridum regem, hujus Balduini germanum,
nequaquam superius obisse, materia ordinem praeoccupante, retulimus, dignum est ut quo fine defecerit, [0815C] et ubi
sepultus sit breviter explicemus. A quodam contiguae gentilitatis principe eidem transmissa feruntur exenia lethalibus,
ut patuit, venenis infecta, quibus utens improvide, cum eum qui miserat suspicaretur amicum, subita infirmitate
decubuit, nec mora, exanimatus occubuit. Sunt et a quibus, hac opinione repulsa, naturaliter feratur obisse diem.
Sepelitur autem, in testimonium ejus quam fide vitaque meruerat redemptionis aeternae, circa ipsum Dominicae
passionis locum, in eo jure obtinens omnimodo monumentum, quem eruerat quemque defenderat a conculcatione ac
irruptione gentilium. Cujus mira humilitas et monachis etiam imitanda modestia, illo praedicabili admodum regni
[0815D] sui tempora titulo insignivit, ut nunquam intra Hierosolymitanam civitatem regium coronatus diadema tulerit:

