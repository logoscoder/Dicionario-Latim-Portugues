Turci Francos impugnant.—Tertia denique die in Boemundum, comitesque ejus, fit Turcorum infinitae
multitudinis, cum repentina, tum terribilis, et prope non ferenda collisio. Videres eos scenice super nostrorum, qui
putabatur, timore garrire, aestimantes eos ex inopinata incursione terreri, et bellicum, quod consueverant, signum
terrificis suae linguae vocibus inclamare. Licet ergo vir eximius, manu impeteretur enormi, non amisit timore
consilium; sed confestim sistere gradum praecipit omnibus, et papilionibus devolutis, jussit celeriter [0723C] castra
consterni. Priusquam vero ea quae praeceperat explicarentur, propriis militibus infit: «Si vos meministis militiae quam
professi estis, considerata necessitate quae urget, ite: viriliter eis occurrite, honorem, pariterque vobis vitam defendite.
At, vos pedites, tentoria diligenter extendite.» Quo dicto citius expleto, ecce eos Turci subita praevolatione obambiunt,
spicula jaciunt, pugnaque, pro more, fugaci, pectoribus sagittas incussere sequentium. Franci vero propositi fidelis
memores, nec semper celebris suae virtutis ignari, licet evidenter agnoscerent tantae numerositati se impares, tamen
obviare furentibus vivaci animositate contendunt. Illic comes Northmanniae, recordatus, uti decuit, paternae
bellicositatis et nobilitatis avitae [0723D] magna illico armorum exercitatione, hostiumque repulsione, defensionis
exempla exercitui nostro, aliquantisper exterrito, praebuit.
Adfuit etiam Deus ut feminarum quae comitabantur non illic quoque illis deesset instantia; ipsae enim
aquas recreandis militibus, quam sedulo deferebant; sed multo vigilantiores instigationibus eos suis ac monitis,
solertioresque reddebant quam illata fierent unda recentes. At ubi Boemundus moneri coepit tanti inaequalitate
congressus, iis qui devia sequebantur, illico nuntio mediante, notificat comiti Sancti Egidii Raimundo, duci Godefrido,
Hugoni Magno, Podiensi episcopo, aliisque eorum comitiae ut celerius advenire praeproperent, non ob [0724A] aliud,
sed ad bella quae imminent. «Si inquiunt, prima penes Turcos pugnae rudimenta videre collibeat, jam sunt quae vultis,
praesto venite.» Ducis itaque nomine dignus, specimen militiae Godefridus, et ab ea quae regi competit, fortitudine non
degener, imo pardalica, ut sic dicam, animositate patrissans, Hugo Magnus, cum suis primicopiis, quadam epulari
alacritate concurrunt. Deinde Podiensis episcopus, non modo multis quibus emicat armis, sed monitis precibusque 392
sacris communiit ipsum:
Sique foret tepidum, fervescere compulit agmen.
Ad extremum sicut erat aetate gravior, experientiaque instructior, et consiliis idcirco securior, comes
Sancti Egidii Raimundus Provincialium suorum [0724B] manipulis succenturiatus erupit. Superinspecto igitur hostili
exercitu tanta nostris admiratio increvit, ut nil aliud mirarentur, nisi ubi gentium ubive terrarum tam infinita coaluerit
multitudo. Erant autem Turci, Arabes, ac Sarraceni, quorum inter hostes et numerus et dignitas eminebat; copia minus
patens, de auxiliariis et minus celebribus populis erat. Videres montium juga de hac collectione profana, et collium
convexa densescere, innumerabilibus frequentiis omnia operiri campestria.
Suos milites hortantur duces ad pugnam.—Primores itaque cum sibi subditis commonitorium habuere
sermonem: «Si Deo, inquiunt, hanc quam exercetis militiam devovistis; si patrias, si domos, [0724C] si conjuges, si
liberos, si denique corpora contempsistis, et ipsa quinetiam sola resederunt gloriosis exponenda martyriis, quid vos ad
istorum considerationem, precor, exterreat? cum unius vestrum ex Deo fida sagacitas, totius hujus vilissimi vulgi
superstitione praevaleat. Si hic vobis fuerit obeundum, regnum vos coeleste manet, felici obituros exitio: si vivendum,
exspectat vos, si de fide praesumitis, certa victoria; post victoriam, gloria; post gloriam, major audacia. Ad haec ex
hostium divitiis opulentia copiosa. Utrumlibet ergo accidat, inest vobis utrobique securitas; et ubique neutiquam quid
timeatis habetur, nulla vos jam retractatio vel dubietas remoretur. Ergo mentes et corpora fidei Dominicae crucis
addicite, et contra hunc aggestum [0724D] palearum, tantillos videlicet ac pene nullos homines, arma capessite.»
Praeterea, ordinatim acies disponuntur. In sinistro cornu magnanimus Boemundus, comesque
Northmannorum, miles acerrimus Tancredus, et qui dicitur de prima civitate Ricardus. Podiensis autem episcopus
altrinsecus e regione hostium per montana progrediens, Turcorum exercitus ambiebat. Sinistrae etiam illi parti
Raimundus comes adequitat. In dextro autem dux Godefridus, Flandrensisque Robertus, Hugo Magnus, et reliqua
praepotens, utpote Christo pugnaturorum manus. O bone, internorum cognitor, Deus, quid in tanto lacrymarum tibi
fusum est apparatu? Quid in illo [0725A] procinctu, ex omnium animo, piae compunctionis ac confessionis emersit? Et
digna, ut par est, consideratione quis penset, quanta mentium teneritudine, ex tui solius spe, cunctorum generaliter
corda pependerint? quantis ad te, Christe, moeroribus singulorum quorumque justitiae aut peccata clamaverint?
Fleverant, Christumque adhuc piis piissimum suspiriis irritabant, cum ecce crucis frontes cunctas praeeunte sigillo, non
dico leonum, sed quod magis competit, martyrum animositate, confertissimos vexilla feruntur in hostes.
Mox abeunt Arabes, Persae, Turcique feroces: Ante pios populi, terga dedere truces.Fit fuga, disperse
miserum protenditur agmen; Non secus ac lepores diffugiunt Arabes. [0725B] Quanta fugax acles! fit eorum prodiga
caedes; Nostrorum gladii vix potuere neces.Damna ferens membris, cujusque retunditur ensis. Falce velut segetes, sic
resecant homines.Hic caput, hic nares, hic guttura truncat, hic aures. Scinditur alvus huic, obvius omnis abit [ al.,

