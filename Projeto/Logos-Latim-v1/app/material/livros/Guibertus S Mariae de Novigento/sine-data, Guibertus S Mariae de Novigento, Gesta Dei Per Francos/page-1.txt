Gesta Dei per Francos
Guibertus S. Mariae de Novigento
Editoris Praefatio.
Historiam Jerosolymitanam, sive Gesta Dei per Francos, primus evulgavit Jacobus Bongarsius una
[0015A] cum aliis ejusdem historiae scriptoribus an. 1611, cui collectioni titulum fecit, ab Guiberto mutuatum, Gesta
Dei per Francos. Nos vero in hac editione repetita libros in capita digessimus. Sancti Remigii Remens. codex, manu
peroptima exaratus, suppetias eorum quae in fine libri noni, alio ab auctore editi, desiderabantur, ivit. Usi quoque
sumus altero Corbeiae antiquae ms., quo plerisque in locis naevos qui librarii forsan vitio, sive typographorum
oscitantia, irreptarant, abstersimus. Versus ordinatim poetico more disposuimus; adornavimus oras diversis passim
adnotationibus.
Postremo abbatis nostri Librorum de vita sua apographum tantummodo invenire fas fuit, graphice
quidem ac recentiori manu scriptum, sed mendis [0015B] scatens quampluribus, inversa verba, sententiae interdum aut
mutatae aut prorsus sublatae, ut nonnulla penitius inspicienti mihi fuerint vix non divinanda; caetera vero quae me
praeteriere verba, eorum loco puncta supplevi, seu margini ascripsi quaedam alia. Audiveram sane et multoties
repetitum agnoveram, autographum ad nostra tempora inter Ecclesiae Laudunensis vetustos codices asservatum, ac
postmodum antiquae rei perito viro D. Dey, Doctori Parisiensi (qui pridem obiit), collatum; quas autem in manus
posthac devolutum fuerit, omnem movi lapidem quatenus comperire valerem, sed frustra.
Et cum Guibertus tertio libro De vita sua potissimum referat qui cives Laudunenses immanissimorum
[0015C] grassatorum more bacchati fuerint, dum non sexui, non ordini, non aetati ulli parcerent, caede ac sanguine
complentes omnia; qui pastorem suum nece affecerint quam acerbissima; qui episcopale templum incenderint, et alia id
genus crudelitatum patraverint, Libros tres Hermanni monachi de miraculis S. Mariae Laudunensis instar appendicis
adjiciendos censui peropportunum; utpote qui prolixam non modo continent reparatae et urbis et ecclesiae Laudunensis
historiam, verum etiam coaetaneum Guiberto scriptorem agnoscunt.
Praeter superius enumeratos Guiberti fetus, edidisse et Capitularem libellum de diversis evangeliorum et
propheticorum voluminum sententiis, notat ipsemet lib. I De vita sua, cap. 16. Ast alicubi haud [0015D] dubie in
pulvere et situ latere nunc usque dierum; vel potius dixerim ab ipso parente suppressum, quod minime perpolitum, his
ex verbis indidem subodorari libet: Cui (libello) huc usque finem dare differo, quia his explicitis quae in praesentiarum
teneo, in similibus exerceri aliquoties, Deo suggerente, delibero. Etenim ubicunque libellum delitescere suspicabar,
nisu inutili perquisivi.
Observationibus et notis quaedam auctoris opuscula, non tam mea sponte, quam nutu eorum et
auctoritate, quibus votiva obedientia obstrictus non obtemperare mihi religio est, illustravi. In iis porro quid
praestiterim, paucis id absolvam.
[0016A] Prae manibus esse ubi advertissem plurima antiquitatis monumenta, mediae et auctoris nostri
aetatis maxime (auctores enim nondum editos saepius, alios perraro ad testimonium cito), mentem induxi data
occasione identidem ea internectere, ea de re nimirum, ut ejuscemodi mercium appetentibus, aliquousque, dum majora
parant nostri, facerem satis. In iis animo proposui nihil non discussum, nihil non fidei optimae eventilare. Scio
nihilosecius ego, et probe teneo, neminem esse tam felicem, qui non subjectus sit errori, et hoc non dementis esse
proprium, sed hominis. Itaque, Lector benevole, aequanimitatis tuae erit si quae errata, leniter et amice castiges; si quae
chartarum, diplomatum, aliorumve similium displiceant, quaeso illa ne facessant negotium: ecquis [0016B] enim
hominum votis omnium respondere quibit?
Quoniam haud ad solitam magnitudinem volumen excrescere animadverteram, quaedam ad illustrandos
Guiberti libros De vita sua observationibus additamenta subjunxi; nempe, Vitam S. Geremari abbatis, ex monasterio
Conchensi; Vitam B. Simonis comitis Crespeiensis, quae ex codice ms. Coenobii Ursicampi ad me transmissa est:
Vitam S. Salabergae S. Joannis Laudunensis proto-antistitae, cujus quidem era texemplar, sed adeo mendosum, uti
spem ejus evulgandae prorsus abjecissem, ni praesto adfuisset noster D. Placidus Bertheau, eamque ipsam ope codicis
ms. Ursicampensis mendis prope innumeris [0016C] velut in marginibus cernere est, correxisset, emendasset. Quod
meum fuerit consilium illas publicam in lucem Vitas emittendi, habes paginis 596, 602, 652 [(12)] {foot[0015] Numeri
crassiores textui nostro inserti paginas editionis Acherianae repraesentant. EDIT. PATR..}

