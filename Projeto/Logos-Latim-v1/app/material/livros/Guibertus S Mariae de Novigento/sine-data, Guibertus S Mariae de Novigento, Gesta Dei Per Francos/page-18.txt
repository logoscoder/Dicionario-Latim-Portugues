temperantiae condiebat honestas, justissime praedicatur. Huic quidam procerum innitebantur; et si quid bellorum jure
evictis gentilibus: eos obtinere contingeret, ipsum sibi regem praeficere meditabantur.
[XV.] Stephanus comes ditissimus ac liberalissimus.—Post hunc comes Stephanus vir tanta potentia
praeditus exstitit, ut fama testetur tot eum pollere dominio castellorum, quot annus constat honore dierum: cujus, dum
hic ageret, admodum excellens liberalitas fuit, grata satis personalitas; consiliorum vero undecunque librata maturitas;
in rerum equestrium industria, tanta nobilitate [ al., mobilitate] praeeminuit, ut eum tota illa sancta [0711C] militia, cum
in procinctu contra Turcos existeret, dictatorem sibi ac magistrum efficeret [ al., effecerit]. Huic sagacissima
feminarum uxor accesserat, quae Guilielmi senioris regis, qui Anglorum Scotorumque sibi regna subegit, filia fuerat:
cujus prudentiam, munificentiam, dapsilitatem, opulentiamque si laudare velimus, vereor ne viro magnifico nubem ex
feminea, quam et in viduitate meruit, laude feramus.
De Roberto Flandrensi. Principes illi uxores, possessiones, etc., derelinquunt.—Ad horum cumulandas
vires, Robertus junior senioris, ad quem imperatoris missa est epistola, filius, tota animi vivacitate dirigitur: et
Flandrensium comitatum, cui multa armorum magnanimitate praefuerat, ad hoc [0711D] ut eorum qui pro Christo
exsules fieri delegerunt, commilito vocetur, immutat. Qui huic quod coeperat negotio quam perseveranter institerit,
gestorum praesentium prosecutio declarabit. Hii uxores clarissimas, cum filiis gratissimis relinquentes, quidquid in
affectionibus majus est, proposito postposuerunt exsilio. De honoribus possessionibusque reticeo, quae quidem extra
nos sunt. Sed illa stuporem nobis generant: quomodo maritorum uxorumque, sobole mediante imo agglutinante
charitates, sine alterutrorum periculo ab invicem divelli poterant.
[XVI.] Roberti Northmanniae comitis laudes.—Denique Robertum Northmanniae comitem tacere
minime [0712A] convenit: qui quidem corporis pondus, lenitatem [ al., levitatem] quam hic habuerat 385 voluntatis,
nimiamque effusionem pecuniae animi esculentioris, non sine majori somnolentia, celebriori petulantia, fluxum, ea qua
in Dominico viguit exercitu perseverantia et virtute piavit. Isti adeo naturaliter insita clementia fuit, ut in eos qui penes
se reatum proditionis ac judicium mortis inciderant, ulcisci non sineret; quin etiam si qua accidissent, eorum infortuniis
illacrymaret. Cujus quidem in rebus bellicis audacia, et quantum ad pravas machinationes, quibus multos foedari
cernimus, nulla versutia, merito laudaretur, nisi quibusdam tacenda indignitatibus urgeretur; quod totum jam tamen ei
condonari debet, quia pro his horumque similibus, [0712B] Deo ei temporaliter retribuente, carceralem, amisso omni
comitatus honore, custodiam fovet

CAPUT VIII.
[XVII.] Cum istorum quos de sua quisque provincia secum traxerat inclytis ordinibus, mediocrium
principum exiit multitudo. Quorum numerositas, quia nostram videtur obnubilare notitiam, in praesenti suprimimus,
habituri meliorem, processu historiae, quosdam forsitan exprimendi causam. Unius enim, duum, trium, seu quatuor
oppidorum dominos quis numeret? quorum tanta fuerit copia ut vix totidem coegisse putetur obsidio Trojana.
Eo tempore cum inter regni primates super hac expeditione res fieret, et colloquium ab eis, cum Hugone
Magno, sub Philippi regis praesentia, Parisiis [0712C] haberetur, mense Februario, tertio Idus ejusdem, luna eclipsim
patiens, ante noctis medium, sanguineo paulatim coepit colore velari, donec in cruentissimum tota horribiliter est
conversa ruborem. At ubi aurorae crepusculo naturae rediit, circa ipsum lunarem circulum insolitus splendor emicuit.
Quadam autem aestivi diei vespertina irruente hora, tanta ab aquilonis plaga efflagratio apparuit ut plurimi e domibus
suis sese proriperent, quaerentes quinam hostes provincias suas adeo gravi ambustione vastarent. Visae sunt praeterea
non multo post tempore, mense Aprili stellae noctu, ac si pluvia dense de coelestibus labi. Quod in tantum apud
plerasque Ecclesias portento simile, quod et fuit, habitum est, ut litanias pro hoc ipso quod significatur [0712D] damno
avertendo instituerent, et scriptis tempus et eventum traderent. Mense rursus Augusto, sexto Idus ejusdem, ante solis
pene occubitum, lunae pars prope media est in nigredinem, multis intuentibus, versa, ubi dicendum, quod licet luna in
pleniluniis naturaliter patiatur defectiones, sunt tamen aliquae in ipsis colorum ejus mutationibus portensiones. Unde et
in pontificabilibus et regum gestis exinde solent fieri adnotationes. Visa sunt et alia pleraque quae narrare
supersedimus.
[XVIII.] Raimundus comes S. Aegidii proficiscitur cum aliis.—Ad extremum Sancti Egidii comes
Raimundus, non ad sui vilitatem, sed pro summa ponitur. Qui, quia in supremo Franciae limbo [0713A] morabatur,
quanto minorem operum suorum notitiam nobis praebuerat, tanto hujus seriem historiae, a principiis usque ad finem,
maximae suae virtutis et constantiae monimento nobilitat. Qui quidem naturali cuidam suo filio comitatu quem regebat
relicto, propriam conjugem, cum filio quem ab ea exegerat unico, secum duxit. Erat autem praefatis nostris principibus
aetate maturior, et exercitu, nisi quantum ad garrulos hominum Provincialium mores spectat, nulli inferior. Cum ergo

