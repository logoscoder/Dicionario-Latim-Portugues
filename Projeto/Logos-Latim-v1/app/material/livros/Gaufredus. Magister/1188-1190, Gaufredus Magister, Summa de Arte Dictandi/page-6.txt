suum uel primatem. Et quoniam singulis patet qualiter dominus Papa
scribere soleat, ideo non immerito supersideo.
17. SALVTATIO AD PRELATOS.
Sed, ne prelatorum salutationes transire uidear, oculis semiclausis
finem salutationibus imponens, succincte prosequar qualiter prelatis
ecclesie et religiosis uiris generaliter sit scribendum, hoc modo: Salutem
et Petri nauiculam sibi commissam feliciter gubernare. Vel sic: Salutem et
filiam Syon insompni oculo custodire. Vel: Salutem et sponsam Christi
lorica iusticie et clipeo fidei defensare. Vel: transire per bona temporalia
ut non amittantur eterna. Vel: Ab altiori gradu casum precipitem
cogitare. Vel: Salutem et uillicationis sue plenam posse reddere
rationem.
18. SALVTATIO AD RELIGIOSOS.
Et quia religionis sinceritas etiam ultra ecclesie prelatos extenditur,
de religiosis generaliter est dicendum. Scribunt ergo religiosi religiosis
in hunc modum: Salutem et carnis tyrannidem diuturnis ieiuniis
uel uigiliis edomare. Vel: Per singulos dies mortem hospitam expectare.
Vel: Omnem diem reputare supremum. Vel: Diuturnis orationibus
fatigare. Vel: Sicut terrenis corpore, sic animo celestibus insudare.
Vel: Inextinguibili desiderio legem Domini affectare. Omnes iste
circumlocutiones plurimum ad religionem inuitant. Et notandum
quod illa clausula que sequitur hanc omnem salutationem
semper attribuitur ei cui epistula destinatur. Et hec de salutationibus
sufficiant prelibasse.
p. 892
II
DE EXORDIO VEL PROVERBIIS.
Iam fundata suo lucescit epistola cultu,
Iam didicit uarium forma salutis iter.
Nunc age, Musa recens, exordia necte saluti
Et primo medium continuare stude.
Set propera ne uela cadant: te semper oportet
Currere, nam restat longa dieta tibi.
Ordo, modus, breuitas, proprium, translatio, tecum
Enitantur opus continuare nouum.
Si tamen insidians opponat sibila liuor,
Perfer et addiscas scandala posse pati.
1. QVID SIT EXORDIVM.
Exordium siue prouerbium est oratio sententiam continens prodeuntem
a consuetudine uel a natura. A consuetudine, hoc modo: Seruitiorum
modus dilectionis terminos uel abreuiat uel producit. A natura, sic:

