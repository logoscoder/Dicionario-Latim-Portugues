Secundum scolastice consuetudinis disciplinam, quatuor sunt partes
epistole: salutatio, exordium, narratio et conclusio. Salutatio autem
dicitur pars epistole, non quia semper in epistola ueniat, set quia in
epistola solet frequentius euenire. Qui autem stilum romane curie
profitentur, aut exordium abiciunt, aut in ipso narrationis ingressu tam
curialiter implicant, ut non per se subsistere, set narrationis pars quodammodo
uideatur. Nos igitur, de singulis partibus epistole prosequentes,
primo quid sit salutatio uideamus. Est autem salutatio limen epistole, personam
mittentis et cui mittitur continens nominatim. Contingit interdum
quod nomen appellatiuum cum nomine adiectiuo ciuitatis designaturo,
uel cuiuslibet alterius loci, uim proprii nominis optinet in salutatione,
ut hoc: Populus bononiensis florentine potestati salutem. Et quoniam
omnis salutatio quasi trahit originem a persona, primo uideamus
quid sit in hac facultate persona, secundo que sit diuersitas personarum,
tercio quibus personis salutatio debeatur et quibus non, quarto que persone
quibus personis debeant in salutatione preponi, quinto et ultimo quam diuersitatem
in diuersis generet thematibus diuersitas personarum. Est enim
in hac facultate persona rationabilis creatura rationem habens in habitu
et in usu. Per hoc quod dico rationabilis creatura, excludo pecudem et
omne aliud aliter ab homine. Non enim dirigitur salutatio ab homine
usque ad pecus, sed tantum ab homine ad hominem, nisi quis uelit prosopopeia
uti. Per hoc quod dicitur rationem habens in habitu et in usu,
excludo infantes et furiosos, quorum uoluntas in manu tutorum uel
curatorum est, et ideo nulla solet eis epistola destinari.
3. DE DIVERSITATE PERSONARVM.
Personarum autem alie sunt hostiles, alie non. Hostis hosti non
supplicat uel uix supplicat, sibique salutationem non destinat,
quia sese mutuis rancoribus persecuntur. Quibus autem circumlocutionibus
p. 887
hostes inuicem coutantur, per tale patefiat exemplum: Philippus
Dei gratia Rex Francorum procuratori Sathane Saladino in laqueos
incidere quos tetendit. Vel sic: Salutem quam meruit. Vel sic: Iram
Dei quam prouocat inuenire. Vel sic: Non aue salutiferum, set ue mortiferum.
Vel sic: Eterne calamitatis augmentum. Vel sic: Eternam per
antifrasim sospitatem. Vel sic: Quidquid lupus ouicule. Vel: Quidquid
accipiter turturi uel columbe. Et quoniam in maledicendo quantumlibet
dociles sumus, et semper procliuior usus in peiora datur, hoc de hostili
salutatione sufficiat prelibasse. Nunc de personis non hostilibus prosequamur,
unde iterum talis facienda est diuisio personarum. Personarum
alie humiles, alie mediocres et alie sublimes. De humilibus primo
per ordinem prosequamur, tali regula prelibata. Dignior persona
indigniori preponitur; si pari gaudeant dignitate, mittens locum ultimum
sortiatur. Et quia humilitatis est amica rudis simplicitas rusticorum,
de illorum salutationibus tale ponamus exemplum.
4. SALVTATIO RVSTICORVM.

