8. EXORDIVM NARRATIONIS AB AFFECTIONE.
Dictum est qualiter a fortuna, dicendum est qualiter ab affectione
proficiscatur narratio. Vnde primo quid sit affectio uideamus. Affectio
est passio innata uel illata, que uel animo adiacet uel uenustatem
corporis decolorat, auget, mutat aut minuit, ut est leticia, spes, cupiditas,
dolor, morbus, debilitas, et huiusmodi. De leticia superius dictum
est, ubi de prosperitate tractatum est, et merito, quia prosperitas leticiam
sedium suarum esse uoluit assistricem. Restat igitur explicare
qualiter a metu narratio sumat ortum hoc modo:
9. EXORDIVM NARRATIONIS A TIMORE.
Timor et tremor uenerunt super me, quia quidam exacuerunt linguas suas
in me. Timeo ne, postquam maledictionis in cor seruauerint iacula,
consequenter materiales gladios euaginent. Vel: Consideraui, frater dilectissime,
opera tua et expaui ne ad mundane uoluptatis illecebras, quas post terga
reliqueras, remeares. Vel: Dignitates amare timeo, quia semper ad ultimum
sunt amare. Vel: Montes excelsos ascendere plurimum reformido,
quia uallis subsequitur metuenda. Vel: Metuo ne me tuo prorsus priues
amore, cum nichil mee geras consentaneum uoluntati.
10. EXORDIVM NARRATIONIS A SPE.
A spe potest ducere originem narratio in hunc modum: Ne despicias
ad deprecationem pauperis, quia in te proieci anchoram spei mee.
Vel: Diu super amicos spes mea uolitauit querens requiem, et non inuenit
set tandem in liberalitate uestra posuit sedem suam. Vel: Solo spei
confortate remigio ad uos, pater, nauigant preces mee. Vel: Postquam
spei mee uestra dedit alimentum promissio, mea statim desideria languescere
desierunt.
p. 905
11. EXORDIVM NARRATIONIS A CVPIDITATE.
Sequitur de cupiditate. Est autem cupiditas, quantum ad rem pertinet
inflammatus desiderii feruor ad aliquid faciendum uel concipiendum.
Ab ea poterit narratio proficisci hoc modo: Sicut ceruus desiderat ad
fontes aquarum, ita seruus ad absolute premia libertatis. Vel: Diutina
expectatione ad promissum beneficium anhelaram, et non potui ut haberem:
sic promissi procrastinatio meam consumpsit leticiam, et mea mecum desideria
senuerunt. Vel: Desiderabilia super aurum michi sunt eloquia tua,
quia dulciora sunt super mel et fauum, et ideo uulgares ceterorum expuens
disciplinas, te mea petit ariditas doctrine pluuiam salutarem, uel, ad fontem
tuum sitim meam desidero reparare. Vel: Hucusque fecit tua desidia
ne mea desideria complerentur, nec desideriorum moram de cetero redimere
poterit celeritas promissorum.
De molestia superuacuum esset dicere, quia de illa multa nobis extra
subicimus ubi tractauimus de dolore.

