iugiter assuescat uera religio; nichil est uere religioni difficile, nichil
arduum illi: amarescunt que mundo fuerunt dulcia, et que amara dulcescunt.
Vel: Proh dolor, quam nondum subisti religionis sarcinam
reformidas; gehenna te non terret que non torret: tunc puto terrebit
cum torrebit. Vel: Laborandum est ut humane fragilitatis ebdomada
felici sabbato concludatur. Vel: Si te grauant in religione pili caprarum
et duplicitas capparum, quid facies in inferno, ubi ingruunt iacula
penarum et infinita immensitas penuriarum? Verba ista multum compunctionis
gerunt, et tangunt medullitus audientem.
p. 898
18. EXORDIVM EXCVSANTIVM A RELIGIONE.
In contrarium sic poterit responderi: Religio non querit homines delicatos:
maturos asciscit animos, annos desiderat seniores. Vel: Sanctius
est laborem non aggredi, quam labi sub labore iam temptato. Vel:
Quantumlibet leue iuuentutis iugum onerat leuitatem: hinc est quod
religionis domus duros deposcit incolas, graues corpore, set moribus et animo
grauiores. Vel: Momentanea est religio iuuentutis, indocilis ad flectendum
genua et obseruandum ieiunia, plurimum dedignans frenum obedientie
pati. Vel: Inexpertam religionis abhorret duriciam uitrea mollicies
iuuentutis. Vel: Refrigeratis senibus est adeunda religio, quibus uespera
senectutis uite minatur occasum. Vel: Prematuris hominibus religionis
feruor refrigerium parit quibus uespera iuuentutis uite minatur occasum.
19. EXORDIVM CONSOLATIONIS.
Amplius ad restituendam leticiam desolatis, tua texas exordia in hunc
modum: Quicquid per alluuionem lacrimarum accrescit, totum cedit oneri
et iacture. Vel: Quanta precesserit dampnorum immensitas lacrimarum
riuuli recordantur, que quidem iacturam non minuunt, set eius muniunt
et corroborant passionem. Vel: Muliebre est et recedentibus illacrimari
commodis et uenientibus arridere. Vel: Si uis uirum induere, castiga
lacrimas prodeuntes, eas retrorsum sepeli et absorbe. Vel: Lacrimarum
torrens et languendi sollempnitas dilectionis gerunt insignia simulate. Vel:
Suspectas habeo lacrimas quibus oris superficies, non cordis facies immadescit.
\*
20. IN CONTRARIVM SIC :
Inculpabiles prodeunt lacrime, quas torcular doloris extorquet. Vel:
Immanitatis, non humanitatis est nescire lacrimas quas natura induxit
mortalibus, uel indixit. Vel: Ad amicorum infortunia deplangenda
plumbeos esse, non ferreos, nos oportet. Vel: Inundans lacrimarum
ubertas exuberantis amicicie insinuat puritatem. Vel: Amicorum passio
facit ut nobis innata passio resoluatur in luctum. Vel: Concepti
doloris nubila uix recedunt, nisi prius liquefiant in pluuiam lacrimarum.
p. 899

