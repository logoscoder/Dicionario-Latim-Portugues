12. EXORDIVM NARRATIONIS A PVDORE.
Superest ut de pudore agamus. In hunc modum narratio pullulat a
pudore: Ad hostiles contumelias nuper erubui, et cooperuit confusio faciem
meam. Vel: Vultui meo sua pudor inscripsit uestigia, cum tuas ignominias
fama publice loqueretur. Vel: Suum uere uerecundia uultui modo sigillum
impressit, cum quorumdam detractio in me inconsulto spiritu deseuiret.
Vel: Verecunda mee paupertatis humilitas uerecundam uobis ueretur
paginam delegare, cum quidquid meus depingat calamus pueriles
redoleat disciplinas.
13. EXORDIVM NARRATIONIS AB EGRITVDINE.
A morbo narratio sumat originem hoc modo: Pater qui flagellat
filium quem diligit, sine quo non sanatur infirmitas nec datur ualitudo, in
lectum egritudinis incidere me permisit. Vel: Pelli mee consumptis carnibus
adhuc os meum et arefacta cutis nudis nubit ossibus fere nuda. Vel: Continuata
corporis egritudo meam usque leticiam fascinauit, ut michi quondam
caro tam cara nunc tandem se post terga proiectam sic stupeat et deploret,
nec etiam me dormiente non dormiat dolor meus. Vel aliter: Inter
p. 906
ingrauescentes morborum procellas scio celesti medico me ueraciter
indigere: morbus enim meus terrestres medicinas non obaudit, set celicum
postulat ypocritem.
14. NARRATIO A DEBILITATE.
A debilitate sic formatur narratio: Sponsam mei corporis uenustatem
languor debilitatis inuasit. Vel sic: Totum dereliquit me uirtus mea, nec
ago uiriliter qui paulo ante uiriliter militabam. Vel: Recusatrix laborum
debilitas meam ausa est aggredi iuuentutem. Vel: Ad mature senectutis
imperium mea sensim eneruata fortitudo succubuit. Vel: Desidiosa
debilitatis mollicies usque adeo robur meum extraxit, ut lentitudinem meam
sexus femineus non erubescat.
15. NARRATIO A FAMA.
Sequitur qualiter in lucem prodeat narratio iuxta famam: Fama
nunciante didicimus quod dicitur, et molestum est dicere quod fuit molestius
didicisse. Delicta enim tue iuuentutis publicus rumor canit, clamitat
et recitat in plateis. Vel: Nigrescentibus alis obumbrat infamia
uitam tuam, et qui quondam fuerat apud te albus fame color, nunc est contrarius
albo, uice uersa. Vel: De actibus tuis turpem sibi fama loquendi
materiam fabricauit, set si uis ut stilum mutet, mores serenos in integrum
restituas, quos exilio dampnauisti. Vel: A lacu luxurie quem
frequentas nuper emergens nebula tuos actus implicuit et fame tue abstulit
diem suum.

