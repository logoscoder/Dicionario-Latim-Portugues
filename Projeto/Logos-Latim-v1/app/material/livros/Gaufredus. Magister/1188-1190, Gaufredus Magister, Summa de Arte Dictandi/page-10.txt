Item ad scientie fructum sic possumus exordialiter inuitare: Arbor
colitur et amatur fructifera, set habetur sterilis in despectu. Vel: Vita sine
litteris mors est et uiui hominis sepultura. Vel: Asinina ruditate putrescit
quem litterature radius non serenat. Vel: Sero exit ad solem sapientie
qui sub umbra desidie marcidus insolescit.
14. EXORDIVM EXHORTANTIVM ALIQVOS VT IN COMMVNE PROSINT.
Item, ut alicuius sapientia prodeat in commune, sic possumus exordiri:
Omne bonum in commune deductum pulchrius elucescit. Vel: Aurum
dispersum, ut ait Seneca, pulchrius rutilat quam signatum. Vel:
Nichil honoris retinent margarite latentes: que si ueniant ad usus humanos,
luce fulgurant gratiori. Vel: Nisi sue thesauros sapientie dispersisset,
fama non predicaret hodie Salomonem. Vel: Sua commendant organa filomenam,
et dispersa magistrorum scientia eis parit agmina titulorum.
15. IN CONTRARIVM VERO SIC:
Si gemme triuiatim et publice abundarent, cuilibet in tedium uerterentur.
Vel: Que raro in lucem prodeunt, et mirantibus alludunt animis et
dulcius oculis blandiuntur. Vel: Sicut dilectione, sic scientia est utendum:
p. 897
amici enim qui raro comparent ardentiori desiderio amplexantur,
et quorum querelando recordamur absentium, eos presentes
sub negligentia preterimus. Vel: Si quis passim suam dispergat
et diuulget scientiam, de matrona faciet meretricem. Vel: Thalamum
querit sapientia, non prostibulum, et si quando sese uidendam offerat,
uultus existit per fenestram.
16. EXORDIVM DISSVASIONIS AB INFAMI CONSORTIO.
Item, ad dissuadendum ne quis turpium personarum conuersationem
sibi asciscat, sic possumus allegare: Quantumuis intensam albedinem
modice nigredinis proximitas decolorat. Vel: Mores a conuictu formantur
et similitudinem contrahunt ex adiuncto. Vel: Numquam inter urticas
rosarum conualescit iuuentus: semper erit tristis, semper languida,
semper degenerans in pallorem. Vel: Visco praue societatis alas cordis
subtrahe quantum potes, quia semel implicitus non poteris expediri. Vel:
Animus sit discipulus, non magister: ei non parcas ne pereas,
eum doce abhorrere praua et honesta sectari. Set nota quod, licet predicte
locutiones non sint prouerbia, quandam prouerbiorum gerunt
imaginem, et ideo per eas possumus apposite loqui ad persuadendum.
17. EXORDIVM AD RELIGIONIS FRVCTVM INVITANTIVM.
Amplius prouerbia ad religionis fructum inuitantia procedere poterunt
in hunc modum: Nichil est quod ita caminum extinguat libidinis sicut uera
religio, nichil est quod adeo terreat barbariem uiciorum, nichil est quod ita
nequeat occasui subiacere. Vel: Nichil uere leuius religionis iugo, si

