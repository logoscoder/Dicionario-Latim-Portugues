induxerit qui epistolam destinauit.
2. QVARE CONCLVSIONEM NON HABEAT EPISTOLA.
Plerumque contingit quod conclusionem non habet epistola, quando
scilicet narratio non precedit, et tunc illa dictaminis species petitio nuncupatur,
hoc modo: Ille illi salutem. Rogo te ne in auras superbie tuam humilitatem
extollas, set maneas contentus a bonis hominum et humilitatis
terminos non transcendas.
Interdum ita narratio precedit quod conclusio non succedit, quando
factum persone uel statum rei amico aliquis uel inimico insinuat, hoc modo:
Gaufredus Martino salutem. Tibi, frater, mee cursum significo
sospitatis. Licet enim Bononie sim hospes, sum tamen sospes in omnibus,
ita quod mea incolumitas non indiget incremento.
Similiter in excusationibus potest sola narratio salutationem sequi, hoc
modo: Vestris, pater, precibus mea impossibilitas obuiat: non enim dilectioni
uestre illud possum transmittere quod in mea numquam extitit potestate.
3. CONCLVSIONIS SIGNA.
Signa conclusionis sunt: Ergo, ideo, igitur, unde, hinc, inde, quam
ob rem, quapropter, quocirca, et huiusmodi. Quandoque autem inconcinnitatum
uulgus usque adeo conclusionem et ceteras epistole partes occupat
et inuadit, ut coloribus rethoricis in epistola festiuare non liceat, infami
uiciorum concilio prohibente.
p. 910
4. DE DIVERSIS VICIIS DICTAMINVM.
Set, ut citra ianuam uestrorum subsistat dictaminum omnis locutio
uiciosa, regulas subsequentes extreme cellule commendetis, quarum
hec est prima: Viciosum est gramatice legibus obuiare. Item uiciosum est
orationis cursum usque ad ianuam prolixare fastidii. Omnis enim prolixitas
procul est a fauore. Item uiciosum est eandem sententiam iterare,
nisi color rethoricus interueniat qui dicitur conduplicatio. Tunc non
erit repetitio eiusdem sententie ociosa, ut hic: Tuum non amas filium, bone
pater, tuum filium non amas. Item uiciosum est non obseruare proprietates
personarum, ut quod laici est clerico et quod militis est rustico attribuatur,
uel e conuerso. Sicut enim distincte sunt persone, sic distinctos
debemus habere stilos, ad exprimendos uarios hominum mores, diuersa
officia, dissimiles dignitates: rusticum incomposite decet loqui, militem
curialiter, litterato loquendum est subtilius, et obtusius illitterato.
Ita debet dictator uerba singulorum conditionibus conformare, ut in epistola,
uelud in speculo tersiore, mittentis persone conditio possit
legi.
Item uiciosum est ambiguis orationibus epistolam suspectam reddere.
Ambiguas orationes uoco locutiones amphibologicas, quibus potest significationum
multiplicitas assignari, ut: Gressus perdet alibi transgressus
maxima regna; uel illud: Vinum semper bibas modice numquam
sine aqua; uel aliter: Amicos necesse est fieri inimicos. Tales locutiones et

