nudus exigat uestimentum.
9. EXORDIVM POSTVLANTIVM VENIAM.
Item postulantes ueniam sic sua exordia ordinare poterunt et ornare:
Non adeo tranquillitatis humane conseruatur idemptitas, quin quandoque
ad actus illicitos euagetur. Vel: Nullus adeo gerit simplicitatis mansuetudinem
columbe, quin quandoque ad amaritudinem iracundie non declinet.
Vel: Non est imputandum alicui quod ex calore animi prouenit inconsulto.
Vel: Indulgendum est delinquenti, ubi pro eo allegat penitentia fauoralis. Vel:
More fluminum mutabiles sumus, que nunc irascuntur littoribus, nunc lapsu
pretereunt blandienti. Vel sic in petendo ueniam: Si semper homo bene
ageret, hodie locum misericordia non haberet. Vel: Confessio culpe pondus
attenuat et cum confessis mitius est agendum. Vel: Inhumanam gerit in corde
duriciam qui non remittit supplicium supplicanti.
10. EXORDIVM NEGANTIVM VENIAM.
Negans ueniam sic poterit exordiri: Canis uirga correctionis imminente
fit mitior, cessante baculo iam proteruit. Vel: Delictorum impunitas delinquentibus
incentiuum tribuit delinquendi. Vel: Exuberans est misericordia
que finem criminibus imponit per uindictam. Vel: Non absurdum
est ut sue temeritatis aculeo pungantur quos sua induxit temeritas
ad nocendum.
11. EXORDIVM PAVPERVM MINAS POTENTIVM MITIGANTIVM.
Item potentum iniurias sic poterit humilis plebecula mitigare: Nichil
apud generosos animos magis est generosum quam preterire supplices et tumidos
p. 896
debellare. Vel: Ira leonis in papiliones non fulminat, set reluctantes ursos
precipitat et prosternit. Vel: Cum fulminis impetus uires suas expendere
dedignetur in uirgulam, iniquum est ut maiorum potentia deseuiat in minores.
Vel: In plebeculam uolucrum sue armis potentie accipiter non
deseuit.
12. EXORDIVM POTENTIVM CONTRA PAVPERES.
E contra sic poterit responderi: Nichil interest an uipera pungat an
scorpio, cum uterque efficax sit ad nocendum. Non est humilitati parcendum
quam necessitas peperit, non uoluntas: multi enim imaginariam
induunt humilitatem, cum non possint ad libitum superbire. Vel:
Illa demum subiectio fauoralis inuenitur, que supplicat non coacta. Vel:
Verbum subiectionis ueniam non meretur, nisi eam condiat sincera deuotio
supplicantis.
13. EXORDIVM INVITANTIVM AD SCIENTIAM.

