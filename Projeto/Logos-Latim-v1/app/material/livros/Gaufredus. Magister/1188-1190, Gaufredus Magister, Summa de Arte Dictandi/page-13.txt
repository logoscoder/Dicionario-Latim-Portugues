Est narratio rethoris et est narratio dictatoris. Narratio rethoris tantum
res gestas uel quasi gestas prosequitur; narratio dictatoris facta
uel ficta exprimit circa presens, preteritum et futurum. Non enim epistolantis
est ut tantum preterita sue narrationis ducant curriculum,
set etiam de futuris et presentibus negotiis suam narrationem intexat,
maxime cum salutantis affectus, a quo totum epistole pendet edificium,
nunc de presentibus deliberet, nunc ad preterita redeat, nunc extendat
sollicitudinem ad futura.
Narrationum multiformis est forma. Totus enim narrationis modus
est, quotus dictatorum numerus. Quidam enim a quidem uel a siquidem
incipiunt, monachicis traditionibus reuerentiam exibentes. Alii
sunt qui, si sani capitis essent, numquam sane in capite narrationis
apponerent. Alii sunt, quorum si quidem nouisset discretio, numquam
narrationem deformarent dicentes: Tua, karissime, noscat dilectio. Supersunt
alii qui, rescriptis Romanorum pontificum incubantes,
Transmundi uenerantur et uenantur reliquias super terram, quorum
non improbassem aliquatenus disciplinam, nisi alienigenam purpuram
suis indecenter fimbriis annecterent et alieni laboris titulos, abiecto
pudore, passim et publice usurparent. Inhonestum enim censeo et pudori
proximum semper in aliena parapside et numquam in propria epulari.
p. 901
Quicquid aliorum uoluat opinio, nolo uos inter nubes et inania uolitare,
set semper narrationem ab auctoritate uobis insinuo inchoandam.
Quod si adeo dedignantis nature fuerit auctoritas, ut sedula quesita
dedignetur comparare querenti, tunc sollers sollicitusque dictator
omnes mentis uires in unum colligat, quod aliquid tam pulchrum,
tam suaue, tam uenustum excogitet, ut prima narrationis facies alludentibus
uerborum flosculis tam aures quam animos audientium debeat
inescare. Iocunda enim principia iocundos exitus pollicentur.
2. DE MODO INVENIENDI NARRATIONEM.
Multifarie et multis modis inueniendi modus occurrit. A quo
ideo si, diligens perscrutator, intendis unde quelibet narratio ducat ortum,
numquam te fallet narrandi diuersitas, nec negociorum perplexitas te
confundet. Huius studii due partitiones sunt: status rerum et humane
mentis propositum. A statu rerum multipliciter prodit narratio. Inuenitur
enim iuxta fortunam, affectionem, famam, consuetudinem et conuictum.
Fortunam duo contraria diuidunt utrobique. Est fortuna aspera et
fortuna prospera; est fortuna humilis et fortuna sublimis. Quot sint
aspere fortune species, cottidiana docent experimenta. Quare, quibusdam
pretermissis, de paucis subiciemus exempla, et primo de illa in cuius
gremio cure conuersantur insompnes, egrotant gaudia, macra ieiunia
querelantur: et illa quidem est paupertas, licet supradicte locutiones possint
ad auariciam retorqueri. Quilibet igitur sue paupertatis narrator
suam hoc modo narrationem informet.
3. NARRATIO FORTVNE ASPERE.

