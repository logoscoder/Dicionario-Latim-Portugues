0770-0870- Adalhardus Corbeiensis - Statuta pro Monachis Suis
ANNO DOMINI DCCCXXVI.
S. ADALHARDUS ABBAS CORBEIENSIS IN GALLIA.
[0533]
NOTITIA HISTORICA IN S. ADALHARDUM. (Mabill. Acta SS. Ord. S. Bened., tom. IV, p. 306.)
[0533A] 1. Adalhardus patrem habuit Bernartum seu Bernardum, Caroli Martelli filium, Pippini regis
fratrem, patruum Caroli Magni; quem Bernardum quidam ex legitima conjuge, alii ex concubina progenitum
aiunt. Horum fundamentum est, quod Carolus Martellus in regni divisione nullam rationem habuit nisi
Carolomanni, Pippini et Grifonis; habiturus etiam Remigii, Hieronymi et Bernardi, si, aeque ut illi, legitimi
fuissent. Hic est Bernhartus, Caroli Magni patruus, qui una cum Carolo ipso in Italiam «per montem Jovis cum
una parte exercitus» profectus est contra Desiderium Langobardorum regem anno 773, testante Eginhardo:
quique inter fratres conscriptos monasterii Sancti Galli numeratur. Uxoris nomen genusque, ex qua filios tres,
Adalhardum, Walam et Bernarium; et filias duas, Gundradam et Theodradam, suscepit, hactenus discere non
licuit. Saxonicam eam fuisse inde colligo quod Radbertus in lib. I de Vita Walae abbatis, cap. 12, tradit, Walam
(quod etiam de Adalhardo [0533B] dicendum) «ex genere Saxonum» fuisse: quod cum de paterna stirpe dici non
possit, de materna interpretandum est. Eorum fratres patrueles ex Hieronymo fuere sanctus Folcuinus
Morinorum episcopus, et Fulradus abbas monasterii Sancti Quintini. De sancto Folcuino infra suo loco.
2. Adalhardum in Belgii vico, vocabulo Hustia ( Huise), natum esse tradunt Mejerus, Molanus, Joannes
Cosinus, et si qui alii. Qui locus exstat in dioecesi Tornacensi prope Aldernandum ( Audenarde) oppidum, sancti
Adalhardi fonte et cultu celebratus. Illud tamen movet quod Hustiae non per Adalhardum, sed per Conradum
comitem, in possessionem Corbeiensis monasterii venisse memoratur. Nam in quodam recentiori chronico ms.
ejus monasterii lego, Odonem ex abbate Corbeiensi Bellovacensem episcopum, pactione facta cum Aginelmo
Tornacensi episcopo, «ecclesiam de Hustia construxisse anno 874, in honorem apostolorum Petri et Pauli,
[0533C] ea conditione ut Corbeiensis jurisdictionis remaneret, sacrumque oleum et chrisma singulis annis
episcopus Tornacensis donaret.» Tum subduntur haec verba: «Et hanc villam de Hustia quidam Conradus comes
superiori anno ecclesiae Corbeiensi donarat.» Et tamen sancti Adalhardi patrimonium in Belgio plurimum fuisse
docet nos idem chronicon, ubi de Hildeberto abbate: cujus tempore Nortmanni anno 882 Corbeiense
monasterium, quod tum apud omnes celeberrimum erat, in multis diruisse; totumque patrimonium beati
Adalhardi, videlicet Biringuas, Montem-Aquarum, Gomplas, et Molas, cum adjacentibus castellis combussisse»
feruntur; quae villae omnes in Belgio sitae sunt. Biringuae, vulgo Beringhen, in pago Leodicensi, uti et MontesAquarum, Montenac; Gomplae et Molae in Brabantiae pago dicto Campinensi. Alia plura in illis partibus
[0534A] ad sanctum Adalhardum pertinuisse dicuntur: quae omnia superiori saeculo alienata, nescio an brevi
redibunt in possessionem abbatiae Corbeiensis. Certe Adelhartus inter comites et primates Carolomanni in
Austria regnantis ab Eginhardo recensetur ad annum 771, quod argumento est Adalhardum nostrum, qui tum
comes erat, subfuisse regno Austrasiano, ad quod Belgica provincia pertinebat.
3. Varias dignitates pie ac feliciter gessit vir sanctus, facta monasticae vitae professione. Fuit in primis
abbas utriusque Corbeiae, antiquae scilicet in Gallia et novae in Saxonia, cujus praecipuus auctor fuit cum Wala
fratre suo. Exstat in vetusto codice membraneo catalogus abbatum ejus loci, desinens in Ratoldo abbate, cui alii
abbates secunda manu additi leguntur.
4. Ad haec primus e nostris Adalhardus ad regni administrationem a Carolo Magno vocatus est, «ut
regnum Italiae, quae sibi commissa fuerat, et ejus [0534B] regem Pippinum juniorem ad statum reipublicae et ad
religionis cultum utiliter, juste atque discrete honestius informaret. Ubi tantam promeruit laudem, ut quibusdam,
ita ut fertur, non homo, sed pro virtutis amore angelus praedicaretur,» inquit Radbertus, qui etiam egregium
papae Leonis elogium de eo refert. Idem munus excepit Wala frater Adalhardi, eo missus a Ludovico Augusto
una cum Gerungo ostiariorum magistro, «quorum consilio et in re familiari, et in negotiis ad regni commoda
pertinentibus uteretur» Lotharius ejus filius. Adalhardus ex Italia reversus, «primus inter consiliarios» Caroli
Magni habitus est, ut ex Hincmaro patet, eamque dignitatem retinuit Ludovico imperante, teste Paschasio in
Vitae num. 52.
5. Praeterea Romam a Carolo Augusto missus est ad Leonem papam anno 809, una cum Bernario
Warmatiensi et Jesse Ambianensi episcopis, quibus socius etiam datus Smaragdus abbas monasterii Sancti
Michaelis in pago Verodunensi: ut contentio [0534C] de processione Spiritus sancti auctore Joanne monacho
Hierosolymitano exorta finiretur. Haec constant tum ex monumentis Conciliorum Galliae, tum ex collatione hac
1

