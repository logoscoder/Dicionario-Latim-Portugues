opus fuerit exenterandi, exquamandi; legumina diversi generis lavanda vel praeparanda, sive caetera, vel his
similia, quae tamen omnia extra coquinam in locis sibi deputatis plenissime et honestissime quoties necesse
fuerit agere studeant, et in loco apto ubi a fratribus congrue suscipi possint, studiosissime ponere vel componere
studeant: et tamen, ut dictum est, ab ingressu coquinae praedictis temporibus funditus abstineant. Ligna quoque
similiter quae comportanda, [0548A] scindenda, vel congrue praeparanda sunt, per fenestram, ut diximus, aut per
opportunum introitum ita abundanter immittantur, ut nec illis introire ad fratres, nec fratres ob hoc ad eos exire
necesse sit: forsitan enim nec haec alicui tam multipliciter dicta increscunt, ut si nos magis eligimus singula,
prout necessaria videntur, singulariter ordinando dicere, quam alicui, ac si nesciat quid facere debeat,
occasionem excedendi relinquere. Cellerarius autem haec omnia prout ei vacaverit diebus singulis, ne quod ibi
vitium nascatur providere studeat, quousque Deo auctore, quidquid ibi rite et honeste agendum est, in
consuetudinem veniat, ut nullus quamlibet novitius propter ignorantiam excedat. Idcirco autem haec omnia ad
providentiam cellerarii flectimus, [0548B] quia ei nullum in ipso officio vel officina rebellem, aut
contradicentem esse volumus, aut permittimus: sed et si, quod absit, contigerit, ut ipse cellerarius senior, aut
junior, haec et his similia quae ad hoc pertinent, caute non servaverit, et secundo admonitus non se correxerit,
ipse quidem si ad permanendum dignus non fuerit cum condigna invectione exeat: ordo vero inconfusus et
imperturbatus permaneat.

CAPUT VI.
Haec quoque breviter de his quae infra ecclesiam horis quibus opus Dei celebratur strictim
commemoratis, salva ut semper et anteposita diligentiore, seu praestantiore, cui Dominus dederit, ratione vel
ordine, haec non ab re adjungenda videntur. [0548C] Si aestivum tempus fuerit, peractis his horis, post quas
continuo in refectorio generaliter eundum est, oportet ut omnes cum silentio in ecclesia subsistant, quousque
audito signo, caute reverentiam Deo dantes exeant, et cum praefato silentio intrantes, et residentes, et exeuntes
de refectorio, singuli ad ea quae tunc secundum tempus ratio docuerit, vel jussum fuerit, attendant. Si autem
hiems fuerit, et calefaciendi necessitas ingruerit, prout ei qui praeest visum fuerit, sive ante, seu post peractum
officium aliquod intervallum fiat, quando se calefacere possint; sin autem, in ecclesia exspectent, ut supra. Haec
etiam de his.
De dormitorio, in hoc omnia apud eos qui hoc digne intelligere volunt, complecti possunt, quod
[0548D] nullo tempore aliquid ibi inhonestum, vel inhoneste fieri debet: et ut aliqua ex his ad memoriam
reducantur, per quae caetera his similia nequaquam obliviscendo contemnantur. Quando loqui licet, quia locutio
semper ibi servanda est, sive duo, seu tres, seu etiam plures, sicuti fieri solet quando de capitulo surgunt,
conjungantur. Quando vero dormiendi tempus fuerit, sive in die, sive in nocte, sicut silentium funditus in ore, ita
in incessu, ut nullus injuriam patiatur, summa cautela esse debet. Nemo vestimenta sua excutere, nemo incaute
ascendere, vel descendere de lecto debet, vel caetera his similia, quae strepitu, vel cujuslibet incommodo sonitum
reddant, incaute agere debet; sed et omni [0549A] tempore, ut praedictum est, omnis ibi cautela servanda est, vel
propter honestatem, vel propter infirmorum requiem, ne si forte aliquis ibidem necessitate coactus requiescere
optat, alterius improbitate turbetur. Quod si aliquis etiam ad legendum in lectulo suo resederit, nequaquam
alterum sibi ibidem ad colloquium conjungat: sed si necessitatem loquendi diutius habuerint, exeant foras, et ibi
loquantur. Nam longe alterum ab altero positum propter sonum, nec duos consedentes vel stantes propter domus
ipsius honestatem vel consuetudinem, colloquium habere nequaquam oportet. Haec etiam inter plurima caetera
quae in dormitorio servanda sunt breviter dicta, ne quasi pro nihilo a quibuslibet insipientibus, vel ultra quam
debent prementibus [0549B] contemnantur, non solum a praeposito, decano, seu caeteris decanis omni tempore
non mediocriter, sed ab ipsis etiam circinnatoribus, horis quibus vacant fratres lectioni, observanda, et inventa
arctius castiganda sunt. In piselo vero, tempore quando illo uti necesse est, eadem pene in omnibus, excepto
quod ad dormiendum pertinet, cautela et honestas servanda est, quae de dormitorio diximus, et si forte quaedam
ad eamdem domum specialiter pertinent, ut est de pannis infusis qui suspenduntur; de pigritantibus et
somnolentis, et propter caloris suavitatem minus attente legentibus, et si qua his similia, ex usu quotidiano quid
exinde faciendum sit nullus ignorat, qui hujusmodi ad providendum sollicitudinem impositam quamtulamcunque
portat. [0549C] Cum verbo horae incompetentes transierint, et tam colloquendi quam conjungendi tempus
licitum advenerit, semper tamen ibi, sicut et in caeteris omnibus locis, sive pauciores sive plures fuerint, in
loquendo et agendo saepe commemorata honestas servanda est; nec unquam postponenda, aut contemnenda.
De provendariis.
De porta autem monasterii, vel quae ad eam pertinent, idcirco inter haec quae superius complexa sunt,
nil inserere voluimus, quia quaecunque ad eam vel ministros ejus pertinent de decimis, Domino insinuante per se
10

