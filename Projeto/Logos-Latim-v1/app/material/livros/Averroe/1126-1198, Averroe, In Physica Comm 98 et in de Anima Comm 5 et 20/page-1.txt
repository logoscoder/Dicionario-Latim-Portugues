Averroes
In Physicam, comm.20
(...) Et ista quaestio nunquam potuit dilucidari mihi, nisi post magnus tempus; et quicquid scripsi de tempore
secutus sum expositoribus, sed hic non. Si tempus non sequitur aliquem motum existentem extra animam, (...),
quomodo igitur dicit Aristoteles post, ipsum sequi motum corporis coelestis (...)? Etiam si sequitur motum
corporis coelestis, contingent ut caecus non percipiat tempus, quia nunquam percipit motum coeli. (...)
In De anima, comm.5
(ed. Venetiis, 1562, p.149f-150c)
[Et sic nullam habet naturam ... etc. - 429b21 sqq.
Quoniam, quia opinati sumus ex hoc sermone quod intellectus materialis est unicus hominibus, et etiam ex hoc
sumus opinati quod species humana est aeterna, ut declaratum est in aliis locis: necesse est ut intellectus
materialis non sit denudatus a principiis naturalibus communibus toti speciei humanae, scilicet primis
propositionibus et formationibus singularibus communibus omnibus. Haec enim intellecta sunt unica secundum
recipiens, et multa secundum intentionem receptam. Secumdum igitur modum, secundum quem sunt unica,
necessario sunt aeterna: cum esse non fugiat a subiecto recepto, scilicet motore, qui est intentio formarum
imaginatarum, nec est illic impediens ex parte recipientis. Generatio igitur et corruptio non est ei nisi principium
multitudinem contingentem eis, non propter modum secundum quem sunt unica. Et ideo, cum in respectu
alicuius individui fuerit corruptum aliquod intellectum primorum intellectorum per corruptionem sui subiecti per
quod est copulatum cum nobis, et verum necesse est ut illud intellectum non sit corruptibile in respectu
uniuscuiusque individui. Et ex hoc modo possemus dicere quod intellectus speculativus est unus in omnibus.
In De anima, comm.5
(ed. Venetiis, 1562, p.146a-c)
Formare per intellectum, sicut dicit Aristoteles, est sicut comprehendere per sensum; comprehendere autem per
sensum perficitur per duo subiecta quorum unum est subiectum per quod sensus fit verus, et est sensatum extra
animam. Aliud autem est subiectum, per sensus est forma exsistens et est prima perfectio sentientis. Necesse est
etiam ut intellecta in actu habeant duo subiecta: quorum unum est subiectum per quod sunt vera, scilicet formae,
quae sunt imagines verae; secundum autem est illud, per quod intellecta sunt unum entium in mundo, et istud est
intellectus materialis. Nulla nempe est differentia in hoc inter sensum et intellectum, nisi quia subiectum sensus,
per quod est verus, est extra animam, et subiectum intellectus, per quod est verus, est intra animam.
In De anima, comm.5
(ed. Venetiis, 1562, p.148e-f)
Et, cum declaratum est ex praedictis dubitationibus quod impossibile est ut intellectus copuletur cum unoquoque
hominum, et numeretur per numerationem eorum per partem, quae est de eo quasi materia, scilicet intellectum
materialem, remanet ut continuatio intellectorum cum nobis hominibus fit per continuationem intentionis
intellectae cum nobis, et sunt intentiones imaginatae, scilicet partis quae est in nobis de eis aliquo modo quasi
forma. Et ideo dicere puerum esse intelligentem in potentia potest intelligi duobus modis. Quorum unus est quod
formae imaginatae quae sunt in eo, sunt intellectae in potentia. [f] Secundus autem, quod intellectus materialis,
qui innatus est recipere intellectum illius formae imagimatae, est recipiens in potentia, et continuatus cum nobis
in potentia.
In De anima, comm.5
(ed. Venetiis, 1562, p.151d)
Tertia autem quaestio quae est quaestio intellectus materialis est aliquid ens, et non est aliqua formarum
materialium, neque etiam prima materia, sic dissolvitur. Opinandum est nam quod istud est quartum genus esse,
quemadmodum nam sensibile esse dividitur in formam et materiam, sic intelligibile esse oportet dividi in
consimilia his duobus, scilicet in aliquod simile formae, et in aliquod simile materiae. Et hoc necesse est in omni
intelligentia abstracta, que intelligit aliud. Et si non, non esset multitudo in formis abstractis. Et ideo declaratum
est in Prima philosophia, quod nulla est forma liberata a potentia simpliciter, nisi prima forma, quae nihil
intelligit extra se: sed essentia eius est quidditas eius: aliae autem formae diversantur in quidditate, et essentia
quoquo modo. Et, nisi esset hoc genus entium quod scivimus in scientia animae, non possemus intelligere
multitudinem in rebus abstractis: quemadmodum, nisi sciremus hic naturam intellectus, non possemus intelligere
quod virtutes moventes abstractae debent esse intellectus. Et hoc latuit multos modernos, adeo quod negaverunt
illud, quod dicit Aristoteles in tractatu sui libri, quod necesse est ut formae abstractae moventes corpora coelestia
sint secundum numerum corporum coelestium. Et ideo scire de anima necessarium est in sciendo primam
philosophiam.
1

