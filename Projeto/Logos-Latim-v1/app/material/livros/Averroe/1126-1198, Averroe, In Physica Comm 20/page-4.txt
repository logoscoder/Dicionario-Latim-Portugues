imaginatae quando sensus fuerit absens. Et ideo dictum fuit illic quod, cum istae tres virtutes adiuverint se ad
invicem, forte representabunt individuum rei, secundum quod est in suo esse, licet autem non sentiamus ipsum.
Et intendebat hic per intellectum passibilem formas imaginationis, secundum quod in eas agit virtus cogitativa
propria homini. Ista nam virtus est aliqua ratio et actio eius nihil est aliud quam ponere intentionem formae
imaginationis cum suo individuo apud rememorationem, aut distinguere eam ab eo apud formationem. Et
manifestum est quod intellectus qui dicitur materialis recipit intentiones imaginatas post hanc distinctionem. Iste
igitur intellectus passibilis necessarius est in formatione. Recte igitur dixit "et non rememoramur", quia iste est
non passibilis. Et intellectus passibilis est corruptibilis, et sine hoc nihil intelligit, id est sine virtute imaginativa
et cogitativa nihil intelligit [d] intellectus qui dicitur materialis. Hae enim virtutes sunt quasi res quae praeparant
materiam artifici ad recipiendum actionem artificii. Haec igitur est una expositio.
Et potest exponi alio modo, et est quod cum dixit, "et non est quandoque iste intelligens et quandoque non
intelligens", intendit cum non fuerit acceptus, secundum quod intelligit et formatur a formis materialibus
generabilibus et coruptibilibus, sed fuerit acceptus simpliciter, et secundum quod intelligit formas abstractas,
liberatas a materia, tunc non invenitur quandoque intelligens et quandoque non intelligens, sed invenietur in
eadem forma, verbi gratia in modo per quem intelligit intellectum agentem: cuius proportio est ad ipsum, sicut
diximus, sicut lucis ad diaphanum. Opinandum est enim quod iste intellectus qui est in potentia, cum declaratum
est quod est aeternus, et quod innnatus est perfici per formas materiales, dignior est ut fit innatus perfici per
formas non materiales quae sunt intellectae in se. Sed non in primo copulatur nobiscum ex hoc modo sed in
postremo, quando perficitur generatio intellectus, qui est in habitu, ut declarabimus post. Et secundum hanc
expositionem, cum dixit [e] "et, cum fuerit abstractus est, quod est tantum non mortalis", innuit intellectum
materialem, secundum quod perficitur per intellectum agentem, quando fuerit copulatus nobiscum ex hoc modo
deinde abstrahitur et forte innuit intellectum materialem in sua continuatione prima nobiscum, scilicet
continuatione quae est per naturam. Et appropriavit ipsum per hanc particulam “tantum” annuendo ad
corruptionem intellectus, qui est in habitu ex modo per quem est corruptibilis.
Et videtur quando quis intuebitur intellectum materialem cum intellectu agente, apparebunt esse duo uno modo,
et unum alio modo. Sunt enim duo per diversitatem actionis eorum. Actio enim intellectus agentis est generare,
istius autem informari. Sunt autem unum, quia intellectus materialis perficitur per agentem et intelligit ipsum. Et
ex hoc modo dicimus quod intellectus continuatus nobiscum apparent in eo duae virtutes, quarum una est activa,
et alia est de genere virtutum passivarum, et quam bene assimilat illum Alexander igni. Ignis enim est innatus
alterare omne corpus per virtutem existentem in eo: sed tamen cum hoc patitur quoquo [f] modo ab eo, quod
alterat: et assimilatur cum eo aliquo modo similitudinis. Illum acquirit ab eo formam igneam minorem forma
ignea alterante. Haec enim dispositio valde est similis dispositioni intellectus agentis cum passibilis, et cum
intellectis, quae generat, est enim agens ea uno modo, et recipiens ea alio modo.
Et secundum hoc erit sermo in quo dixit "et non rememoramur, etc.", dissolutio quaestionis quae fecit antiquos
expositores credere intellectum qui est in habitu, esse aeternum: et fecit Alexandrum opinari intellectum
materialem esse generabilem et corruptibilem in qua dicebatur quaestio intellecta a nobis sunt non aeterna cum
hoc quod intellectus est aeternus, et recipiens est aeternus. Et quasi diceret respondendo quod causa in hoc est
quia intellectus materialis nihil intelligit sine intellectu passibili, licet sit agens et recipiens sit sicut
comprehendere colorem. Color nam non est, licet lux sit et visus sit, nisi coloratum sit. Et tunc secundum quam
istarum expositionum dicatur litera erit conveniens verbis Aristotelis et suis demonstrationibus [165a] sine aliqua
contradictione, aut exitu a manifesto suis sermonis. Et ideoque non est recte uti in doctrina verbis aequivocis,
nisi in eis quae licet sint diversa, tamen conveniunt in omnibus intentionibus, de quibus possunt dici. Et
demonstrat quod intendebat hic per intellectum passibilem virtutem imaginativam humanam hoc quod cecidit in
alia translatione loco, quod dixit “quod est non passibilis, et intellectus passibilis est corruptibilis”. Dicit nam in
illa translatione: “et quod induxit nos ad dicendum quod iste intellectus non alteratur, neque patitur, et quod
existimatio est imaginatio intellectus passibilis, et quod corrumpitur et non comprehendit intellectum, et nihil
intelligit sine imaginatione”.
Hoc nomen igitur intellectus secundum hoc dicitur in hoc liber quatuor modis. Dicitur nam de intellectu
materiali, et de intellectu qui est in habitu, et de intellectu agente et virtute imaginativa. Et debes scire quod nulla
differentia est secundum expositionem Themistii et antiquorum expositorum et opinionem Platonis in hoc quod
intellecta existentia in nobis sunt aeterna, et ad discernere est rememorari. Sed Plato dixit quod ista intellecta
sunt in nobis quandoque, et quandoque non, propter hoc quod subiectum praeparatur [b] ad recipiendum ea
quandoque et quandoque non. Et ipsa in se ita sunt: antequam recipiamus, sicut post, et ita sunt extra animam,

