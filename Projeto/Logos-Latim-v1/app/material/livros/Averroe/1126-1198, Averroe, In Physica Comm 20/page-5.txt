sicut in anima. Themistius autem dixit. Et hoc scilicet quod quandoque sunt copulata, et quandoque non, accidit
eis propter naturam recipientis. Opinatur enim quod intellectus agens non est innatus continuari nobiscum in
primo, nisi secundum quod tangit intellectum materialem. Et ideo accidit ei ex hoc modo diminutio ista, cum
continuatio cum intentionibus imaginatis est uno modo quasi receptio, et alio modo quasi actio: et ideo intellecta
sunt in eo in dispositione diversa a suo esse in intellectu agente. Et fiducia in intelligendo hanc opinionem est
quod causa movens Aristotelem ad ponendum intellectum materialem esse non est quia est hic intellectum
factum: sed causa in hoc est, aut quia, cum fuerit inventa intellecta quae sunt in nobis secundum dispositiones
non convenientes intellectibus simplicibus, tunc fuit [c] dictum quod iste intellectus qui est in nobis est
compositus ex eo quod est in actu, scilicet intellectu agente, et ex eo quod est in potentia: aut quia continuatio
secundum hanc opinionem est similis generationi, et asimilatur agenti et patienti, scilicet in sua continuatione
cum intentionibus imaginationis. Secundum igitur hanc opinionem agens, et patiens, et factum erunt idem. Et est
dictum ab istis tribus dispositionibus per diversitatem quae accidit ei.
Nos autem opinamur quod non movit ipsum ad ponendum intellectum agentem nisi hoc quod intellecta
speculativa sunt generata secundum modum quem diximus. Considera ergo hoc quoniam est differentia inter
istas tres opiniones, scilicet Platonis et Themistii opinionem nostram. Et secundum expositionem Themistii non
indigetur in istis intellectis nisi ad ponendum intellectum materialem tantum, aut intellectum materialem, et
agentem secundum modum similitudinis. Ubi nam non est vera generatio, non est agens. Et nos convenimus cum
Alexandro in modo ponendi [d] intellectum agentem, et differimus ab eo in natura intellectus materialis. Et
differimus a Themistio in natura qui est in habitu et in modo ponendi intellectum agentem. Et nos etiam quoquo
modo convenimus cum Alexandro in natura intellectus qui est in habitu, et alio modo differimus.
Hae igitur sunt differentiae, quibus dividuntur opiniones attributae Aristoteli. Et debes scire quod usus et
exercitium sunt causae eius, quod apparet de potentia intellectus agentis, qui est in nobis ad abstrahendum et
intellectus materialis ad recipiendum: sunt, dico, causae propter habitum existentem per usum et exercitium in
intellectu passibili, et corruptibili, quem vocavit Aristoteles passibilem. Et dicit aperte ipsum corrumpi. Et, si
non, contingeret ut virtus, quae est in nobis agens intellecta esset materialis, et similiter virtus passibilis. Et ideo
nullus potest rationari per hoc super hoc quod intellectus materialis admiscetur corpori. Illud enim quod dixit
opinans ipsum esse admixtum in responsione istius sermonis, in intellectu agente dicimus nos, in responsione
eius in intellectu materiali. Et per istum intellectum quem vocat Aristoteles passibilem, diversantur homines in
quatuor virtutibus dictis in Topicis quas Alfarabius [e] numeravit in Elenchis. Et per istum intellectum differt
homo ab aliis animalibus. Et, si non, tunc necesse esset ut continuatio intellectus agentis et recipientis cum
animalibus esset eodem modo. Intellectus quidem operativus differt a speculativo per diversitatem praeparationis
existentis in hoc intellectu. His igitur declaratis revertamur ad nostram viam et dicamus.

