In De anima, comm.5
(ed. Venetiis, 1562, p.152 c-f)
Et cum intellectus materialis fuerit copulatus secundum quod perficitur per intellectum agentem, tunc nos sumus
copulati cum intellectu agente. Et ista dispositio dicitur adeptio, et intellectus adeptus, ut post videbitur. Et iste
modus secundum quem posuimus essentiam intellectus materialis dissolvit omnes quaestiones contingentes huic
quod ponimus, quod intellectus est unus et multa. Quoniam, si res intellecta apud me et apud te fuerituna
omnibus modis, continget quod cum ego scirem aliquod intellectum ut tu scires etiam illud ipsum, et alia multa
impossibilia. Et si posuerimus eum esse multa, continget ut res intellecta apud me et apud te sit unum in speciae
et duae in individuo, et sic res intellecta habebit rem intellectam. Et sic procedit in infinitum. Et sic erit
impossibile ut discipulus addiscat a magistro, nisi scientia quae est in magistro sit virtus generans et creans
scientiam quae est in discipulo, ad modum secundum quem iste ignis generat alium ignem sibi similemin specie,
quod est impossibile. Et hoc, quod scitum est idem in magistro et discipulo, ex hoc modo fecit Platonem credere
quod disciplina esset rememoratio. Cum igitur posuerimus rem intelligibilem quae est apud me et apud te multa
in subiecto, secundum quod est vera, scilicet formam imaginationis unam in subiecto, secundum quod est
intellectus ens et est immaterialis, dissolvuntur istae quaestiones perfecte.
In De anima, comm.20
(ed. Venetiis, 1562, p.163a - 165e)
[Ea vero quae potentia est ... etc. (430a 20-25)
[163a] Istud capitulum potest intelligi tribus modis, quorum unus est secundum opinionem Alexandri, et
secundus secundum opinionem Theophrasti et aliorum expositorum, et tertius secundum opinionem, quam nos
narravimus: et est magis manifestum secundum verba. Potest nam intelligi secundum Alexandrum quod
intendebat per intellectum in potentia praeparationem existentem in complexione humana scilicet quod potentia
et praeparatio, quae est in homine ad recipiendum intellectum, in respectu uniuscuiusque individui est prior
tempore intellectu agente: simpliciter autem intellectus agens est prior. Et, cum dixit "neque est quandoque
intelligens et quandoque non", intendit intellectum agentem. Et, cum dixit "et, cum fuerit abstractus, est quod est
tantum, non mortalis" intendit quod iste intellectus, cum fuerit copulatus in nobis, et intellexerimus per illum alia
entia, secundum quod est forma nobis ipse solus, tunc inter partes intellectus est non mortalis. Deinde dicit "et
non rememoramur, etc." haec est quaestio circa intellectum agentem, secundum quod copulatur nobis, et
intelligimus per illum. Potest nam quis dicere quod, cum intellexerimus per aliquod aeternum, necesse est ut
intelligamus per illud [b] idem post mortem, sicut ante. Et dixit respondendo quod intellectus iste non copulatur
nobis, nisi mediante esse intellectus materialis generabilis et corruptibilis in nobis; et, cum iste intellectus fuerit
corruptus in nobis, neque rememorabimur. Forte igitur Alexander ita exposuit hoc capitulum; licet non viderimus
expositionem suam in hoc libro.
Themistius autem intelligit per intellectum, qui est in potentia, intellectum materialem abstractum, cuius esse
demonstratum est. Et intelligit per intellectum, cuius fecit comparationem cum hoc intellectum agentem,
secundum quod continuatur cum intellectu qui est in potentia, et hoc quidem est intellectus speculativus apud
ipsum. Et, cum dixit "et non quandoque intelligit, non quandoque non intelligit", intelligit agentem, secundum
quod non tangit intellectum materialem. Et, cum dicit "et, cum fuerit abstractus, est quod est tantum non
mortalis", intendit intellectum agentem, secundum quod est forma intellectui materiali. Et hoc est intellectus
speculativus apud ipsum. Et erit ista quaestio contra intellectum agentem, secundum quod tangit intellectum
materialem. Et est [c] speculativus secundum quod est forma intellectui materiali: et hoc est intellectus
speculativus. Sed, cum dixit "et non rememoramur" dicit quod remotum est ut ista dubitatio ab Aristotele sit
circa intellectum, nisi secundum quod intellectus agens est forma in nobis. Dicit enim quod ponenti intellectum
agentem esse aeternum, et intellectum speculativum esse non aeternum, non contingit haec quaestio, scilicet
quare non rememoramur post mortem, quod intelligimus in vita. Et est, sicut dixit, ponere enim istam
quaestionem circa intellectum agentem secundum quod est adeptus: ut Alexander dicit, remotum est. Scientia
enim existens in nobis in dispositione adeptionis aequivoce dicitur cum scientia in nobis existente per naturam et
disciplinam. Ista dicitur quaestio, ut apparet, non est nisi in scientia existente per naturam. Impossibile est nam ut
ista quaestio sit nisi circa cognitionem aeternam, existentem in nobis, aut per naturam, ut dicit Themistius, aut
per intellectum adeptum in postremo. Quia igitur haec quaestio apud Themistium est circa intellectum
speculativum, et initium sermonis Aristotelis est de intellectu agente, ideoque opinatus fuit quod intellectus
speculativus est agens apud Aristotelem secundum quod tangit intellectum materialem. Et testatur super omnia
ista ex hoc, quod dixit in primo tractatu [d] de intellectu speculativo. Fecit enim illic eandem quaestionem, quam
hic: et dissoluit eam per hanc eandem dissolutionem. Dicit nam in principio istius libri: "intellectus autem vero

