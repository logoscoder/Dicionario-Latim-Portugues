Limentinum, quis Limam custodiam liminum gerere et ianitorum officia sustinere, cum fanorum <limina>
cotidie videamus et privatarum domorum convelli et subrui nec sine his esse flagitiosos ad lupanaria commeatust
quis curatores obliquitatum Limos, quis Saturnum praesidem sationis, quis Montinum montium, quis segnium
Murcidam? quis ad extremum deam Pecuniam esse credat, quam velut maximum numen vestrae indicant litterae
donare anulos aureos, loca in ludis atque in spectaculis priora, honorum suggestus summos, amplitudinem
magistratus, et quod maxime pigri ament, securum per opulentias otium..
10.1. Quodsi habent in sedibus suos proprios praesides ossa, mella et limina ceteraqua alia, | f. 84 | quae vel
cursim perstrinximus vel nimietatis non adtigimus taedio, licet consimili ratione mille alios deos inducere, qui
rebus innumeris debeant suam curam custodiamque praebere. 2. Cur enim deus praesit mell√¨ uni tantummodo,
non praesit cucurbitis, rapis, non cunelae, nasturtio, non viciis betaciis caulibus? cur sola meruerint ossa tutelam,
non meruerint ungues pili cetera que alia locis posita in obscuris et verecundioribus partibus? 3. Et sunt casibus
obnoxia plurimis et curam magis deorum diligentiam que desiderant. Aut si et has dicitis partes suis agere sub
tutelatoribus divis, incipient totidem dii esse quot res sunt: nec explicabitur ratio, cur non rebus omnibus divinae
praesideant curae, si certas res esse quibus praesint numina et provideant dixeritis..
11.1. Quid dicitis, o patres novarum religionum, quid potestatum? hoscine a nobis deos violari et neglegi
sacrilego clamitatis queritamini que contemptu, Lateranum genium focorum, Limentinum praesidem liminum,
Pertundam Perficam Noduterensem? et quia non supplices Mutuno procumbimus atque Tutuno, ad interitum res
lapsas atque ipsum dicitis mundum leges suas et constituta mutasse? 2. Atquin videte, perspicite, ne dum talia
confingitis monstra talia atque molimini, deos offenderitis certissimos, si modo sunt ulli qui istius nominis
mereantur sustinere atque habere fastigium, nec propter aliam causam mala ista quae dicitis | f. 84b | ferveant et
cotidianis accessionibus insolescant. 3. "Cur ergo, e vobis fortasse aliquis dixerit, esse falsum istos deos? Et
invocati ab haruspicibus parent, et suis acciti nominibus veniunt et fidelia reddunt responsa quaerentibus". 4. Possumus optinere falsum esse quod dicitur, vel quod suspicionibus plenissima res tota est, vel quod multas
cotidie praedictionum videmus aut aliter cadere aut in contrarios exitus frustrata expectatione torqueri..
12.1. Sed sint, ut adseritis, verae: unde tamen facietis fidem, Melloniam verbi causa vel Limentinum inserere se
fibris et ad rerum quas quaeritis significantias aptare? numquid illorum aliquando vidistis os habitum faciem, aut
eadem haec possunt in pulmonibus aut iocusculis conspici? nonne accidere fieri, licet astu dissimuletis, potest ut
alter pro altero subeat fallens ludens decipiens atque invocati speciem praestans? 2. Si magi, haruspicum fratres,
suis in accitionibus memorant antitheos saepius obrepere pro accitis, esse autem hos quosdam materiis ex
erassioribus spiritus, qui deos se fingant nesciosque mendaciis et simulationibus ludant, cur non ratione non
dispari credamus hic quoque subicere se alios pro eis qui non sunt, ut et vestras opinationes firment et sibi
hostias caedi alienis sub nominibus gaudeant? .
13.1. Aut si haec accipere rei novitate rennuitis, unde vobis est scire an sit unus aliquis qui succedat pro omnibus
quos invocatis partibusque se cunctis locorum divisionumque supponens multorum vobis speciem divorum
praebeat et | f. 85 | potestatum? 2. "Quisnam iste est unus?" interrogabit<is> forte. - Possumus instituti veris
auctoribus dicere, sed ne nobis fidem habere nolitis, Aegyptios Persas Indos Chaldaeos Armenios interroge<tis>
omnesque illos alios, qui [in] interioribus viderunt et cognoverunt haec artibus: iam profecto discetis, quisnam sit
deus unus vel sub eo qui plurimi, qui deos se fingant et humani generis inprudentiam ludant. 3. Iamdudum nos
pudet ad eum locum venire, in quo risum tenere non possunt non tantum puerculi et procaces, verum etiam serii
atque in maris tetrici asperitate durati. 4. Nam cum a doctoribus omnes nostris insinuatum acceperimus et
traditum, in declinationibus deorum plurativos numeros non esse, quod essent dii singuli, nec communiter ire per
plurimos uniuscuiusque nominis proprietas quiret, immemores vos facti et puerilium disciplinarum recordatione
composita et conplures subditis vocabulis isdem deos et cum sitis alias in eorum numero restrictiores, multiplices
eos rursus cognominum societate fecistis: quam quidem olim partem iudicii acris viri atque ingenio perspicaci
tam sermone Italo explicuere quam Graeco. 5. Et dare nobis conpendium potuisset res ista, si non et aliquos
videremus litterarum esse istarum expertes, et institutus a nobis sermo nos quoque conpelleret nonnihil de his
rebus quamvis ab illis sumptum commemoratumque depromere. .
14.1. Aiunt igitur theologi vestri [Cic. nat. deor. 3, 21.53] et vetustatis absconditae | f. 85b | conditores, tris in
rerum natura Ioves esse, ex quibus unus Aethere sit patre progenitus, alter Caelo, tertius vero Saturno, apud
insulam aretam et sepulturae traditus et procreatus: quinque Soles et Mercurios quinque, ex quibus, ut referunt,
Sol primus Iovis filius dicitur et Aetheris habetur nepos, secundus aeque Iovis et Hyperiona proditus genetrice,
tertius Vulcano, non Lemnio, set Nili qui fuerit filius, quartus Ialysi pater, quem Rhodi peperit heroicis
temporibus Acantho, quintus Scythici regis et versipellis habetur Circae. 2. Nam Mercurius primus, qui in
Proserpinam dicitur genitalibus adhinnivisse subrectis, supremi progenies Caeli est, sub terra est alter,
Trophonius qui esse iactatur, Maia tertius matre et Iove procreatus sed tertio, quartus suboles Nili est, cuius
nomen Aegyptia gens horret et reveretur expromere, quintus Argi est interemptor, fugitivus atque exul et
proditor apud Aegyptum litterarum. 3. Sed et Minervae, inquiunt, sicut Soles et Mercurii quinque sunt, ex quibus
prima non virgo sed ex Vulcano Apollinis procreatrix, Nili altera proles et quae esse perhibetur Aegyptia, stirps
Saturni tertia est et quae usum excogitavit armorum, Iovis quarta progenies quam Messenii Coryphasiam
nuncupant, et quae Pallantem occidit patrem incestorum adpetitorem est quinta. .
40

