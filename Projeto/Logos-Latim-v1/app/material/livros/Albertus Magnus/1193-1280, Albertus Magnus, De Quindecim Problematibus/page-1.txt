1193-1280 – Albertus Magnus – De Quindecim Problematibus
Venerabili in Christo patri ac domino Alberto, episcopo quondam Ratisponensi, frater Aegidius ordinis
praedicatorum, licet indignus, cum salute "glorificare dominum in doctrinis". Articulos, quos proponunt in
scholis magistri Parisienses, qui in philosophia maiores reputantur, vestrae paternitati tamquam vere intellectuum
illuminatrici transmittens dignum duxi, ut eos iam in multis congregationibus impugnatos vos oris vestri spiritu
interimatis.
I.
II.
III.
IV.
V.
VI.
VII.
VIII.
IX.
X.
XI.
XII.
XIII.
XIV.
XV.

1

Quod intellectus omnium hominum est unus et idem numero.
Quod ista est falsa et impropria: homo intelligit.
Quod voluntas hominis ex necessitate vult et eligit.
Quod omnia quae in inferioribus aguntur, subsunt necessitati corporum coelestium.
Quod mundus est aeternus.
Quod numquam fuit primus homo.
Quod anima, quae est forma hominis, secundum quod homo, corrumpitur corrupto
corpore.
Quod anima post mortem separata non patitur ab igne corporeo.
Quod liberum arbitrium est potentia passiva, non activa et quod de necessitate
movetur ab appetibili.
Quod Deus non cognoscit singularia.
Quod non cognoscit alia a se.
Quod humani actus non reguntur providentia Dei.
Quod Deus non potest dare immortalitatem vel incorruptibilitatem rei mortali vel
corruptibili.
Quod corpus Christi iacens in sepulchro et positum in cruce non est vel non fuit idem
numero simpliciter, sed secundum quid.
Quod angelus et anima sunt simplices, sed non absoluta simplicitate nec per accesum
ad compositionem, sed tantum per recessum a summo simplici.

PROBLEMA I. QUOD INTELLECTUS OMNIUM HOMINUM EST UNUS ET IDEM NUMERO.

Contra primum: Intellectum hominis secundum naturam et substantiam et diffinitionem cognoscere possibile
non est, nisi et natura intelligentiae et natura et substantia animae et diffinitio cognoscatur. Loquimur enim hic de
cognitione, quae est per philosophiam, et non de ea quae est secundum fidem et secundum theologiam. Quae
quamvis omnibus certior sit, tamen, quia a multis non capitur, ideo putatur difficultates velle evadere, qui ad
theologiam se confert. Ideo ex intimis philosophiae rationes assumentes de natura intellectus loquentes de
intellectu loquemur.

In philosophia igitur PERIPATETICORUM non nisi duas novas positiones invenimus a se valde differentes
et unam antiquam, in qua non differunt PERIPATETICI, sed omnes uniformiter conveniunt. Illa vero in qua
omnes conveniunt, positio est ANAXAGORAE, qui loquens de intellectu possibili dicit, quod intellectus
possibilis est separatus et immixtus, simplicissimus, nulli nihil habens commune. Propter quod QUIDAM opinati
sunt ipsum esse unum et eundem in omnibus et nullo determinatum ad unum proprie, quo ad alterum non
determinetur. Si enim ad unum aliquod determinetur, ut dicunt, illo necessario differt ab alio. Hoc autem quo
determinatur, constat, quod non est de natura intellectus, quae omnibus est communis. Aut ergo non
determinatur aut alio quodam determinatur. Si autem non determinetur, habetur propositum, scilicet quod unus et
idem est in omnibus. Si autem alio quodam determinatur quod non est de natura intellectus, hoc videbitur esse
contra hypothesim, quia cum nihil determinetur per aliquid quod sibi non est secundum aliquem modum
immixtum, sequitur, quod intellectus alicui immixtus sit, quod non congruit positioni.

Adhuc autem, si intellectus aliqua natura determinetur ad aliquid, per illud disiungetur ab aliis omnibus illam
naturam non participantibus. Cum omnis cognitio sit secundum similitudinem, sequitur, quod illorum a quibus
disiungitur per dissimilitudinem, nullam penitus potest habere cognitionem. Hoc autem omnino falsum est, cum
intellectus possibilis sit, quo est omnia fieri intelligibilia.
1

