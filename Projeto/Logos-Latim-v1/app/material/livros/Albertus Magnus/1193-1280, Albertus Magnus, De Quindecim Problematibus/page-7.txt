sunt, actu est et perfectum. Sic species a genere, sic sunt individua a speciebus, sic omnis multiplicitas trahit se
in unitatem. Quaeramus ergo ab istis, si hoc aliquis capere posset intellectus, quod primum omnibus hanc influat
similitudinem iam existentibus in natura et esse; et constat, quod hoc non est intelligibile. Oportet ergo, quod
hanc similitudinem causavit in omnibus, causans omnia secundum essentiam et in esse naturali et substantiali.
Omnia ergo ab uno perfecta sunt secundum substantiale esse et naturale. Facta sunt ergo omnia secundum esse.
Non ergo hoc modo sunt aeterna, quod principium essendi secundum substantiam et naturam non habuerunt.

6

PROBLEMA VI. QUOD NUMQUAM FUIT PRIMUS HOMO.

Sextum, quod proponunt, non est philosophicum. Philosophi enim est id quod dicit, dicere cum ratione.
Neutrum autem probari potest, scilicet quod numquam fuerit primus homo et quod aliquando fuerit primus
homo. Et cum neutrum probari possit ratione perspecta, tamen probabilius est aliquando fuisse unum primum
hominem quam non fuisse, quia quorum est una natura communis, horum est unus ingressus in esse illius
naturae, nisi sint nata per putrefactionem. Homo autem sicut nec aliquod perfectorum animalium non est de his
quae nasci possunt per putrefactionem, sicut dicit AVERROES super XI METAPHYSICAE. Igitur nullus
hominum naturaliter in esse hominis ingressus est nisi per generationem. In omni autem generatione
determinatum est generans. Quilibet igitur homo determinatum habet generantem. Omne autem determinatum
generans aliquando fuit in tempore signato. Omnis ergo homo aliquando fuit in tempore signato. Ex infinito
autem nihil est accipere signatum. Quia autem quaelibet sunt infinita, quae non contingit pertransire usque ad
hoc signatum, igitur in his quae signata et determinata sunt, non est ponere infinitum, sed necesse est ponere
aliquod primum.

Si forte dicat, quod ex constellatione diversae generationes fiant in diversis habitationis principiis, hoc iterum
est contra philosophiam, quae dicit perfectissima animalia ex solis constellationibus nasci non posse. Propter
quod PLATO in PRIMO TIMAEI LIBRO et OVIDIUS loquentes de diluviis elementorum, quae fiunt propter
stellarum exorbitationem, reservatos dicunt Pyrrham et Deucalionem, ex quibus futurum semen reservaretur
humanae generationis. Et cum homo sit imago causae primae, probabilius est constitutum primum hominem esse
a causa prima, quam aliter in esse processisse.

Et ut utamur probabilitate ipsius ARISTOTELES, quam TULLIUS ponit in I LIBRO DE NATURA
DEORUM, ubi verba ARISTOTELIS inducit dicens, quod si in deserto ex improviso stans inveniatur palatium,
in quo non nisi hirundines inveniantur, quamvis nesciatur artifex, qui fecit palatium, tamen ex ipse palatii
dispositione statim convincitur, quod hirundines illud palatium non fecerunt, sed aliqua natura intellectualis per
rationem artis fecit illud. Ita etiam cum mundus artis opus sit et rationis et in ipsis generatis non possit consistere,
<non> nisi probabile est, quod primae generatorum substantiae per rationes dei deorum in esse sunt productae.
Et haec pro certo ARISTOTELIS est philosophia, quam vulgarem ipse vocat in I libro DE CAELO ET
MUNDO. Rationabilius ergo est, quod primus homo per creationem constiterit, quam quod numquam fuerit
primus homo.

7

PROBLEMA VII. QUOD ANIMA, QUAE EST FORMA HOMINIS, SECUNDUM QUOD HOMO, CORRUMPITUR
CORRUPTO CORPORE.
Quod autem septimo dicunt animam, quae est forma hominis secundum quod homo corrumpi corrupto
corpore, ex omnimoda philosophiae procedit ignorantia, quia secundum PHILOSOPHOS nulla, quae vere forma
est, corrumpitur, quia in materia nulla est. Ea enim quae in materia est, aut imago formae est aut resonantia.

Adhuc, si ea solum vere forma est, quae non est actus alicuius materiae, sequitur solum intellectum vere
formam esse, eo quod nullius corporis actus est. Intellectus autem forma hominis est, ut homo est, qui separatur
ut incorruptibile a corruptibili. Forma ergo hominis, ut homo est, corruptibilis non est.

Si autem volunt dicere animam esse, quae est corporis entelechia vel actus, omnino ignorantiae dictum est,
7

