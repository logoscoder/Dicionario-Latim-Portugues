11 PROBLEMA XI. QUOD NON COGNOSCIT ALIA A SE.
Ex eisdem autem quae nunc dicta sunt, falsum esse probatur id quod undecimo positum est. Ex quo enim
scientia dei rerum omnium in esse et forma constitutiva est per lumen, quod ipsa est, quod ideam Stoici
vocabant, nihil autem principium cognitionis est, nisi idem quod est principium constitutionis esse, sicut probat
prima propositio libri PHYSICORUM, lumen autem primi intellectus simplicis et agentis principium constituens
est in esse formali: sequitur, quod deus illo lumine quod ipse est, omnia cognoscat et nisi ita cognosceret,
sequeretur, quod deus alium diviniorem se intellectum in intelligendo haberet, per quem suus intellectus in
intelligendo perficeretur ad actum. Quod autem hoc impossibile sit, probatum est in PRIMAE PHILOSOPHIAE
libro XI. Sic ex dictis sequitur deum omnia intelligere et scire seipso. Cum autem in omni eo quod cognoscitur
per aliud a seipso, non cognoscatur nisi per hoc quod est principium suae cognitionis, res autem cognita aliud sit
ab ipso cognitionis principio: sequitur necessario, quod in omni cognitione rerum per aliud a se cognitarum aliud
sit cognitum, aliud cognitionis principium. Deus ergo per se, ut cognitionis principium, aliud a se cognoscit.

Distingue autem, quod quaedam per se, quaedam per aliud a se cognoscuntur propter simplicia, quae sunt
cognitionis principia. In his enim idem est cognitum et cognitionis principium, et idem cognitum in talibus quae
a seipsis cognoscuntur. In hoc autem nullum sapientem in philosophicis ignorare putabam. Deus ergo si non
cognoscit per aliud a seipso, cognoscit tamen in plurimis aliud a seipso.

12 PROBLEMA XII. QUOD HUMANI ACTUS NON REGUNTUR PROVIDENTIA DEI.
Quod autem duodecimo ponitur, scilicet quod humani actus providentia dei non reguntur, error antiquus est
TULLII, qui quamvis os haberet ad lepide loquendum mirabile, tamen cor habuit fatuum in philosophia, sicut
QUIDAM ante nos dixerunt de ipso.

Facile autem improbatur, quod dicitur. Nihil enim est secundum ARISTOTELEM in ordine causarum, quod
ad id quod est ante se in eodem ordine, secundum regimen non referatur; et cessante influentia in priori, cessat
causalitas in posteriori, sicut probatur in VIII PHYSICORUM, ubi ordo ponitur moventium et motorum. Homo
ergo, qui secundum ordinem suae propriae providentiae est dominus et causa suorum actuum, aut secundum
ordinem providentiae habet aliquid ante se aut nihil. Si dicatur, quod nihil habet ante se secundum providentiae
ordinem, sequitur, quod est primum in ordine illo. Primum autem in omni ordine causarum est essentialiter
operans. Homo igitur per essentiam est providens et est ipsa providentia, quod est absurdum. Si autem aliud in
ordine providentiae habet ante se, sequitur necessario, quod hoc in omni opere providentiae suae ad aliud
secundum providentiam referatur. Cum autem primum in omni ordine regat omnia sequentia, sequitur, quod
homo in omnibus actibus suis a providentia divina regatur. Et hoc est, quod dicitur in LIBRO DE CAUSIS, quod
«primum regit res omnes praeter hoc quod commisceatur cum eis» et quod «primum est dives in se» et in
omnibus aliis.

13 PROBLEMA XIII. QUOD DEUS
MORTALI VEL CORRUPTIBILI.

NON POTEST DARE IMMORTALITATEM VEL INCORRUPTIBILITATEM REI

Quod autem decimo tertio ponitur, scilicet quod deus dare non possit rei mortali et corruptibili
immortalitatem et incorruptibilitatem, non est dictum philosophicum secundum philosophiam Peripateticorum,
sed oportet huius dicti rationem ex Stoicorum accipere philosophia.

Dicamus ergo, quod ordinum omnium ordinatorum ratio est aliqua sui ordinis; est autem corruptibilium et
incorruptibilium, sicut eorum quae frequenter fiunt, est ordo ad ea quae sunt semper, sicut patet in his quae in VI
libro PRIMAE PHILOSOPHIAE bene sunt determinata.

Quaeramus ergo ab his, quae sit prima causa ordinis istius. Constat autem, quod in priori ratio ordinis est ad
secundum. In primo ergo per intellectum agentem ratio ordinis est omnium; sed omnis ordo sapientis est, ut dicit
11

