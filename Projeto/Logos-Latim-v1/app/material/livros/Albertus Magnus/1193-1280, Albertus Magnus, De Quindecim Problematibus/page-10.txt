esset alicuius actus imperfectus, nisi esset etiam alicuius actus perfectus. Est enim actus perfectus motoris et
agentis, imperfectus autem mobilis et patientis. Cum igitur principia constituentia formam prout intellectualis et
appetibilis sint ipsius intellectus et apetitus, tales potentiae, a quibus fluunt talia formarum principia, potius sunt
activa quam passiva, et quod plus est, simpliciter sunt activa et secundum quid sunt passiva. Haec autem causa
est, quare nos sumus domini actuum nostrorum. Principium ergo talium in nobis et a nobis est. Non ergo
necessario movetur ab appetibili.

Adhuc autem talis pseudophilosophus destruit continentiam et totum librum VII ETHICAE
NICOMACHICAE, quia continens passione turpi movetur, sed non deducitur, abstinens ab insecutione
passionum per liberum arbitrium. Contingit autem illi error sicut et THEOPHRASTO, quia scilicet passiones
animae ad passiones physicas mensurantur, cum nihil simile habeant cum ipsis, sicut omnibus planum est, qui
ethicas bene sciunt philosophias.

10 PROBLEMA X. QUOD DEUS NON COGNOSCIT SINGULARIA.
Quod autem decimo dicitur, quod deus singularia non cognoscit, ex omnimoda procedit ignorantia.
Supponitur enim, quod scientia dei ad scientiam hominis sit univoca, quod in PRIMA PHILOSOPHIA est
improbatum. Scientia enim mea omnis causatur ex rebus scitis ideo, quia ex rationibus rerum et passionibus
causatur omnis nostra scientia. Propter quod omnis scientia melior est resolutionis scientia, quam analyticam
GRAECI vocant, dum vel compositum in simplex vel causatum in causam vel generaliter posterius resolvitur in
prius. Compositionis enim scientia in homine causatur a resolutiva, quia componere nescit, nisi qui novit
componentia et proportiones componentium ad invicem et ad composita. Unde necesse est resolutionis scientiam
primam esse, secundo autem eam quae est compositionis. Omnis autem resolutio perficitur abstractione.
Hominis igitur scientia est per abstractionem. Abstractio autem a rebus fit nec aliter fieri potest. Scientia ergo
hominis causatur a rebus. Scientia autem dei non a rebus fit, sed est rerum causa. Constat enim omnem formam
esse lumen intelligentiae, quia cum omnis forma detur ab intellectu, qui secundum substantiam et essentiam
intellectus est, et non ab intellectu, qui adeptus vel acquisitus vel possessus vocatur a PHILOSOPHIS, oportet,
quod omnis forma causetur ab intellectu universaliter agente omnes omnium intelligibilium formas. Hoc autem
qualiter fiat, non est possibile nisi hoc modo, quod ipsum lumen intellectus agentis forma sit eius quod per
intellectum interius, qui universaliter agens est, constituitur. Intellectus autem omnis qui rem in esse constituit et
forma, primo est ad particulare, secundo ad universale, in quo natura agit occulta per consequens. Intellectus
ergo dei et scientia divina primo sunt de particulari, et si sunt de universali, hoc erit non primo, sed per
consequens. Hoc enim vult dicere PHILOSOPHUS, quando dicit, quod talis intellectus est ut sol et «ut ars ad
materiam sustinuit». Sol enim constitutivus est visibilium in particulari et ars constitutiva artificialium in
particulari et non in universali nisi per consequens.

Amplius, omnis forma rei per hoc intellectui adepto sive possesso intelligibilis efficitur, quod ipsa est lumen
agentis intellectus, qui proprius actus est intellectus possibilis, sicut omnis color est visibilis, quia est actus lucis
solis, qui proprius actus est potentiae visivae. Oportet igitur omnem formam a lumine agentis intellectualis
substantiae constitutam esse secundum actum et essentiam. Fingat igitur iste mirabilis philosophus, qualiter
forma talis constituitur, nisi in particulari constituatur. Et hoc est, quod in LIBRO DE CAUSIS dicitur, quod
intelligentia scit res inferiores per hoc quod est causa earum.

Si forte dicat, quod intellectus constituens sua effecta non cognoscit ea quae constituit, hoc omnino ridiculum
est, quia talis constitutio operatio est substantiae, quae secundum seipsam est intellectus et est operatio vitae et
cognitionis taliterque operans et se cognoscit et opus suum et operatum. Scit ergo talis substantia omnia quae
operatur. Et hoc pro certo philosophorum sententia est Peripateticorum. Sed quidam sophistice de scientia dei
sicut de scientia hominis disputantes non intelligunt dicta philosophorum.

10

