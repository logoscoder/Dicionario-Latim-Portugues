ARISTOTELES. Ex ordine ergo sapientis est quaedam longe a primo distare et quaedam non. Sed ex longe
distare vel non distare causatur quaedam esse corruptibilia, quaedam esse incorruptibilia. Ex ordine ergo et
potestate primi ordinantis est, quod quaedam sunt corruptibilia, quaedam autem non, et non est a materia et
substantia ordinatorum nisi sicut ex consequenti. Primum autem agens non variatur secundum posse. Potest
autem adhuc deus dare, sicut primo potuit, quod quaedam fiant corruptibilia per longe distare et quaedam
incorruptibilia per hoc quod per aliquem modum propinquissima efficiuntur ad primum. Et hoc est, quod dixit
PLATO: dii deorum, quorum pater opifexque ego, voluntate mea incorruptibiles, corruptibiles autem natura.
Hinc est etiam, quod QUIDAM ALCHIMICORUM sapientes elementalem substantiam in caelum dicunt posse
converti per hoc quod materia corruptibilis potest reduci ad incorruptibilium dispositionem et ordinem.

14 PROBLEMA XIV. QUOD

CORPUS CHRISTI IACENS IN SEPULCHRO ET POSITUM IN CRUCE NON EST VEL
NON FUIT IDEM NUMERO SIMPLICITER, SED SECUNDUM QUID.

Quod autem decimo quarto ponitur, quod scilicet corpus Christi iacens in sepulcro et suspensum in cruce non
sit idem numero simpliciter, sed secundum quid, ideo dictum videtur, quod in aliis corpus exanime aequivocum
est ad corpus animatum. Sed de corpore Christi loqui per philosophiam temerarium est, eo quod rationi humanae
non subicitur. Tamen etiam hoc dictum contra rationem est corporis domini. In ipso enim fuit potestas ponendi
animam et iterum sumendi eam virtute latentis in se divinitatis. Anima ergo Christi, quamvis per mortem
destiterit a corpore, tamen numquam destitit a divinitate, quae latebat in corpore. Non ergo in toto destitit ab eo
quod fuit actu in corpore. Corpus igitur etiam in sepulchro potestate divinitatis tenuit animam. Non ergo fuit
aliud et aliud, sed idem numero secundum esse corporis non simpliciter, sed modo quodam fuit aliud et aliud.
Huius autem signum est, quod corpus Christi corruptionem experiri non potuit. Et huius causa esse non potuit,
nisi quia per mortem non destitit a divinitate, et corpus et animam continente. De hoc tamen non multum loqui
expedit philosopho.

15 PROBLEMA XV. QUOD

ANGELUS ET ANIMA SUNT SIMPLICES, SED NON ABSOLUTA SIMPLICITATE NEC
PER ACCESSUM AD COMPOSITIONEM, SED TANTUM PER RECESSUM A SUMMO SIMPLICI.

Quod autem decimo quinto ponitur angelum et animam esse simplices non simpliciter sive absoluta
simplicitate, neque tamen simplices esse per accessum ad compositionem, sed per recessum a summo et primo
simplici: in seipso sui ipsius habet contradictionem. Nullo enim modo potest esse recessus a summo et primo
simplici nisi per accessum ad compositionem. Aut enim per aliquid dissimile recedit a primo simplici aut non. Si
enim per aliquid recedit, sequitur, quod constans ex simili et dissimili compositum est secundum sui ipsius
substantiam et naturam. Si autem per nihil recedit, sequitur necessario, quod simplicitas eius sit prima
simplicitas. Quod si dicatur, sequitur, quod secundum est primum, quod inconvenientissimum est.

Adhuc autem, ordines intelligentiarum distingui non possunt nisi actu et potentia, et tali potentia, quae actum
primi determinat ad esse secundi et tertii et sic deinceps, sicut patet omnibus, qui dicta philosophorum legerunt
de ordinibus intelligentiarum. Multo minus ergo anima et angelus in ordine suo determinantur ad esse nisi per
actum et potentiam, quae actum illum ad esse determinat secundum substantiam. Ergo angelus et anima
composita sunt et non simplicia. Quae autem sit talis compositio, non est inquisitum, et ideo de hoc nihil est
dicendum ad praesens.

De quindecim ergo problematibus in ante habitis numeratis ista dicta sufficiant ad praesentem intentionem.

Ecce istud apologeticum a nobis breviter propter corroborationem conceptum est et de intimis philosophiae
extractum, quo is qui philosophiam ignorat, ad legendum hoc idoneus non inveniatur.
1 PROBLEMA I. QUOD INTELLECTUS OMNIUM HOMINUM EST UNUS ET IDEM
NUMERO........................................................................................................ 1
2 PROBLEMA II. QUOD ISTA EST FALSA VEL IMPROPRIA: HOMO INTELLIGIT........4
12

