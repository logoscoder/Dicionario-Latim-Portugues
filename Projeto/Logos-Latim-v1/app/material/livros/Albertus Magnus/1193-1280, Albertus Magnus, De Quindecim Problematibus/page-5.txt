3

PROBLEMA III. QUOD VOLUNTAS HOMINIS EX NECESSITATE VULT ET ELIGIT.

Quod autem tertio dicunt, quod voluntas hominis ex necessitate vult et eligit, numquam potuit dicere nisi
homo penitus illitteratus, quia omnis ratio et omnis ethicorum schola tam Stoicorum quam Peripateticorum
clamat nos dominos esse actuum nostrorum et ideo laudabiles vel vituperabiles. PHILOSOPHI autem de natura
animae sermocinantes in hoc a natura distinguunt animam, quia natura est ad unum per se, anima vero plurium
per se operativa et etiam contrariorum et contradictoriorum electiva. Quorum nihil verum est, si homo ex
necessitate vult, quod vult, et eligit ex necessitate, quod eligit.

Adhuc, si verum est, quod dicunt, iam voluntas non est voluntas, quod patet in HERMETE TRISMEGISTO
et ARISTOTELE et in omnibus qui in decem ordinibus causas distinxerunt, in qua distinctione semper voluntas
a necessitate distincta est.

Adhuc, secundum hoc fortuna non est de his quae fiunt a proposito, quia fortuna non admittit necessitates, et
sic magna pars SECUNDI PHYSICORUM falsa est.

Et quod coniungunt electionem voluntati, quae numquam est voluntatis, non fuit philosophicum et, ut
breviter dicatur, ita absurdum est illud, quod non est dignum responsione.

Si autem hoc dicunt propter fatum et constellationem, quam poeta dicit necessario trahere voluntatem - dicit
enim POETA: «Te tua fata trahunt, ne coepta relinquere possis» - hoc dictum imperitorum est et malitiae
solacium. Probatum est in principio libri, qui arabice ALARBA, latine autem QUADRIPARTITUM vocatur,
quod fatum, quod ex constellatione est, necessitatem non imponit propter tres causas. Quarum una est, quia non
immediate, sed per medium advenit, cuius inaequalitate impediri poterit; secunda autem, quia per accidens, sed
non per se operatur in natis; operatur enim per primas qualitates, quae non per se virtutes stellarum accipiunt;
tertium est, quod operatur in hoc in quod operatur, in diversitate et potestate materiae natorum, quae materia
uniformiter et, prout sunt in caelis, recipere non potest caelorum virtutes. Omni ergo modo ridiculosum est, quod
dicunt.

4

PROBLEMA
CAELESTIUM.

IV. QUOD

OMNIA QUAE IN INFERIORIBUS AGUNTUR, SUBSUNT NECESSITATI CORPORUM

Id vero quod quarto inducunt, quod omnia quae in inferioribus aguntur, necessitati subsunt corporum
caelestium, eundem fere habet modum improbationis. Hoc tamen mirabile est, quod philosophiae professores
contra ea dicunt quae in philosophia probata sunt. Si enim VI LIBER PRIMAE PHILOSOPHIAE legitur, facile
patet, qualiter ea quae in inferioribus aguntur, superiorum subsunt regimini. Ibi enim ostenditur, qualiter id quod
in naturalibus causis frequenter est et non semper et ubique, cadit ab eo quod semper est, et non assequitur
necessitatem eius quod semper est. Probatur etiam, qualiter id quod raro est in casu et fortuna, cadit ab eo quod
frequenter est, et non assequitur ordinem eius. Et ut omnino pateat eorum ignorantia, in II DE GENERATIONE
ET CORRUPTIONE probatum est, quod quamvis allatio solis et planetarum in circulo declivi sit causa
generationis inferiorum et recessus eorundem in eodem circulo sit causa corruptionis et sint aequales periodi
generationis et corruptionis: tamen inferiora periodi aequalitatem et ordinem non assequuntur propter materiae
inaequalitatem et inordinationem. Quis autem dubitet propositum hominis magis inaequale et inordinatum esse
quam naturae? Multo minus ergo propositum necessitati subiacet quam natura.

Sed quia, ut dicit ARISTOTELES, non sufficit falsum ostendere, nisi etiam causa falsitatis ostendatur, ideo
resumentes dicimus, quod anima humana secundum PHILOSOPHOS est imago mundi. Propter quod in ea parte
qua imago intelligentiae et causae primae est, impossibile est eam motibus caelestium subiacere. In ea autem
parte qua in organis est, quamvis sidereis moveatur scintillationibus, tamen necessitatem et ordinem superiorum
non assequitur, et sic nec in illa parte necessitati subiacet vel subditur superiorum. Probatur autem hoc a HALY
in COMMENTO SUPER CENTILOQUIUM PTOLEMAEI, qui dicit de rege, cuius omnes significatores mali et
5

