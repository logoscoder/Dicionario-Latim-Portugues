ille propter ignorantiam a scholis philosophiae est eiciendus, quia talis pro certo ignorat ipsa philosophiae
principia.
Si autem dicatur, quod ipse PHILOSOPHUS dicat in XI METAPHYSICAE, quod non tota anima hominis
separatur, pro certo hoc non dicit PHILOSOPHUS propterea, quod non tota substantia separatur, sed quia non
tota separatur secundum esse potentiarum.

8

PROBLEMA VIII. QUOD ANIMA POST MORTEM SEPARATA NON PATITUR AB IGNE CORPOREO.

Dicunt octavo, quod anima separata post mortem non patitur ab igne corporeo. Sed hoc nullo modo est
philosophicum, cum tamen a SOCRATE in FINE LIBRI, qui PHAEDON appellatur, infernalia distincta sunt
loca poenarum et fluvii infernales et loca bonorum interlucentibus gemmis adornata. Quem modum etiam
imitatus est ISAAC in LIBRO DE DIFFINITIONIBUS et multi poetarum etiam talia loca cantaverunt cantu
philosophico, qui fabula vocatur.

Dicant ergo isti, si anima rationalis aliquid patitur in corpore vel non. Et si quidem non patitur, tunc penitus
est impassibilis homo doloris, cum tamen dolor sit sensus contrarii dissolventis. Si autem patitur, constat, quod
corporeo affligente patitur. Cum ergo sit extra corpus eiusdem naturae cuius est in corpore, constat, quod etiam
extra corpus ab affligente corporeo pati potest.

Si forte dicunt, quod anima in corpore habet contrarium, sed non exuta corpore, istud secundum omnem
philosophiam verum non est, quia in PHI LOSOPHIA determinatum est, quod finis prosperitatis animae
separatae, quae est ultima felicitas, est in hoc quod coniungitur primo motori. Constat autem, quod secundum
omnes STOICOS peccatum est, quod a primo motore disiungit, et hoc coniunctioni est contrarium. Habet igitur
anima exuta aliquid contrarium. Sicut ergo dolet de contrario in corpore, ita dolet de contrario extra corpus.

Adhuc autem probari non potest, quod anima non doleat de affligente corporaliter, quia hoc est contra
sensuum experimentum. Apprehensio autem affligentis ut affligentis facit internum animae dolorem. Ergo etiam
apprehensio affligentis extra corpus facit internum animi dolorem. Quae ergo est causa, quod dicatur, quod exuta
non doleat de affligente corporeo? Et hoc est quod dicit GREGORIUS, quod hoc est in igne ardere quod ignem
videre, hoc est ut affligens apprehendere.

Si autem dicere velit, quod corporale ad dolorem animalem agere non potest, hoc penitus absurdum est, quia
in calore naturali, qui ignis est, videmus actiones ad sensum animae et delectando et tristando, quia quamvis sit
igneus talis calor, tamen ab anima informatus et motus ad animae agit operationes et passiones. Quid ergo
prohibet ignem corporeum a primo motore vim accipere, inquantum est instrumentum eius, quod agat in animam
animali et non corporali actione vel passione? Nec aliquid talium est contra philosophiam Stoicorum vel etiam
Peripateticorum, sed talia aut ex ignorantia aut certe ex odio fidei procedunt magis quam ex probata veritate.

9

PROBLEMA IX. QUOD LIBERUM ARBITRIUM EST POTENTIA PASSIVA, NON ACTIVA ET QUOD DE
NECESSITATE MOVETUR AB APPETIBILI.
Quod vero nono dicunt liberum arbitrium esse potentiam passivam et non activam et ideo de necessitate
moveri ab ipso appetibili, omnino absurdum est et contra principia ethicorum philosophorum. Acceptivae enim
dicuntur illae potentiae quae passivae vocantur in anima, sicut patet in libro DE ANIMA III. Acceptio numquam
sine actione perficitur, et ideo tales potentiae simpliciter passivae esse <non> possunt. Tales enim potentiae suo
et de suo conferunt formis, quae in ipsis sunt, sicut perspicuum suo et de suo confert formae visibilis, quod est in
ipso secundum esse luminis et perspicui tantum. Et hoc modo intellectus et omnis acceptionis pars confert
formae et agit in ea veritatem et simplicitatem, qua in ipso est forma intelligibilis. Et cum intellectus de appetibili
in appetitum faciat nuntium, constat, quod etiam de eo quod est appetitus, confertur appetibili, quod ipsum est in
appetitu. Talis autem operatio a PHILOSOPHIS actus perfectus et non imperfectus esse dicitur, quia motus non
9

