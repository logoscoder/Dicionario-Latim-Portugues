Fatum multipliciter dicitur. Fatum aliquando dicitur mors dispositione periodi inducta, sicut
dicitur in Anticludiano: "Livor post fata quiescit". Hoc enim modo decursum vitae tribus
fatalibus deabus attribuit Plato, inceptionem scilicet Clotho et Lachesi progressum et
conclusionem termini Atropo, sicut dicitur: "Clotho colum baiulat, Lachesis trahit, Atropos
occat". Et hoc modo non quaeritur hic de fato.
(20) Secundo modo dicitur fatum dispositio providentiae divinae de futuro progressu esse et
vitae inferiorum. Quae dispositio cum sit aeterna, constat, quod nihil ponit in rebus, sed cum
explicatur in effectu, tunc effectus ille per res digeritur et expletur temporibus et locis
opportunis, sicut etiam praeordinatio et praedeterminatio alicuius in mente de gerendis
negotiis suis per aliquem nuntium nihil ponit in nuntio, sed tamen per nuntium expletur,
quando nuntium dirigit et negotia sibi iniungit; et hoc modo Boethius in "[De] Consolatione
philosophiae" loquitur de fato. Et hoc modo iterum non quaeritur hic de fato. Forma tamen
huius praeordinationis in mente divina existens simplex est et divina et aeterna et immaterialis
et incommutabilis, et tamen cum per res temporales explicatur, temporalis fit et materialis et
multiplicata, mobilis et contingens.
(21) Tertio modo dicitur fatum forma ordinis esse et vitae inferiorum, causata in ipsis ex
periodo caelestis circuli, qui suis radiationibus ambit nativitates eorum; et hoc modo Hermes
loquitur de fato, deos vocans stellas et sacramentum deorum immobilem dispositionem esse et
vitae inferiorum. Est autem haec forma non forma dans esse, sed potius forma cuiusdam
universalis ordinis esse et vitae, simplex in essentia, multiplex in virtute; et simplicitatem
essentiae habet a simplicitate circulationis circuli communis, multiplicitatem autem virtutis
habet a multitudine eorum quae continentur in circulo. Fluit enim a multis stellis et sitibus et
imaginibus et radiationibus et coniunctionibus et praeventionibus et multiplicibus angulis, qui
describuntur ex intersecationibus radiorum caelestium corporum et productione radiorum
super centrum, in quo solo, sicut dicit Ptolemaeus, omnes virtutes eorum quae sunt in caelesti
circulo, congregantur et adunantur. Haec autem talis forma media est inter necessarium et
possibile; necessarium enim est, quidquid est in motu caelestis circuli, possibile autem et
mutabile, quidquid est in materia generabilium et corruptibilium. Forma autem ista causata ex
caelesti circulo et inhaerens generabilibus et corruptibilibus, media est inter utrumque. Omne
enim quod procedit a causa nobili in causatum ignobile, licet in aliquo teneat proprietatem
causae, tamen esse suum non est, nisi quantum permittit possibilitas subiecti, in quo est; omne
enim quod recipitur, ut dicunt Boethius et Aristoteles in VI Ethicorum, est in eo in quo
recipitur, secundum potestatem recipientis et non secundum potestatem causae, a qua est. Hoc
possumus videre in his quae a Dionysio dicuntur processiones divinae, sicut est vita et ratio et
sapientia et huiusmodi, quae secundum quod procedunt longius a deo secundum gradus
entium, efficiuntur magis temporalia et mutabilia et potentiae materiali et privationi permixta,
cum tamen in deo sint simplicissima et aeterna et immutabilia et immaterialia. Et similiter est
de forma ordinis esse et vitae, quae in caelesti circulo est necessaria et immutabilis, hoc est
inalterabilis, in rebus vero generatis propter mutabilitatem esse ipsarum est recepta
contingenter et mutabiliter. Unde Boethius in De consolatione philosophiae figurat multos
circulos, in quorum centro cardo et causa est fati et fatalium. Et in circulo primo propinquo
centro est immutabilitas fati, secundum quod refertur ad causam, et in circulo distante, in quo
continentur generabilia et corruptibilia eiusdem fati, est contingentia et mutabilitas per esse
generatorum et corruptorum. Et sic centrum est dispositio esse et vitae in mente motoris
primi; circulus iuxta centrum propinquus est eadem forma dispositionis, prout est in periodo
caelesti, circulus autem a centro distans designat eandem formam dispositionis, prout
mutabiliter adhaeret rebus generatis et corruptis. Forma autem haec, cum sit imago periodi,
potentialiter et virtualiter praehabet totum esse et operationem durationis generatorum et
4

