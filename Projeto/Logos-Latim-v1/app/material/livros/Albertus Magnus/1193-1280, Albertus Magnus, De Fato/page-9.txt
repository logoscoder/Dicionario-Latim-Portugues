Dicendum, quod duae partes sunt astronomiae, sicut dicit Ptolemaeus: una est de sitibus
superiorum et quantitatibus eorum et passionibus propriis; et ad hanc per demonstrationem
pervenitur. Alia est de effectibus astrorum in inferioribus, qui in rebus mutabilibus mutabiliter
recipiuntur; et ideo ad hanc non pervenitur nisi per coniecturam, et oportet astronomum in ista
parte secundum aliquid physicum esse et ex signis physicis coniecturari. Coniecturatio autem,
cum sit ex signis mutabilibus, generat habitum minoris certitudinis, quam sit scientia vel
opinio. Cum enim huiusmodi signa sint communia et mutabilia, non potest haberi ex ipsis via
syllogistica, eo quod nec in omnibus nec in pluribus includunt significatum, sed quantum est
de se, sunt iudicia quaedam multis de causis mutabilia, sicut patet per antedicta. Et ideo saepe
astronomus dicit verum et tamen non evenit, quod dicit, quia dictum suum fuit quoad
dispositionem caelestium verissimum, sed haec dispositio a mutabilitate inferiorum exlusa est.
(1) Ad primum dicendum, quod quidem multa et quoad nos infinita consideranda essent, sed
considerantur paucissima, quibus oboediunt alia, et ex illis pronosticabilis habetur
coniecturatio. Propter hoc dicit Ptolemaeus, quod elector non nisi probabiliter et communiter
iudicare debet, hoc est per causas superiores communes, quas propriae rerum causae
frequentissime excludunt.
(2) Ad aliud dicendum, quod hora talis difficulter scitur, et ideo inventum est remedium, ut
accipiatur ascendens gradus occulti, hoc est horae coniunctionis vel praeventionis luminarium
adaequatur circulus, quia ille habet influentiam ad omnem nativitatem, quae proximo sequitur;
vel accipiatur ascendens ad nativitatem ex utero.
(3) Ad aliud dicendum, quod via syllogistica sciri non potest conclusio coniecturalis; sed
tamen imperfectio scientiae non impedit, ut dicit Ptolemaeus, quin hoc inde sciatur, quod
inde sciri potest, sicut etiam est in pronosticatione somniorum. Non enim habitudo
syllogistica est inter imaginem somnialem et interpretationem somnii; et sic est in omnibus
existimationibus coniecturalibus.
(5) Ad hoc quod quaeritur de disparitate sexus in geminis, dicendum, quod sexus femineus
semper fit per occasionem defectus alicuius principiorum. Cum enim semen masculi factivum
sit et formativum per virtutem formativam, quam habet in semetipso, semper inducit formam
masculi de intentione propria, nisi qualitate materiae impediatur, et ideo sexus femineus
indicit ex defectu, nec natura particularis unquam intendit facere feminam; sed cum melius
fieri non possit ex natura universali, fit adiutorium generationis et non generans proprie; et
haec est femina. Et hoc est, quod intendit dominus dicere Gen. II, 18: "Non est", inquit,
"bonum hominem", hoc est virum, "esse solum; faciamus ei adiutorium simile sibi". Unde
dispar sexus in geminis provenit ex defectu principiorum naturalium in altera parte seminis et
non ex periodo caelesti. Quod autem in talibus geminis mas ut frequentius moritur, contingit
ex hoc quod cum tales gemini ex uno semine diviso generentur, fuit materia male terminabilis
a virtute formativa, quia si bene fuisset terminabilis, utrumque formasset in marem. Materia
autem masculi maiori et meliori indiget terminatione quam materia feminae, et ideo masculus
remanet aegrotus et debilis et ex interminatione quam materia feminae, materiae causam
mortis habens, femina autem, cui parva sufficit terminatio, propter mollitiem corporis aius
aliquando supervivit; frequentissime tamen ambo moriuntur.
(4) Ad hoc quod obicitur de octavo mense, falso dixerunt quidam, quod ut frequentius octavo
mense natus moritur, quia octavus mensis Saturno attribuitur, cuius frigus et siccitas natum
interficiunt. Hoc enim falsum probatur per hoc quod multi in astronomia filii Saturni esse
dicuntur, qui diu supervivunt. Causa ergo non est in caelesti circulo, sed in principiis naturae.
9

