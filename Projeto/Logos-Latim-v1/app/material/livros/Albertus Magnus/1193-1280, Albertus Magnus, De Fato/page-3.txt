(12) Si dicas, quod fatum est ordo praescientiae divinae, hoc non repugnat his quae dicta sunt,
quoniam praescientia divina ea quae praeordinavit, exsequitur et administrat ministerio
causarum naturalium, et explicitus ordo esse et vitae ab huismodi causis fatum vocatur.
Contra:
(13) dicit Gregorius in Homilia de epiphania Domini: "Absit a fidelium cordibus, ut fatum
aliquid esse credatur", et reddit rationem: "quoniam stellae factae sunt propter hominem, non
homo propter stellas". Si ergo stellarum motus esset ratio vitae hominis, minister regularet
vitam domini, cui ministrat; quod est inconveniens.
(14) Item, Augustinus in libro De doctrina christiana fatum dicit nihil esse; et si mathematici
aliquando vera de futuris praenuntiare videntur, dicit hoc fieri operatione daemonum ad
deceptionem infidelium.
(15) Item, si est fatum, aut est causa causatum. Non causatum, quia hoc regulatur fato, ut
dicunt mathematici; ergo erit causa. Si causa, aut inferior aut superior: non inferior, quia illae
sunt calidum, frigidum, humidum et siccum, quorum nullum est fatum, nec superior, quia
causa superior est circulus caelestis cum suo motu, quod mathematici non dicunt esse fatum,
sed causam fati; ergo fatum nihil est.
(16) Item, res non habent nisi duplex esse, ut dicit Augustinus, scilicet in causa prima, in qua
sunt vita et lux, quorum neutrum est fatum, et in seipsis; sed nec esse rei in seipsa est fatum,
ut dicunt mathematici, sed potius regulatum a fato; ergo fatum nihil est.
(17) Item, Augustinus dicit, quod inferiorum sufficit dicere voluntatem Dei esse causam, quia
omnia fiunt vel deo volente vel Deo permittente; voluntas autem dei non est fatum; ergo
ipsum nihil est.
(18) Item, omne quod habet esse, tenet ordinem, ut dicit Boethius: sed fatum non tenet
ordinem, quia videmus indignos exaltari et dignos deici, quod inordinatum est; cum igitur
fatum circa talia esse ponatur, fatum nihil esse videtur.
(19) Item, si fatum est effectus circuli caelestis, ea quae sunt unius circuli, videntur esse unius
fati; sed Iacob et Esau, "ex uno concubitu Isaac, patris nostri", concepti, unius sunt circuli, et
tamen non fuerunt unius fati, sicut consequens probavit eventus; ergo videtur fatum nihil esse.
Art. 2. Quid sit fatum
Ulterius quaeritur, quid sit fatum.
(20) Et dicit Boethius IV De consolatione philosophiae, quod "fatum est inhaerens rebus
mobilibus dispositio, per quam providentia suis quaeque nectit ordinibus".
(21) Hermes autem Trismegistus dicit, quod fatum, quod Graeci ymarmenen dicunt, est
causarum complexio singulis temporaliter distribuens, quae sacramento deorum caelestium
sunt praeordinata.
Solutio:
3

