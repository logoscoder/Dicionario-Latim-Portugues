(3) Ad tertium dicendum, quod licet fortiora sint superioria quam inferioria, tamen ex
impotentia inferiorum contingit, quod non omnia possunt assequi superiorum effectus, et
quoad hoc ex parte ipsorum solvitur vinculum.
(4) Ad quartum dicendum, quod solutio temperantiae chordarum dissonantiam inducit in
cithara; et similiter mutatio et alteratio inferiorum dissonantiam facit ab effectu superiorum;
unde dicit Damascenus, quod superiora inferiorum quaedam sunt signa, nostrorum autem
actuum nullo modo sunt causa.
Art. 4. An fatum sit scibile
Consequenter quaeritur, an fatum sit scibile.
(1) Et videtur, quod non; cum enim sit effectus caelestis circuli et similitudo quaedam ipsius,
sicut forma ordinis alicuius similis est ipsi causae ordinis eiusdem â€“ et in caelesti circulo
quoad nos infinita consideranda sunt, sicut stellae in numero et specie et virtutibus et situs
earum in circulo declivi et extra ipsum et distantiae et coniunctiones et quantitas anguli, sub
quo indicit radius, et pars fortunae et gradus lucidi et umbrosi in puteis et in turribus
existentes et huiusmodi infinita quoad nos, videbitur etiam, quod effectus eius a nobis sciri
non possit.
(2) Item, circulus continet datorem vitae et datorem fortunae et datorem sensus et intellectus,
qui hyleg et alchochoden a matemathicis vocantur; aliter enim non esset mensura totius vitae,
quia principium vitae non includeret; hora enim principii omnium horarum est hora enim
principii omnium horarum est hora casus seminis in matricem. Hanc autem quoad nos non
contingit scire. Ergo ignorabitur forma dispositionis totius vitae, et sic ignorata erit fatalis
dispositio rerum.
(3) Et hoc videtur ex effectibus. Sunt enim quaedam, quorum videtur esse una periodus, et
tamen accidentia eorum per se, sicut est sexus masculinus et femininus, non sunt eadem, et
causam huius non contingit scire ex caelestis circuli effectu.
(4) Similiter est, quod natus in octavo mense moritur ut frequentius et natus in septimo vivit.
(5) Similiter in geminis, quorum unus est masculus et alter femina, rarissime contingit
masculum vivere, femina autem aliquando supervivit; et causam horum aut impossibile aut
valde difficile est assignare ex caelesti circulo.
(6) Item, quod luminaribus existentibus in capite Algol sive Gorgonis, si ea Mars respectu
inimicitiae radiaverit, natus, ut dicit Ptolemaeus, truncabitur manibus et pedibus, et truncatus
suspendetur in cruce.
(7) Item, de hoc quod dicit, quod luna in Leone existente vestimenta nova ne induas, difficile
est valde causam invenire ex caelesti circulo, et si huiusmodi conclusiones essent scibiles,
essent ad haec principia ex quibus via syllogistica concluderentur, ordinata. Nunc nulla via
rationis videtur esse; non enim sequitur: Luna est in Leone, ergo malum est induere vestes
novas. Aut: luminaria sunt in capite Gorgonis, et respicit ea inimica radiatio Martis a quadrato
vel ab opposita diametro; ergo natus tunc suspendetur in cruce.
Solutio:
8

