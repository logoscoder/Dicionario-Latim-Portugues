corruptorum; et sic, licet sit ex necessario, tamen est mutabilis et contingens. Cuius causam
optime assignat Ptolemaeus in Quadripartito, dicens, quod virtutes stellarum per aliud et per
accidens fiunt in inferioribus, per aliud quidem, quia per sphaeram activorum et passivorum,
per quorum qualitates activas et passivas inhaerent inferioribus; per accidens autem, quia cum
haec forma effluat a causa neccessaria et immutabili, accidit ei habere esse in rebus
contingentibus et mutabilibus. Ex duobus ergo habet mutabilitatem, scilicet exqualitatibus
elementorum, per quas defertur ad generata, et ex esse generatorum, in quo est sicut in
subiecto. Hoc igitur est fatum.
(1) Et sic primae rationi consentimus; concedimus enim, quod hoc modo esse habet.
(2) Et hoc modo secundam rationem concedimus, quod quae sunt, mensurantur periodo.
(3,4) Ad id autem quod tertio obicitur et quarto, dicimus, quod inferiora quidem nata sunt
oboedire superioribus, sed inferius et superius dupliciter referuntur ad invicem. Si enim relatio
fiat per unam et simplicem formam, quam dat superior et accipit inferior motor, verum est,
quod superiori movente de necessitate movetur inferior; et talis forte relatio est inter motores
superiores et inferiores orbium caelestium. Si autem inferior motor sit in forma una, quam non
accipit a superiori, sed refertur ad ipsum sicut directus ab ipso et instrumentum eius, nihil
prohibet, quin per contrarium suae formae vel aliam dispositionem ad aliud inclinantem
impediatur, ita quod a superiori motum non suscipit; et sic est de calido et frigido relatis ad
virtutes caelestium; calidum enim per propriam formam, non caelestem, est congregativum
homogeneorum et disgregativum heterogeneorum, et frigidum e contrario. Et ideo istae
qualitates, per contrarietatem inventam in materia et diversitatem dispositionum materiae
saepe excludunt effectus motus caelestis. Propter quod Ptolemaeus dicit, quod sapiens homo
dominatur astris; ubi dicit Commentator, quod si effectus circuli caelestis minorando
humores corpora disponit ad quartanam, sapiens medicus hoc praevidens per calida et humida
corpora disponit ad sanguinem et tunc excluso effectu caelesti quartana non inducitur.
1. Ad id quod obicitur ulterius, respondendum est, quod hoc modo ad fatum referuntur
operationes virtutum vegetabilium et sensibilium. Cum tamen dispositio fatalis exclusibilis sit
et impedibilis ab oppositis dispositionibus inventis in materia, exclusibilis etiam est ab
oppositis dispositionibus inventis in anima sensibili. Hoc enim faciunt apprehensa in
virtutibus animae sensibilis, quod faciunt dispositiones activarum et passivarum qualitatum in
corporibus; unde imaginatione mulieris concepta, totum corpus transmutatur ad venerea.
Propter quod etiam Avicenna dicit, quod quidam ex imaginatione leprae leprosus factus est,
et patientibus fluxum sanguinis prohibet Galenus aspectum rubicundorum. Si igitur
apprehensa sint contraria motui caelesti, excludunt effectum eius, sicut per contrarias
dispositiones excluditur a corpore. Per convenientes autem motui caelesti dispositiones
corporales et apprehensiones animales iuvatur caelestis effectus. Et hoc est quod dicit
Messehallach, quod caelestis effectus, quem ille alatir vocat, iuvatur a sapiente astronomo,
sicut in producendis terraenascentibus iuvatur aratione et seminatione.
(8) Ad hoc quod obicitur de causa somniorum, de plano videtur mihi esse concedendum,
maxime de somniis, quae fiunt per imaginarias visiones.
(7) Ad hoc quod obicitur de illuminatione intellectus animae rationalis, secundum
philosophiam dupliciter respondetur: Uno modo secundum Stoicos, qui ponunt, quod omnis
substantia nobilior per imperium habet movere inferiorem et inferior oboedit ei, sicut in
fascinationibus anima unius videndo alterum impedit et ligat operationes eius; dicunt enim,
5

