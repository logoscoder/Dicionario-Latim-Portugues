Luna enim est magis dominativa, ad cuius conversiones mensurantur conceptus et
impraegnationes, ut dicit Aristoteles. Luna enim est alter sol, eo quod lumen a sole recipit, et
quod sol facit in anno, luna facit in mense. A prima enim incensione usque ad hoc quod est
dimidia, est calida et humida sicut vernum tempus; a mediatione usque ad plenilunium est
calida et sicca sicut aestas; a plenilunio usque ad secundam mediationem est frigida et sicca
sicut autumnus; a seconda meditatione usque ad coniunctionem est frigida et humida sicut
hiems. Quod autem nata sit movere humorem, patet in accessu et recessu maris, qui accessus
et recesus maris in media lunatione, quae est quattuordecim dierum, ad circulum in
descendendo et ascendendo. Si enim minimus sit fluxus maris, ad idem punctum parvitatis
revertetur die quarta decima. Licet enim luna in media lunatione non transeat nisi medietatem
circuli sui, tamen motus augis ex opposito occurrens sibi complet aliam circuli medietatem.
Luna enim in quolibet mense bis est in auge, scilicet in praeventione et coniunctione cum
sole. Luna enim in coniunctione vivificum lumen a sole accipit, et cum Venus numquam
longe distet a sole et Venus habeat movere humorem seminalem, luna quando soli
coniungitur, acquirit Veneris virtutem. Et sic ex virtute propria movet humorem, ex virtute
solis influit vitam humori moto et ex virtute Veneris movet seminis genituram ad formas
geniturae convenientes. Et quia Mercurius etiam est cum sole, Mercurius habet
commiscibilem virtutem ex multis gyrationibus eius, quas habet super omnem alium
planetam, et luna hanc virtutem meretur ex coniunctione ad ipsum, et ex illa coniunctione
semen viri et feminae movet in commixtionem. Sic ergo luna conversionibus suis
commixtiones, conceptus et impraegnationes causat et regulat. Sunt autem in genitura septem
mutationes necessariae. Quarum prima est seminis conversio, et praecipue ad formam cordis,
ad quam totum aliud formatur. Secunda est materiae distinctio ad formam membrorum
principalium, quae et creatrices habent virtutes, sicut hepar creat virtutes naturales et
cerebrum virtutes animales et vasa seminaria virtutes formativas conceptuum. Et ideo in
secunda mutatione adhaerent puncto cordis tres vesiculae, quas facit spiritus delatus ad locum
cerebri, hepatis et vasorum seminalium. Tertia mutatio est distinctio materiae, quando
vesicula cerebri ascendit sursum et vesicula hepatis aliquantulum inferius ad dextrum, et ad
ultimum descendit vesica vasorum seminalium; et hunc descensum et ascensum facit
exsufflatio spiritus, qui est in corde. Quarta mutatio est totius materiae distinctio, ut
distribuatur locis membrorum secundariorum, quae creatrices virtutes non habent: et hanc
distinctionem iterum facit cordis exsufflatio. Quae exsufflatio et perforat et distendit materiam
et perforando quidem facit vias venarum pulsatilium et quietarum et nervorum, extendendo
autem distribuit uniuscuiusque membri materiam in locum proprium. Quinta mutatio est
transmutatio materiae in figuram membrorum, quam figuram non reciperet nisi esset humida
et hanc mutationem facit vis formativa cordis vecta in locum membrorum per spiritum
exsufflatum. Membra autem figurata non sunt apta recipere virtutem motivam et operativam
nisi per consolidationem et colligationem, quae sexta mutatione complentur per calorem
cordis cum spiritu diffusum in membra, qui exsiccans superfluum humidum consolidat et
confortat iuncturas et conexiones. Septima mutatione motus per virtutes motivas omnibus
membris a corde in fluitur. Et cum omnis motus geniturae sit a luna, sicut iam dictum est,
oportet, quod septem conversionibus lunae in homine, quod est animal perffectissimum,
compleatur. Et licet istae mutationes seminis non fiant successive secundum numerum
mensium, tamen perfectio earum non fit nisi completo numero conversionum secundum
septem menses. Et in animalibus aliis ab homine non haec ita regulariter observantur propter
ignobilitatem suarum complexionum, sed alia diutius ut elephas, alia breviori tempore
impraegnantur. Perfectis autem his septem conversionibus seminis embryo habet ea quae ad
necessitatem exiguntur. Sed, sicut dicit Galenus, virtus formativa tripliciter se habet ad
materiam; aliquando enim materia est diminuta et virtus abundans, aliquando sunt secundum
aequalitatem proportionata, aliquando virtus est deficiens et materia superabundans. Et
10

