Alberti Magni
De fato
Quaeritur de fato, an sit, quid sit, utrum neccessitatem imponat rebus et an scibile sit et in quo
genere causae incidat.
Art. I. An fatum sit
Ad primum obicitur sic:
(1) Nihil diffinitur, nisi quod habet esse; fatum a Boethio diffinitur in IV De Consolatione
Philosophiae; ergo habet esse.
(2) Item, in II De generatione dicit Aristoteles, quod unumquodque mensuratur periodo;
mensura autem per aliquid sui minimum, iteratum super quantitatem mensurati, certificat et
numerat quantitatem ipsius. Si ergo vita et esse inferiorum mensura circuli, quae vocatur
periodus, mensuratur, est accipere in mensura circuli aliquam partem, quae per se vel aequale
sibi esse et vitam inferiorum numerando certificat. Per gradus ergo circuli distinctos
secundum duodecim domos certificatur esse et vita inferiorum. Non autem accipitur periodus
sine contentis in periodo planetis et stellis et his quae accidunt eis ex situ et radiatione. Igitur
ex stellis caelestis et radiatione et situ earum scitur et numeratur omne esse et vita et partes
esse et vitae inferiorum; hoc autem fatum vocatur; ergo fatum habet esse.
(3) Item, dicit Aristoteles in IV Physicorum, quod esse in tempore est a quadam parte
temporis mensurari. Tempus autem, cum unum sit numero et non multiplicetur per
multitudinem temporalium, oportet, quod per unum aliquid ad durationem temporalium
omnium referatur. Hoc autem non est nisi motus circuli caelestis. Ergo per motum circuli
caelestis causatur et numeratur esse et vita omnium inferiorum; et hoc fatum vocatur; ergo
fatum est; "motus" enim circuli, ut dicit Aristoteles, est "tamquam vita existentibus omnibus".
(4) Si forte dicatur, quod ex motu caelesti inhaeret dispositio quaedam inferioribus, sed haec
vincitur a qualitatibus materiae et sic excluditur, contra: inferiores causae, quae sunt in
materia, ordinatae sunt ad superiores sicut materialia ad sua formalia et sicut locata ad sua
loca et sicut mota ad sua moventia; ergo superiora informant, continent et movent inferiora.
Informantia autem, continentia et moventia semper vincunt; ergo omne esse et vita inferiorum
vincitur et trahitur ad dispositionem superiorum.
(5) Si dicas, quod verum est quantum ad corpora, sicut videtur Augustinus dicere in V De
civitate dei, quod "afflatus sidereos" possumus dicere valere usque ad corpum
transmutationes, non autem ad animae, contra: vires animae vegetabilis et sensibilis non
operantur extra sui organi harmoniam; si ergo harmonia regatur afflatibus sidereis, per
consequens et operationes animae sensibilis et vegetabilis afflatibus sidereis regulabuntur.
(6) Ulterius etiam hoc videtur de anima rationali, quia dicit Philosophus, quod intellectus
noster est cum continuo et tempore. Temporalia autem et continua sensu et imaginatione
1

