percipiuntur; habitum autem est iam, quod talia subiacent afflatibus sidereis, ergo per
consequens et operationes intellectus.
(7) Item, dicit Philosophus, quod anima est instrumentum inteligentiae et quod intelligentia
imprimit in eam et illuminat eam; ergo intelligentia movendo causat formas illuminationis in
anima intellectuali. Sed inter movens et motum non est medium, ut probat Aristoteles in VII
Physicorum; ergo intelligentia sic movens erit immediata animae; aut ergo est immediata per
seipsam aut per aliquod medium deferens causalitatem suam ad animam. Non per seipsam,
quia philosophice loquendo intelligentia est motor orbis. Oportet ergo, quod medium sit, quod
deferat illuminationes eius ad animam. Medium autem hoc non potest accipi nisi motus caeli
influens per motum inferioribus formas motoris. Ergo intelligentia per motum caeli regulat et
causat operationes intellectualis animae. Hoc per simile videre possumus; cor enim, quod
secundum Aristotelem "est principium vitae et vegetationis et sensus", membris distantibus a
se virtutes has non influit nisi per vehiculum spiritus; et sic est in omnibus moventibus et
motis, quae distant ab invicem. Similiter igitur erit in intelligentia et anima, quando
intelligentia distat et imprimit in animam rationalem, secundum locum distans ab ea. Non
enim philosophice dici potest, quod intelligentia veniat inferius, quia secundum Philosophum
intelligentia in orbe est et numeratur ad numerum orbium vel ad numerum motuum orbis, et
ipse orbis motus, sicut dicit Aristoteles, componitur ex intelligentia movente et circulo
caelesti, qui movetur.
(8) Item, somnia, ex quibus pronosticantur futura, ut dicit Macrobius, sive sint oracula sive
intelligentiae sive prophetiae, sunt in nobis tripliciter, sicut dicit Aristoteles in II De somno et
vigilia, scilicet per signum vel per causam vel per accidens; quod, inquam, accidens causae
per se, non accidens communiter. Est autem somnium passio somni; ergo per aliquid
dormitionis, accidit somnium dormienti. Accidens autem dormitionis quod est pronosticum
futuri, non potest causari a calido et humido, frigido et sicco, quae sunt in materia. Oportet
ergo, quod causetur a forma aliqua, quae est forma ordinis et regula vitae inferiorum; et haec
forma non potest esse nisi a circulo caelesti. Ergo per circulum caelestem aliquid adhaeret
inferioribus, per quod regulatur tota vitae dispositio; et hoc fatum vocatur; ergo fatum est.
(9) Item, Ptolemaeus dicit, quod elector melius pronosticatur, qui signa futurorum accipit a
stellis secundis, stellas secundas vocans effectus stellarum, qui apparent in inferioribus
elementis, sicut in nubibus vel aliquo huiusmodi; ex hoc habetur, quod effectus stellarum
adhaerent inferioribus, ex quibus futura dispositio vitae et esse causatur et noscitur. Hoc
autem fatum vocant mathematici; ergo fatum est.
(10) Item, Boethius in V De consolatione philosophae loquitur de casu et fortuna, quae
causantur ex duabus causis per se concurrentibus, sicut quando aliquis intendit suffodere
thesaurum et postea alius in eodem loco intendit fodere sepulcrum, consequitur ex fortuna
inventio thesauri, et sic fortuna causatur ex duabus causis per se concurrentibus, ut dicit
Boethius; has autem "causas concurrere facit ordo ille inevitabili conexione" causarum, qui
"de fonte praescientiae procedit": conexio autem huiusmodi causarum a Boethius fatum
vocatur; ergo fatum est.
(11) Item, Boethius ibidem: Quae summa praevidit providentiae simplicitas, "fatum singula
digerit in motum locis, formilis, temporibusque distributa"; ergo fatum est.

2

