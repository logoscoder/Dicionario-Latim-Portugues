(1) Et videtur, quod sic. Cuius enim causa necessaria est, ipsum etiam necessarium est; causa
autem fati est caelestis circulus, qui necessarius est; ergo et fatum est necessarium et
necessitatem rebus imponit.
(2) Item, fatum est mensura et regula totius esse et vitae; regulatum autem necessario refertur
ad regulam; sed regula est necessaria; ergo videtur, quod fatum rebus fatalibus imponat
necessitatem.
(3) Item, fortiora sunt superioria quam inferiora; ergo superiora ad sui dispositionem
necessario trahunt inferiora; cum autem fatum sit vinculum, per quod inferiora trahuntur ad
superiora, videbitur fatum necessitatem imponere rebus.
(4) Item, Aristoteles dicit, quod inter moventia superiora et inferiora concors est harmonia
sicut in concordis citharae; sed ad harmoniam necessarium est, quod inferiora per omnia
consequantur dispositionem superiorum; ergo dispositio superiorum adhaerens inferioribus
necessitatem imponit eis.
Contra:
Fatum est adhaerens rebus mobilibus, ut supra dictum est, et per mobiles res adveniens; sed
motis mobilibus moventur ea quae in ipsis sunt: ergo fatum est dispositio in diversa mutabilis;
contingenter igitur se habet ad res et non imponit necessitatem.
Solutio:
Dicendum, quod fatum mutatur multiplici de causa, sicut superius diximus; et ideo nullam
necessitatem imponit rebus, sed inclinat ad effectus caelestium, si non sit opposita dispositio
fortior in materia in contrarium movens. Et indeo huiusmodi moventia assimilat Aristoteles
in II De somno et vigilia duplicibus consiliariis; sapientes enim consiliarii ex rationibus certis
suadent aliquid utiliter esse faciendum, quod tamen inferiores propter adversos casis
obviantes dissuadent, et tunc solvitur lex consilii sapientum. Et est suum verbum tale, quod
saepe supervenientibus aliis consiliis consilia mutantur sapientum; regula enim, ut dicit
Aristoteles Lesbiae aedificationis mutatur ad aedificatum. Est autem Lesbia insula, in qua
lapides non ad rectam lineam sunt dolabiles, et ideo oportet, quod regula, secundum quam
dolantur, aliquantulum curvetur ad ipsas aedificationes. Et ita est de dispositione esse et vitae
inferiorum, in qua propter causas, quae sunt in materia, saepe mutatur dispositio sapiens
circuli caelestis, et ipsa dispositio adhaerens mobilibus, quae fatum vocatur, extra
rectitudinem caelestium declinans exorbitat propter multas oppositas inferiorum
transmutationes.
(1) Ad primum ergo dicendum, quod causa fati neccessaria est; sed ex hoc non sequitur, nisi
quod sit ipsum neccessarium esse, sed non sequitur ulterius, quod neccessitatem imponat
rebus, quia non inhaeret eis secundum potestatem caelestium, quae neccessaria sunt, sed
secundum potestatem inferiorum, quae omnino mutabilia et contingentia sunt.
(2) Ad secundum dicendum, quod relatio, quae est inter regulans et regulatum, neccesaria est
sicut relatio, quae est inter patrem et filium. Sed quia mutatio causat relationem et causat
relationis destructionem, ideo mutatio, quae est in rebus mobilibus, causa est, quod regulatum
non sequitur regulam [et non sequitur ad ipsam], et quoad hoc est non regulatum.
7

