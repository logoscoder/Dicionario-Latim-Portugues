quod virtute alicuius naturae superioris, sive intelligentiae sive stellae, anima unius ponitur in
gradu superiori et alterius in inferiori, et tunc inferior nata est mutari ab apprehensione
superioris, et sic fieri fascinationem, et quod dicit Aristoteles, quod inter movens et motum
non est medium, non dicunt intelligi semper de immediatione loci sive spatii, sed de
immediatione gradus superioris et inferioris, ponentes exemplum de eo quod prius inductum
est, quia organum imaginationis non est immediatum vasis seminariis et tamen imagine
mulieris concepta extenduntur vasa seminaria et affluit semen propter immediationem
superioritatis et inferioritatis, quae est inter praecipiens et id cui praecipitur. Hoc autem
secundum sententiam Peripateticorum non bene convenit, quia sine dubio inter agens et
movens et motum immediatio debet esse coniunctionis et contactus. Propter quod dicimus,
quod sicut calor digestivus duplicis est virtutis et unam virtutem habet, inquantum est calor
ignis secundum se consideratus, quae est alterare et separare ea quae sunt diversi generis, et
decoquere, alteram habet, inquantum est instrumentum animae, quae est principium vitae,
secundum quam terminat digerendo ad formam vivi, ita etiam caelestis motus duplicis est
virtutis: uno modo, prout est motus corporis orbicularis, et sic movet corpora; alio modo,
prout est instrumentum intelligentiae moventis et hoc modo effectus eius efficitur in anima
sensibili per formas corporum et in anima intellectuali per formas illuminationum, quia, sicut
diximus, formae, quae fiunt in aliquo, fiunt in ipso secundum potestatem recipientis et non
secundum potestatem dantis.
Quaecumque alia ad hanc partem obiecta sunt, plana sunt.
(13) Ad dictum Gregorii dicendum est, quod ipse loquitur de fato, secundum quod a
quibusdam philosophis et haereticis necessitatem rebus imponere dicebatur, secundum quod
dicit poeta de Paride:
"Te tua fata trahunt, ne coepta relinquere possis".
(15) Ad hoc quod quaeritur, utrum fatum sit causa vel causatum, dicendum, quod est
similitudo causae universi ordinis vitae et esse, et sic est aliquid causae, licet non sit vera
causa. Et secundum quod adhaeret rebus generatis, est dispositio causata, licet causae
similitudinem exprimat; est enim forma continens decursum esse et vitae mobiliter et
contingenter.
(19) Ad hoc quod obicitur de geminis, dicendum, quod licet possemus dicere, quod in uno
concubitu semen per vices proicitur et per vices a matrice glutitur, et sic non esse unam horam
conceptus geminorum, tamen etiamsi demus <eos> in una hora concipi, centrum tamen cordis
eorum, a quo incipit conceptus formari, non est unum; et mutato centro necesse est mutari
totum circulum, et sic horizon eorum non est unus, neque anguli sunt iidem nec eadem
domorum dispositio. Et sic tota periodus efficitur diversa, et per consequens adhaerens rebus
natis dispositio fatalis necessario variatur.
Et per hoc patet solutio ad ea quae quaesita sunt de hoc articulo.
(16-18) Alia sunt levia et per se patentia unicuique.
Art. 3. Utrum necessitatem rebus imponat
Consequenter quaeritur, utrum fatum necessitatem rebus imponat.
6

