quando quidem virtus est abundans et materia diminuta, terminata est completo septimo
mense; et tunc virtus abundans fortem facit motum ad exitum, et nascitur puer et convalescit
et efficitur parvus corpore et agillis valde in operationibus. Quando autem sunt adaequata
virtus et materia et quando est superabundans materia, tunc non est completa septimo mense,
sed quiescit per unam lunae conversionem, quae est mensis octavus, et completa terminatione
in nono mense facit motum ad exitum et nascitur nono mense et convalescit; et haec est ut in
pluribus fere omnium nativitas. Si autem est virtus deficiens ex inoboediantia materiae, ex
angustia facit motum in septimo mense, quando virtus motiva data est, et ex defectu non
complet ipsum nisi mense octavo, et tunc nascitur et moritur ut in pluribus; et hoc non
contingit ex periodo, sed ex corruptionem pricipiorum naturalium. Haec autem quae dicta
sunt, ut in pluribus sunt vera; multum enim variationis faciunt complexiones feminarum et
complexiones climatum. Propter quod ego vidi unam, quae peperit in undecimo mense
puerum maximae quantitatis; et Aristoteles dicit se vidisse unam, quae peperit in mense
decimo quarto.
(6) Ad hoc quod obicitur de nato in capite Gorgonis, dicendum quod illae stellae funerae sunt
et monstruosam indicant vitae terminationem; propter quod etiam ipse Perseus hoc caput
averso vultu abscisum tenet. Sed hoc sicut primo diximus, necessitatem rebus non imponit,
sed facile mutabilem inclinationem.
(7) Et idem modus solutionis est de nova veste induta, luna existentem in Leone; sicut enim
radiatio periodi dispositionem ordinis esse et durationis imprimit rebus naturalibus, ita
imprimit artificiatis.
(8) Propter quod figurae imaginum magicarum ad aspectum stellarum fieri praecipiuntur.
Art. 5. In quo genere causae fatum incidat
Quod autem quaeritur, in quo genere causae incidat, iam solutum est per antecedentia,
quoniam in veritate causa non est, sed est aliquid causae; est enim forma ordinis esse et vitae,
imaginem habens virtutum caelestis circuli, sicut etiam dicimus aliquando, quod aliqua non
vere sunt entia neque non entia, sed sunt aliqud entis, sicut ea quae sunt in anima, et
secundum aliquos motus et tempus, ut dicit Avicenna.
(1) Quidam tamen nituntur probare, quod sit causa, eo quod Plato ponit compares stellas his
quae nascuntur, in quibus sunt formae, quae sunt causae rerum generatarum et regula esse et
vitae earum. Inducit enim deum deorum loquentem ad deos corporales, qui sunt stellae, et
dicentem: "Horum", idest generatorum in inferioribus, "sementem ego faciam vobisque
tradam; vestrum erit par exsequi". Et praecipit eis quod simile sibi viderent in natura et
pietatem colere et iustitiam diligere, quod "hoc" ad se sumant post nexus terreni
dissolutionem, intelligens "hoc" de hominibus piis, quorum immortalis et intellectus et post
mortem sidereas sedes accipiens, sicut a semente siderum in generationem descendit. Propter
quod etiam dixit, quod descendens per circulos planetarum vires animae accipit, memoriam,
inteligentiam et voluntatem et huiusmodi, sicut exponit Macrobius "Super somnium
Scipionis".
(2) Hoc etiam videtur tangere Ovidius loquens de lacteo circulo et dicens: "Hac iter est
superis ad magni tecta tonantis".

11

