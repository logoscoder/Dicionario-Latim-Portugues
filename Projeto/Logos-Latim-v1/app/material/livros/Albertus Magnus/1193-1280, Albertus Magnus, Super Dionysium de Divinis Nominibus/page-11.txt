dicitur vita in ipso, quia vita dicitur secundum id quod est principium activum: unde etiam dicitur de motu coeli
in VIII Physic., quod est vita quaedam natura subsistentibus omnibus. Secundum vero rationem operis, quae est
in cognitione ut dirigens in operatione, dicitur lux.
[88397] Albertus Magnus, Super De div. nom. (De pulchro), q. 7 a. 1 ad 7 Ad septimum dicendum, quod est
duplex species, scilicet rei, et species speciei. Species autem rei est, per quam res habet esse quae est in ipsa re,
et non in anima, sed intentio secundum quam accipitur ab intellectu, dicitur species illius speciei, et haec est in
anima: unde dicitur in tertio de anima, quod intellectus species specierum intelligibilium habeat, aut intentionem
habet ab intellectu agente, qui ponit formam suam super id quod accipitur a sensibili: unde quando dicitur quod
species archae est vita in anima artificis, intelligendum de ipso intellectu agente, quod dicitur species specierum.
[88398] Albertus Magnus, Super De div. nom. (De pulchro), q. 7 a. 1 ad 8 Ad octavum dicendum, quod
philosophus loquitur de intellectu divino per modum intellectus humani. Vult enim probare, quod intellectus
divinus non accipit scientiam a rebus, sicut intellectus noster; si enim acciperet, sequeretur quod cognitio rei
turpis moveatur ad turpe, sicut est in nobis. In Deo autem est cognitio ad esse, quod est causa rei, et non accepta
a re; et ideo turpitudo scibilium non redundat in scientem.

Quaestio 8
Expositio textus
[88399] Albertus Magnus, Super De div. nom. (De pulchro), q. 8 expos. Deinde patet octo positos modos, quibus
perfecta pulcritudo est in primo, reducendo ad causam quandam; scilicet quod est secundum se ipsum pulcrum,
idest secundum suam essentiam; et ex hoc sequitur quod sua pulcritudo sit tantum ab una forma, et quod non
habeat causam pulcritudinis, neque quantum ad esse, neque quantum ad augmentum. Secundum est, quod est
uniforme in pulcritudine cum seipso: et ex hoc sequitur, quod secundum eundem modum sua forma sit causa
pulcritudinis, et quod non sit pulcrum secundum unam partem sine alia, vel in una parte turpis et non in alia.
Tertium est, quod perhibet in se eminenter pulcritudinem, quae est fontana causa exemplaris et effectiva omnis
pulcri: et ex hoc sequitur quod non recipiat a rebus, sed perhibeat in se quod respectu omnium aequaliter sit
pulcrum, simul in eadem natura in diversis speciebus. Deinde assignat causam eorum quae dixerat: omnis; quod
omnis pulcritudo et quod omne pulcrum existit in prima pulcritudine: et dividitur in duo. In prima ostendit
qualiter omnia pulcra sunt in primo pulcro, quod est effectivum pulcrorum; in secunda ostendit qualiter sunt
omnia pulcra in ipsa natura pulcritudinis, ibi: et pulcro omnia uniuntur. Circa primum tria facit: primo dicit
omnia pulcra sunt in primo pulcro, sicut in causa exemplari; secundo quod sicut in causa efficiente, ibi: ex pulcro
isto; tertio quia sicut in causa finali, ibi: et propter pulcrum. Littera sic exponitur. Diximus quod perhibet in se
pulcritudinem: etenim; idest quia in simplici et supersubstantiali natura omnium pulcrorum, idest divina, quae est
exemplar omnium pulcrorum: uniformiter praeextiterunt secundum causam, idest sicut in causa omnis pulcritudo
et omne pulcrum.

Articulus 1
[88400] Albertus Magnus, Super De div. nom. (De pulchro), q. 8 a. 1 arg. 1 Videtur autem quod non uniformiter;
quia, secundum Augustinum, Deus alia ratione causat hominem, et alia asinum; ergo non omnis pulcritudo est
exemplariter in ipso uniformiter.
[88401] Albertus Magnus, Super De div. nom. (De pulchro), q. 8 a. 1 arg. 2 Praeterea, a sanctis dicitur quod sunt
in ipso plures ideae et plures rationes, et sic videtur idem sequi.
[88402] Albertus Magnus, Super De div. nom. (De pulchro), q. 8 a. 1 arg. 3 Praeterea, non omnia sunt in ipso:
creatura enim non est in creatore; ergo non sunt in ipso uniformiter, quia superius dictum est, quod omnium
pulcritudo derivanda est a pulcro, praeter pulcritudinem primi.
11

