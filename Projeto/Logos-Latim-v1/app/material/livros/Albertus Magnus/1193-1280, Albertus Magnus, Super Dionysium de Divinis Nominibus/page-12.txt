[88403] Albertus Magnus, Super De div. nom. (De pulchro), q. 8 a. 1 co. Solutio. Dicendum quod omnia pulcra
uniformiter (sunt) in Deo.
[88404] Albertus Magnus, Super De div. nom. (De pulchro), q. 8 a. 1 ad 1 Ad primum vero dicendum, quod
rationes rerum quae sunt a Deo, secundum comparationem ad efficiens, sunt unum, et secundum esse et
secundum essentiam; quia ipsa divina essentia ratio et idea est omnium causatorum; sed tantum secundum
respectus ad diversa causata habent quandam differentiam; unde simpliciter unum sunt, secundum quid vero
plura; sicut centrum, unum in essentia, habet relationem ad plures lineas, ut principium eorum. Si tamen rationes
essent simpliciter plures, quod falsum est, adhuc non sequeretur quod non esset una pulcritudo; quia ratio dicit
dirigens in uno actu, pulcritudo vero dicit formam unam, ut principium respectu omnium, et ideo non
multiplicatur secundum diversa opera, quia non dicit specialem respectum ad hoc vel illud, sed tenet se magis ex
parte ipsius effectus quam ratio.
[88405] Albertus Magnus, Super De div. nom. (De pulchro), q. 8 a. 1 ad 2 Ad secundum dicendum, quod ratio et
idea de intellectu sui habent respectum ad rem; ideo propter diversitatem rerum dicuntur plures ideae, nulla
existente pluralitate in essentia quae habet illos respectus; sicut si diceretur plura principia, ut esset numerus
tantum in relationibus et non in subiecto.
[88406] Albertus Magnus, Super De div. nom. (De pulchro), q. 8 a. 1 ad 3 Ad tertium dicendum, quod per hoc
quod dicitur secundum causam, determinatur quod non sunt in ipso secundum proprium esse.
[88407] Albertus Magnus, Super De div. nom. (De pulchro), q. 8 a. 1 ad 4 Ad quartum dicendum, quod sicut
supra dictum est, pulcritudo dicit participationem, et sic formam, pulcrum autem dicit participans; et sic nihil
addit nisi maiorem recipientem. Et quia exemplaritas rerum formatarum est respectu formae tantum, ideo
pulcrum non habet exemplar in primo nisi secundum pulcritudinem; et ideo omnia uniformiter sunt in ipso
pulcrum et pulcritudo, quamvis in esse rei dividantur.

Quaestio 9
Expositio textus
[88408] Albertus Magnus, Super De div. nom. (De pulchro), q. 9 expos. Deinde dicit quomodo sunt in ipso ut in
causa efficiente, dicens ex isto pulcro immateriali, quod Deus est, omnibus existentibus singulatorum esse
pulcra secundum propriam rationem: idest sicut ex efficiente primo. Videtur autem quod non secundum
propriam rationem, sed secundum communem, quod ipse est causa communis omnium quantum in se, et
omnibus aequaliter Deus est pulcritudo, sicut dictum est de lumine: et dicendum, quod propria ratio dicitur
secundum hoc, quod est secundum naturam pulcritudinis, et non secundum quod determinatur natura communis
pulcritudinis ad diversam participationem in hoc vel in illo: hoc enim habet ex diversitate recipientium, ut saepe
dictum est. Deinde ostendit quae sunt in ipso sicut in causa finali; dicens, et propter primum pulcrum sunt
concordiae omnium, quantum ad collectionem diversorum in unum; et amicitiae, secundum quod diversa
collecta unam formam consequuntur, ut forma mixti; et communicationes, in quantum ulterius progrediuntur in
actum unum, et hoc communius est, et consequuntur pulcritudinem primi quantum possunt. Deinde ostendit
quod etiam in prima pulcritudine, quae est natura communis pulcrorum, manans a pulcritudine primi, sunt omnia
pulcra, praedictis tribus modis, dicens et ibi: et omnia pulcra; in pulcro uniuntur, quod est natura communis
pulcrorum, sicut in causa effecta. Ipsum enim, scilicet pulcrum, est principium effectivum omnium pulcrorum, et
est movens tota, idest omnia pulcra, aut sicut efficiens, aut sicut finis; et continens omnia amore propriae
pulcritudinis. In quantum enim unumquodque naturaliter amat suam pulcritudinem, quam in se habet, operatur
ad continentiam et conservationem sui esse quantum potest: et est finis omnium sicut finalis causa, sicut supra
habitum est: etenim cuncta fiunt per ultimam causam: et est causa exemplaris, quoniam secundum ipsum, scilicet
pulcrum, cuncta determinantur sicut exemplar: quantum enim unumquodque habet de pulcritudine, tantum habet
de esse.

12

