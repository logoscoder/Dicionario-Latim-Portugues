agentis, et haec est forma; et respectu ipsius pulcri, quod est ex eo quod forma supersplendet materiae dans esse
ei; et ideo sufficienter per hoc probatur identitas pulcri et boni.
[88426] Albertus Magnus, Super De div. nom. (De pulchro), q. 10 a. 1 ad 2 Ad secundum dicendum, quod
quamvis intentiones causarum sint diversae, et ex opposito divisae, non est tamen inconveniens quod causa una
secundum intentionem suam ordinetur ad intentionem alterius causae; quamvis una causa non sit causa alterius
secundum suum esse, sed sicut aeque primo. Materia enim non est causa formae, aut e converso, sed utrumque
est causa compositi.
[88427] Albertus Magnus, Super De div. nom. (De pulchro), q. 10 a. 1 ad 3 Ad tertium dicendum, quod efficiens
in ratione habet quod semper sit extra rem, et quia desiderium non est respectu eius, quod impossibile est
participari; ideo non assignatur desiderium respectu efficientis.
[88428] Albertus Magnus, Super De div. nom. (De pulchro), q. 10 a. 1 ad 4 Ad quartum dicendum, quod
quaedam participant pulcrum et bonum perfecte et simpliciter, quaedam vero secundum quid et imperfecte. Cum
quidem imperfecte participant, non est dubium quia desiderant perfectionem in pulcro et bono; quod vero
simpliciter et perfecte participant, possunt dupliciter considerari: aut absolute in se, et sic non desiderant cum
habeant; aut secundum capacitatem ad exemplar, et sic semper possunt proficere in pulcritudine et bonitate,
secundum accessum ad exemplar; et ideo semper desiderant perfectum in pulcro et bono. Concedimus autem
quod secundum illud, quod participant, non desiderant.
[88429] Albertus Magnus, Super De div. nom. (De pulchro), q. 10 a. 1 ad 5 Ad quintum dicendum, quod sicut
Boethius dicit, quod bonum et pulcrum sunt universales intentiones, instrumentum vero et sapiens particulares,
et ideo non participantur ab omnibus sicut illa. Et hoc sic intelligendum est, quod pulcrum et bonum sint
dispositiones causae, secundum quod est causa unica universorum univocorum; sapiens autem et iustum tantum
respectu quorundam. Aliam dat solutionem; quod bonum dicit materiam, iustum vero actum: et hoc sic
intelligendum est, quia bonum et pulcrum sunt attributa ipsius substantiae esse immediate, ita quod immediate
subest eis secundum modum intelligendi; iustum autem et sapiens sunt attributa determinata a (...) ordinatas ad
actum. Separata enim per intellectum virtute cognoscitiva et voluntate a primo, non erit sapiens et iustus, erit
autem bonus et pulcher: et ideo hoc consequitur omnia causata, et non illa.

Quaestio 11
Expositio textus
[88430] Albertus Magnus, Super De div. nom. (De pulchro), q. 11 expos. Deinde ostendit quod et non existens
participat utrumque, dicens: audebit autem et sermo et cetera. Videtur hic dicere, quod res et non existens, idest
non perfecte existens, sed tantum in potentia mixtum privationi, scilicet materia, participat pulcro et bono, quia
aliquo modo habet formam.

Articulus 1
[88431] Albertus Magnus, Super De div. nom. (De pulchro), q. 11 a. 1 arg. 1 Videtur autem hoc esse falsum.
Quicquid enim participat albedinem, est album; ergo quicquid participat pulcritudinem et bonitatem, erit pulcrum
et bonum: esse autem pulcrum et bonum est existens, ergo non existens erit existens, quod est impossibile.
[88432] Albertus Magnus, Super De div. nom. (De pulchro), q. 11 a. 1 arg. 2 Praeterea, aut forma, a qua est ratio
pulcri et boni, est essentialiter in materia, quamdiu est sub privatione, quae hic non existens dicitur, aut non: si
non, ergo non participat bono et pulcro, quod hic dicitur; si autem sit essentialiter in ea secundum aliquem
modum, omnis generatio erit alteratio, quia erit transmutatio tantum secundum diversos modos.
15

