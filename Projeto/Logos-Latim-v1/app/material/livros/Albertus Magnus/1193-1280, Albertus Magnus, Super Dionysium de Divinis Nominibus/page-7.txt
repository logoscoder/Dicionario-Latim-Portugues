[88368] Albertus Magnus, Super De div. nom. (De pulchro), q. 4 a. 1 ad 3 Ad tertium dicendum, quod virtus
claritatem quandam habet in se, per quam pulcra est, etiam si a nullo cognoscatur; ex qua tamen aptitudinem
habet, ut cum quadam claritate in notitiam veniat: et propter hoc dicit Tullius, quod dicitur pulcrum et honestum,
secundum quod respectu alterius dicitur, clarescit.

Quaestio 5
Expositio textus
[88369] Albertus Magnus, Super De div. nom. (De pulchro), q. 5 expos. Deinde ponit tertiam conditionem. Et
primo ponit eam: secundo probat per significationem nominis apud Graecos, ibi: unde et calos et cetera. Dicit
ergo quod supersubstantiale bonum dicitur pulcritudo sicut vocans omnia ad seipsum. Pulcritudo enim rapit
omnia ad desiderium sui; unde et pulcrum apud Graecos dicitur kalos, quod est vocans: et nota quod in hoc fuit
deceptus alius translator. Kalos enim per duo el scriptum, significat pulcrum apud Graecos; per unum vero, ibi,
significat bonum: et ideo semper transtulit bonum pro pulcro, et ideo in parte ista alia translatio est tota vitiosa.

Articulus 1
[88370] Albertus Magnus, Super De div. nom. (De pulchro), q. 5 a. 1 arg. 1 Sed videtur quod hic non sit conditio
pulcritudinis, sed potius boni. Illud enim, quod omnia exoptant, bonum est et non pulcrum.
[88371] Albertus Magnus, Super De div. nom. (De pulchro), q. 5 a. 1 arg. 2 Praeterea, si hoc etiam pulcro
conveniat, cum etiam conveniat bono et honesto, videtur quod haec tria substantialiter unum sint, quia
conveniunt in eo quod substantialiter inest eis.
[88372] Albertus Magnus, Super De div. nom. (De pulchro), q. 5 a. 1 co. Solutio. Dicendum quod hoc non
convenit pulcro secundum propriam differentiam, qua completur sua ratio, sed ratione subiecti sui, in quo
communicat cum bono quasi ex natura generis: et ideo non sequitur quod sit in eo quod dividatur ab ipso per
differentiam aliam quae est ultima conditio; sicut homo et asinus separantur in ultimis differentiis, quamvis
conveniant in eo quod est natura generis. Unde sciendum est, quod de ratione boni est quod sit finis desiderii
movens ipsum ad se; et ideo diffinitur a philosopho, quod bonum est quod omnia optant. Honestum vero addit
supra bonum hoc scilicet quod sua vi et dignitate trahat desiderium ad se: pulcrum vero ulterius super hoc addit
resplendentiam et claritatem quandam, super quaedam proportionata.

Quaestio 6
Expositio textus
[88373] Albertus Magnus, Super De div. nom. (De pulchro), q. 6 expos. Deinde ponit quartam conditionem,
dicens quod bonum supersubstantiale dicitur etiam, ibi, pulcritudo sicut in totis, idest in omnibus, congregans
tota, idest omnia.

Articulus 1
[88374] Albertus Magnus, Super De div. nom. (De pulchro), q. 6 a. 1 arg. 1 At videtur, quod haec non debeat
esse conditio pulcritudinis. Duorum enim differentium non debet esse unus actus substantialis; sed lumen et
7

