nihil ponit, nego; nihil ponit, ergo nihil certificat. Et dicendum, quod huiusmodi negationes, quibus certificantur
divina, habent unam negationem; habent videlicet in genere, quod relinquentes genus negando unam, deinde
certificant de opposita; et sic semper negando devenitur ad propriam cognitionem rei. Sicut si dicatur quod homo
non est substantia incorporea, neque inanimata, neque insensibilis, neque irrationalis, neque immortalis; et
similiter negatis omnibus causatis a prima negatione relinquente ipsum esse, datur intelligi ipsum habere esse
quod est, scilicet esse omnis causati, et hoc est proprium suum esse; de hoc autem plura dicta sunt secundo
capitulo coelestis hierarchiae. Deinde ostendit identitatem boni et pulcri, ex hoc quod communicant in eodem
actu, quod est omnium causam esse; et dividitur in duo. Primo ostendit de utroque quod sit causa omnium,
ratione singulorum; secundo respectu universitatis, ibi: et rursus omnium. Prima dividitur in duo; in primo
proponit in generali, in secundo manifestat in speciali, ibi: ex hoc omnes. Dicit ergo primo, hoc unum bonum et
pulcrum, scilicet, quod laudatur secundum omnium ablationem, est causa omnium pulcrorum multorum: quia
ratio pulcritudinis in proportione cuiusdam multitudinis est, et bonorum singulatorum, idest singulatim
uniuscuiusque. Deinde ostendit in speciali: et primo quantum ad esse perfectum rerum, secundo quantum ad
conservationem in esse perfecto, ibi: omnium eorundem et cetera. Prima dividitur in duas. In prima ostendit
pulcrum et bonum esse causam omnium quantum ad esse absolutum; in secunda quantum ad ordinem unius ad
alterum, ibi: providentiae superiorum. Esse autem absolutum est dux: quia autem est esse substantiale, et
quantum ad hoc dicit, quod ex hoc, idest ex bono et pulcro, sunt omnes substantiales essentiae existentium, aut
esse continens substantiam. Et hoc est duplex: vel ex parte materiae, vel ex parte formae; et si ex parte formae,
hoc iterum est duplex. Cum enim omnis forma dicat quale, tam substantialis quam actualis, poterit esse de esse
secundum actum substantiales differre, licet secundum actum accidentaliter differentiae; si secundum actum
differre substantiales, aut quantum ad actum ipsius formae, et sic dicitur unitiones et discretiones per oppositum,
in quantum forma facit unum in se et discernit ab alio: esse autem unum est esse continens primum esse, quod
similiter per actum substantialis formae: est autem quantum ad effectum quod relinquitur ex ipso actu secundum
relationem consequentem; et sic dicit identitates et alteritates et diversitates. Secundum quod dicit philosophus in
V metaphysicorum, quod unum in substantia facit idem, et multitudo divisum; facit autem unum idem per
additionem relationis supra ipsum, quia omne idem eidem idem est. Quantum vero ad actum differre
accidentalis, dicit similitudines et dissimilitudines: unum enim in qualitate facit simile, ut idem dicit philosophus.
De quantitate autem non facit mentionem, nec diceret aequalitates et inaequalitates, quia quantitas est dispositio
materiae; qualitas autem fluit magis a forma, a qua est pulcritudo et bonitas, et non ex materia. Ex parte vero
materiae dicit coniunctiones contrariorum, quae sunt materia compositorum, in quantum communicant in
materia, idest incommixtiones eorundem unitorum; in quantum uniuntur in forma mixti, et tunc immixtio refertur
ad esse primum, secundum quod unumquodque elementorum manet in mixto, secundum scilicet esse quod habet
ex forma substantiali, quae non est principium agendi neque patiendi, ut dicitur in secundo de generatione.
Unitio vero non refertur ad secundum esse, quod scilicet habent secundum qualitates quibus agunt et patiuntur
quae commensuratur et efficitur quaedam qualitas. Ordo autem qui est aut superiorum ad inferiora; et quantum
ad hoc dicit providentiae superiorum, quibus scilicet provident inferioribus: aut aequalium ad aequalia, et sic
dicit alternae habitudines coordinatorum, idest similiter et aequaliter ordinatorum, quibus unum se habet ad
alterum socialiter cooperando sibi: aut inferiorum ad superiora, et sic est, quod dicit conversiones minus
habentium, idest inferiorum deficientium a principibus superiorum: conservantur enim in ipsa sicut in perfecto.
Conservatio autem in esse perfecto est dupliciter: aut secundum conservativa intra quae sunt principia rei, et hoc
dicitur secundum mansiones omnium eorundem quae dicta sunt, quibus per malitiam habent ex suis principiis
conservativae et intransmutabiles, idest intransmutabiliter conservantes; aut est secundum conservans extra, et
sic dicitur collocationes: locus enim est continens extra, et in omnibus istis supplendum est. Ex hoc Dionysius
ostendit, quomodo utrumque est universalis causa respectu universitatis. Et primo quod sunt causae universitatis
quantum ad esse, secundo quantum ad bene esse, ibi: stationes et cetera. Quantum ad esse dupliciter: scilicet
quantum ad ipsum esse, et quantum ad perpetuitatem ipsius; et si primo modo dupliciter: aut quantum ad ipsum
fieri, aut quantum ad factum esse. Ad fieri autem universitatis quinque concurrunt. Primum est unitas materiae;
et quantum ad hoc dicit: et rursus ex hoc, scilicet pulcro et bono, sunt communiones omnium in omnibus iuxta
proprietatem uniuscuiusque; quia materia unicuique efficitur propria, quamvis sit communis omnibus.
Secundum est praeparatio materiae per dispositiones accidentales, et secundum hoc dicitur adaptationes. Tertium
est adunatio elementorum contrariorum sub forma mixti; et sic dicit inconfusae amicitiae: inconfusae autem dicit
propter esse primum, quod unumquodque elementorum servat in mixto; amicitiae, quantum ad unionem, quam
habent in esse secundo: unde et Empedocles dicebat, quod amicitia movet elementa ad commixtionem; illa
autem amicitia est ex forma dirigente in unum. Quartum est ordinatio mixtorum ad complexionem; quia addit
supra mixtionem distinctionem humorum: unde non omnia mixta complexionata sunt; et quantum ad hoc dicit
harmoniae omnis rei (alia translatio universitatis), quia totum est coniunctio partium in toto; et quantum ad hoc
dicitur in omni (alia translatio in universo) concretiones, idest compositiones indissolubiles. Secundum vero
17

