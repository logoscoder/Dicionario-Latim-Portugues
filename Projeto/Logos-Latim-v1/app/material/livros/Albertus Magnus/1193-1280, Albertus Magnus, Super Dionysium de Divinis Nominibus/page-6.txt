physicorum, motus per accidens est in omnibus; non autem omne quod dat esse per modum formae oportet quod
sit terminus motus per se.
[88361] Albertus Magnus, Super De div. nom. (De pulchro), q. 3 a. 1 ad 3 Ad tertium dicendum, quod formae
comparatio ad materiam non sufficit ad rationem pulcritudinis, ubi imitatur forma luminis per quod resplendeat
super partes materiae, et ideo habet per se processionem pulcritudo.

Quaestio 4
Expositio textus
[88362] Albertus Magnus, Super De div. nom. (De pulchro), q. 4 expos. Deinde ponit secundam conditionem
pulcritudinis, et dividitur in duo. In prima ponit conditionem quae complet rationem pulcritudinis in causa prima:
in secunda manifestat per simile, ibi: ac similitudinem. Dicit ergo primo ibi, quod supersubstantiale pulcrorum
dicitur pulcritudo, sicut causa consonantiae universorum, idest proportionis et claritatis. In his enim duobus
completur ratio pulcritudinis ad similitudinem luminis cum fulgore, immittens pulcrum universis rebus,
pulcrificas, idest pulcrum facientes traditiones ipsius fontani radii a quo procedit lumen sicut a fonte: idest sicut
lumen, quod est causa pulcri, per emissionem radiorum a causa efficit omnia luminosa, ita etiam secundum
emissionem fulgoris a fonte pulcritudinis omnia participant de ipsius pulcritudine; et propter hoc dicitur in causa
pulcritudo per immissionem claritatis.

Articulus 1
[88363] Albertus Magnus, Super De div. nom. (De pulchro), q. 4 a. 1 arg. 1 Dubitatur autem hic de hac secunda
conditione pulcritudinis. Unum enim simplex non consistit ex duobus. Sed pulcritudo est quaedam forma
simplex; ergo non videtur quod ad esse eius concurrat claritas et pulcritudo.
[88364] Albertus Magnus, Super De div. nom. (De pulchro), q. 4 a. 1 arg. 2 Praeterea, claritas est in tertia specie
qualitatis; consonantia autem cum sit qualitas circa quantitatem, qualitas est in quarta specie qualitatis; ex
distantibus autem tantum non potest formari unum simplex: maxima ergo ratio pulcritudinis non conficitur ex his
duobus.
[88365] Albertus Magnus, Super De div. nom. (De pulchro), q. 4 a. 1 arg. 3 Praeterea, Tullius in libro de officiis
dicit, quod honestum dicit pulcrum secundum notitiam sui ab aliis; notitia autem non ponit aliquid in re ipsa quae
cognoscitur: ergo non videtur quod claritas aliqua sit in ipsa pulcritudine.
[88366] Albertus Magnus, Super De div. nom. (De pulchro), q. 4 a. 1 co. Solutio. Dicendum quod sicut ad
pulcritudinem corporis requiritur quod sit proportio debita membrorum, et quod color supersplendeat eis,
quorum si altera deesset, non esset pulcrum corpus: ita ad rationem universalis pulcritudinis exigitur proportio
aliqualium ad invicem, vel partium, vel principiorum, vel quorumcumque quibus supersplendeat claritas formae.
[88367] Albertus Magnus, Super De div. nom. (De pulchro), q. 4 a. 1 ad 1 Ad primum igitur dicendum, quod
simplex non potest constare ex omnibus simplicibus, quasi ex partibus materialibus, aut quasi ex partibus
essentialibus; potest tamen ex diversis effluere, quasi effective aliquid unum simplex, sicut forma mixti corporis
est unum simplex quae manat ex diversis: potest etiam esse quod ad esse simplicis concurrant duo, quorum
alterum sit sicut subiectum, et alterum sicut essentia rei; sicut ad esse simitatis concurrit nasus sicut subiectum, et
concavitas sicut essentia simi, et similiter ad rationem pulcritudinis concurrit consonantia sicut subiectum, et
claritas sicut essentia eius: et similiter dicendum ad secundum.

6

