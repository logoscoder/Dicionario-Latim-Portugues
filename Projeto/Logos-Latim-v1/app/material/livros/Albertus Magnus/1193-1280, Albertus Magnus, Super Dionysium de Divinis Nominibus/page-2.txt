autem, quae est in intellectu practico per extensionem de vero in ratione boni, et tunc primo erit motus desiderii
ad bonum. Sicut enim ars medicinae non consequitur effectum in operando, nisi adiuvetur virtute naturae; sic
desiderium non movetur, nisi dirigatur per apprehensionem praecedentem apprehensioni. Igitur ipsi vero
absolute respondet processio luminis, apprehensioni autem veri secundum quod habet rationem boni respondet
processio pulcri, motui vero desiderii respondet processio diligibilis; et ideo primo de lumine, secundo de pulcro,
et tertio de diligibili erit dicendum.
[88329] Albertus Magnus, Super De div. nom. (De pulchro), q. 1 a. 1 ad 1 Ad primum ergo dicendum, quod licet
simplex sit ante compositum quantum ad ordinem rei, nihil tamen prohibet compositum, secundum quod
accipitur in ratione veri, antecedere simplex quod accipitur in ratione boni tantum secundum motum desiderii,
quantum ad ordinem processionum in animam: et similiter dicendum ad secundum.

Articulus 2
[88330] Albertus Magnus, Super De div. nom. (De pulchro), q. 1 a. 2 arg. 1 Circa secundum sic proceditur.
Videtur enim quod pulcrum sit idem quod honestum. Quorum enim diffinitiones sunt eaedem, ipsa sunt eadem;
sed eadem diffinitio est honesti et pulcri. Utrumque enim diffinitur a Tullio, in principio de officiis, quod sua in
nos trahit, a sua dignitate nos allicit etc.: ergo bonum et pulcrum sunt idem.
[88331] Albertus Magnus, Super De div. nom. (De pulchro), q. 1 a. 2 arg. 2 Ad idem: Dionysius infra dicit quod
pulcrum est idem bono; non est autem idem bono utili, quia utile non est finis sicut pulcrum, nec iterum bono
delectabili, quod frequenter turpe est; ergo cum bonum tripliciter tantum dicatur, relinquitur quod sit idem bono
quod est honestum.
[88332] Albertus Magnus, Super De div. nom. (De pulchro), q. 1 a. 2 arg. 3 Ad idem: pulcritudo corporalis
consistit in corporum commensuratione; sed animae compositio consistit in modo virtutis; ergo in virtute
consistit spiritualis pulcritudo; virtus autem est species honesti, secundum Tullium: ergo pulcrum est idem
honesto.
[88333] Albertus Magnus, Super De div. nom. (De pulchro), q. 1 a. 2 arg. 4 Ad idem: quaecumque habent
eandem passionem, sunt idem, cum eadem passio sit eiusdem subiecti; sed pulcrum et honestum habent eandem
passionem, scilicet laudabile; ergo sunt idem.
[88334] Albertus Magnus, Super De div. nom. (De pulchro), q. 1 a. 2 arg. 5 Ad idem: quaecumque sunt
eorundem generum, et earundem specierum, ea quoque sunt eadem: sed species eaedem assignantur a
philosophis honesto et pulcro; ergo sunt idem.
[88335] Albertus Magnus, Super De div. nom. (De pulchro), q. 1 a. 2 arg. 6 Ad oppositum: quorum opposita
differunt, ipsa quoque differunt; sed oppositum pulcri est turpe, honesti autem malum; et haec differunt: ergo
pulcrum et honestum differunt.
[88336] Albertus Magnus, Super De div. nom. (De pulchro), q. 1 a. 2 arg. 7 Ad idem: si pulcrum et honestum
essent idem, tunc ista nomina essent synonima; et sic nulla differentia esset inter ea, cum Tullius assignet in libro
de officiis differentiam unius ad alterum: ergo non sunt idem.
[88337] Albertus Magnus, Super De div. nom. (De pulchro), q. 1 a. 2 arg. 8 Ad idem: quaecumque separantur
secundum esse, sunt etiam separabilia secundum essentiam; sed pulcrum separatur ab honesto secundum esse.
Potest enim aliquando esse pulcrum sine bono, sicut dicitur in Proverb.: fallax gratia et vana est pulcritudo: ergo
sunt diversa secundum essentiam.
[88338] Albertus Magnus, Super De div. nom. (De pulchro), q. 1 a. 2 co. Solutio. Dicendum quod pulcrum in
ratione sui plura concludit: scilicet splendorem formae substantialis vel actualis supra partes materiae
proportionatas et terminatas, sicut corpus dicitur pulcrum ex resplendentia coloris supra membra proportionata,
2

