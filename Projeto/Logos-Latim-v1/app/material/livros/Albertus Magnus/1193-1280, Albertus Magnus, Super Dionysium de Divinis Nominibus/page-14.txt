[88419] Albertus Magnus, Super De div. nom. (De pulchro), q. 10 expos. Propter quod et idem est bono
pulchrum. Determinavit de pulcro in se; hic determinat de eo quantum ad identitatem quam habet cum bono; et
dividitur in duas. In prima ostendit quod pulcrum est idem bono, eo quod habet rationem boni; in secunda ex eo
quod habet actum boni, quia scilicet omnia producit ad esse, sicut etiam bonum, ibi: hoc unum bonum et cetera.
Prima dividitur in tres: primo dicit quod pulcrum est desideratum ab omnibus existentibus actu, et participatum
ab eis, quod est de ratione boni; secundo quidem, etiam illud quod non est perfecte existens participat pulcrum
aliquo modo, quemadmodum etiam bonum, ut dictum est; similiter ibi: audebit autem et hoc; tertio dicit quod
pulcrum dicitur de causa prima per absolutionem omnium: pulcrum sicut et bonum, ibi: tunc enim et ipsum et
cetera. Littera sic exponitur. Diximus quod omnia sunt in pulcro sicut in causa efficiente, finali, et exemplari;
propter quod et pulcrum est idem bono. Cuncta desiderant bonum et pulcrum secundum omnem causam, idest
secundum universalem causam: desiderat enim unumquodque tantum consequi bonitatem et pulcritudinem
causae primae universalis; vel secundum omnem causam, idest secundum quemcumque modum causandi, et a
quacumque causa causatum producatur. Et quia nihil desiderat aliquid nisi aliquo modo sit simile sibi, ut dicit
Boethius: aliquid autem simile bono et pulcro est per participationem eorum; et ideo sequitur, quod non est
aliquid de numero existentium actu, quod scilicet habeat esse completum, quod non participet pulcro et bono.

Articulus 1
[88420] Albertus Magnus, Super De div. nom. (De pulchro), q. 10 a. 1 arg. 1 Videtur autem quod insufficienter
per hoc ostendatur identitas pulcri et boni. Bonum enim secundum se desideratur, et similiter pulcrum, et non est
eadem ratio pulcri et boni, ut supra dictum est: ergo desideratur per diversas rationes. Per hoc ergo non
ostenditur quod bonum et pulcrum sint idem, nisi secundum subiectum, et hoc pronum est.
[88421] Albertus Magnus, Super De div. nom. (De pulchro), q. 10 a. 1 arg. 2 Praeterea, bonum se habet in
ratione causae finalis, pulcrum in ratione formali, quia dicit splendorem formae super partes proportionatas; finis
autem et forma habent diversas intentiones, unde ex opposito dividuntur: unde bonum et pulcrum non
desiderantur secundum eandem rationem, et sic idem quod prius.
[88422] Albertus Magnus, Super De div. nom. (De pulchro), q. 10 a. 1 arg. 3 Praeterea, desiderium semper est
perfecti; sed causa efficiens perfecta causa est, sicut forma et finis, quia nihil dat esse alteri nisi in se perfectum
sit: ergo debuit ponere desiderium respectu causae efficientis, sicut respectu finis ex parte boni, et sicut respectu
formae ex parte pulcri: quod enim respectu materiae desiderium non assignant inanimata, ratio est quia materia
imperfecta est, et imperfectum non movet desiderium.
[88423] Albertus Magnus, Super De div. nom. (De pulchro), q. 10 a. 1 arg. 4 Praeterea, nihil desiderat illud quod
per substantialem participationem habet, quia desiderium est rei non habitae, ut dicit Augustinus. Sed omnia
habent bonum et pulcrum per participationem substantialem, ut dicitur in littera: ergo non omnia desiderant
bonum et pulcrum.
[88424] Albertus Magnus, Super De div. nom. (De pulchro), q. 10 a. 1 arg. 5 Praeterea, quaeritur quomodo hoc,
cum causae primae sint plura attributa, quare non omnia participantur ab omnibus causatis, sicut bonum et
pulcrum: non enim omnia quae sunt a iusto iusta sunt, ut quae a vivo viventia, vel intelligente intelligentia; sicut
omnia, quae a primo bono sunt, bona sunt, et pulcra quae a primo pulcro.
[88425] Albertus Magnus, Super De div. nom. (De pulchro), q. 10 a. 1 ad 1 Solutio. Dicendum ad primum, quod
impossibile est eandem intentionem desiderii ferri ad duo diversa, non ordinata ad invicem et aeque prima.
Propter hoc enim fames et sitis non habent eandem rationem desiderii, cum alterum sit appetitus calidi et sicci,
frigidi et humidi alterum. Si autem duo sint ordinata ad invicem, ita quod scilicet unum sit per alterum, eadem
intentio desiderii poterit ferri ad illa duo; sicut desiderium eiusdem rationis est, ad cibum et ad refectionem quae
quaeritur per cibum. Cum autem ita sit quod forma et finis incidant in idem numero secundum diversas rationes;
quia forma est finis, secundum quod ad ipsam terminatur motus agentis, et est forma, secundum quod terminat
materiam, et appetitum ipsius, in quantum dat sibi esse; haec duo sunt ordinata ad invicem, quia esse est actus
formae, et unumquodque ordinat ad suum actum. Et ideo ratio desiderii est respectu boni, quod terminat motum
14

