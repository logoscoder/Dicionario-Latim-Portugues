quod sunt iam in facto esse, sequitur continentiae iam existentium; quantum vero ad perpetuitatem essendi,
sequitur indeficientes successiones eorum quae fiunt, idest generabilium, in quibus salvatur divinum esse
perpetuum per successionem generationum. Sed bene esse est dupliciter; aut secundum actum perfectum, et sic
dicit stationes omnes; aut secundum actum imperfectum, et sic dicit motus: est enim motus secundum
philosophum actus imperfectus, medius inter potentiam et actum. Deinde determinat quorum sint isti motus,
dicens quod scilicet motus sunt mentium, idest Angelorum, animarum, et corporum; et non est intelligendum de
motu physico (sic enim probatum est a philosopho in primo de anima quod anima non movetur), sed de motibus
desideriorum in pulcrum et bonum. Deinde hoc probat similiter, ostendens unde sunt isti motus, dicens, enim;
idest quia omnibus praedictis est statio et motus, idest causa stationis et motus, idest quod est super omnem
stationem motum, scilicet Deus, collocans unumquodque, idest firmiter statuens, in ratione ipsius, idest in
participatione pulcri et boni, et movens omnia ad divinum motum, idest secundum motum qui in Deo est.

18

