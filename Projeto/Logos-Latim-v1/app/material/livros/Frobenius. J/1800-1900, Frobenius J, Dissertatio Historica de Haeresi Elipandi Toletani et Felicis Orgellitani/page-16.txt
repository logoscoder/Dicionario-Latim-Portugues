[0326C] LIX. Alterum argumentum quo D. Madrisius probare contendit secundum iter Laidradi et
sociorum similiter praecessisse concilium Aquisgranense anni 799, hisce verbis num. 66 insinuat, «quia, inquit,
supervacaneum iter Urgellense post conversionem Felicis cujus gratia suscipiendum erat, videri potest» Sed
facilis est responsio; nam iter secundum non pro conversione Felicis, sed pro praedicatione catholicae veritatis
contra motus ab Elipando continuatos suscipiendum fuit, prout ex epistola 108 Alcuini ad Arnonem discimus, ita
scribentis: «Sed adhuc (Felice jam converso) remanet aliquid faciendum. Nam quidam Elipandus Toletanae
civitatis nomine non dignitate episcopus in damnata haeresi permanet. Sciat tamen dilectio vestra quod filius
noster Laidradus episcopus frater vester multum profectum in illis partibus Deo donante egit, quotidieque agit;
etc. » In hunc ergo maxime finem Laidradus et socii ejus altera vice in Hispaniam missi sunt, [0326D] ut etiam
Elipandum et ejus sectatores ad meliora reducerent, aut saltem provinciam quae ditioni Caroli suberat, a veneno
haereticae pravitatis purgarent aut praeservarent. In hunc quoque finem Alcuinus illis tradidit pias et necessarias
responsiones ad epistolam sibi ab Elipando directam, seu libros quatuor adversus eumdem, prout nos rursus
docet ipse Alcuinus in epistola libris illis praefixa, ubi ait: «Quapropter 937 paucorum arripui laborem dierum, in
solatium sanctissimi itineris vestri, quatenus haberetis in manibus cujusdam epistolae meo nomini directae ab
Elipando Toletano episcopo pias et pernecessarias responsiones, » etc.
LX. Verum cl. Madrisius pias illas et necessarias responsiones, de quibus ibi Alcuinus loquitur, et quas
vocat paucorum dierum laborem, aliud opus esse putat ab illis quatuor libris Elipando oppositis, qui certo
primum post Felicis conversionem anno 800 scripti sunt. «Suspicamur, inquit num. 66, aliquod [0327A] breve
scriptum paucorum dierum ab Alcuino concinnatum, puta compendium summamque argumentorum et
responsionum, quarum ope occurrentibus objectionibus, ut ita dicam, extemporaneis fieret satis. Non enim
quatuor ex professo conscripti libri paucorum dierum opus dicendi forent, qui paucorum dierum labore haud
fuerant absolvendi. »
LXI. Suspicionem hanc viri clarissimi non omni verisimilitudine destitutam esse existimari potuisset,
nisi ex contextu praecitatae epistolae palam esset, pias illas et necessarias responsiones Laidrado sociisque ejus
in Hispaniam iterum profecturis traditas esse ipsosmet quatuor libros adversus Elipandi epistolam scriptos. Ita
enim ibidem circa initium Alcuinus ulterius scribit: «Quibus illius vesaniae litterulis brevi sermone duobus
libellis respondere curavi, evacuans veracissimis sanctorum Patrum sensibus omnes illius assertiones atque
interpretationes pravissimas. Illis quoque duobus libellis alios duos adjunxi plano sermone catholicae fidei de
Christo [0327B] Deo veritatem testantes, atque sanctorum Patrum testimoniis abundantissime confirmantes,
quorum lectione pietatem vestram congaudere arbitror, quia totum illud opus vestro gaudebam dicare nomini,
vobisque primo omnium direxi probandum atque corrigendum. » Ecce, quas prius dixit pias et necessarias
responsiones paucorum dierum labore absolutas, hic non compendium quoddam et summam argumentorum, sed
illos ipsos quatuor libellos esse affirmat, quos vesaniae Elipandi opposuit, et quos simul illis in Hispaniam
legatis in solatium itineris concessit, illorumque correctioni vel approbationi submisit. Paucorum dierum laborem
quo sensu Alcuinus dixerit quatuor illos libros quis edicat? Existimo Alcuinum optasse ut sibi licuisset operi tam
gravis momenti longius tempus impendere, quam iter legatorum in Hispaniam jamjam paratum pateretur, cui
propterea dies quos huic labori dare potuit pauci videbantur; pauci, inquam, non quod [0327C] non sufficerent ad
praestandum id quod revera praestitit (pleraque enim argumenta jam parata habebat directa contra Felicem), sed
quod non sufficerent ad opus ita excolendum et perficiendum prout in votis habuit.
LXII. Sed necdum victas manus dare consentit cl. Madrisius, ulterius num. 67 contendens quod, etsi
libri illi quatuor comprehenderentur sub nomine responsionum Laidrado et sociis missarum, «adhuc tamen,
inquit, non evincitur profectionem secundam Laidradi et sociorum anno 800, quo libri ex memorata conversione
Felicis vulgati dicuntur, evenisse. . . . . Potuit igitur (Alcuinus) tantummodo primis veluti lineis designatum et
adumbratum opus, Laidrado et sociis proficiscentibus dirigere, evulgaturus dein examinatum approbatumque
(illorum enim examini et approbationi illud subjecerat) commodiori tempore; quod et praestitit anno 800
inserens, cum novissimam operi manum imponeret, [0327D] conversionem Felicis jam secutam et dedicans
praedictis viris, recenti praefatione apposita, opus consummato labore perfectum. »
LXIII. Miror virum eruditum nodum in scirpo quaerere. Enimvero Alcuinus in una aeque ac altera
epistola seu praefatione dedicatoria opus suum Laidradi et sociorum examini et correctioni submittit, atque in
utraque illud ob festinationem qua illud absolvere oportuit, imperfectum esse cum magna humilitate confitetur.
«Vos vero, inquit in praefatione altera, dilectissimi fratres sedula devotione perlegite haec omnia, priusquam in
publicas procedere auras harum series litterarum faciatis. Ego siquidem in procinctu ob vestri itineris
festinationem haec, qualiacunque sunt, dictavi, ita ut mihi tempus relegendi vel emendandi non fuit idoneum. »
Ex quibus manifestum est Alcuinum hanc alteram praefationem seu epistolam ad Laidradum et socios non
apposuisse, ut D. Madrisio visum est, operi iterum [0328A] reviso, et prius examinato et probato, ac huic demum
addidisse mentionem de Felicis conversione.
16

