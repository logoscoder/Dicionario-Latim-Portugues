38. Sufficiat nunc vobis hodie de viri sancti istius vita audire. Tempus enim prope est, iamque sol
duplicat unbras et obtenebrescit dies, deficit hora. Tamen qui curiosius me vult cogere, unde scripsi
supra, quomodo sanctus vir iste mortali corpore positus angelicam spiritualem contenplasset effigiem, si
post triduum inbecillis non fuero, divino petente auxilio, antiqua verba, quae olim meis auribus
insonuerunt, velut diversa holera calathis posita, maximis caracteribus litterarum stilo exaratis, vestris
feram cunspectibus.
39. Esterna denique die modica molestia corporis coartatus, non vobis omnia valui praedicti sancti viri
miracula narrare; sed tamen divina miserante clementia orationibus vestris, quae ex grandaevis viris
narrantibus audivi, si verba meminero, hodie explicabo.
Cum istius temporibus, postquam pont Apolenaris Ravenna cuncrematus est nocte in pasca 4. Nonas
Aprilis, iuxta Strovilia Peucodis non longe ab urbe Ravenna applicitus Theodoricus fuisset cum
hostibus suis in canpo qui vocatur Candiani, postquam duabus vicibus Odovacer superavit, qui illo
tempore regnum Ravennae optinebat: tunc exiit Odovacer ad praedictum canpum cum exercitu suo, et
superatus est tertio, et ante faciem Theodorici terga dedit, et infra civitatem se clausit. Et abiit ad
Ariminum, et venit exinde cum dromonibus in Porte Lione, ubi postea palatium modicum haedificare
iussit in insula, non longe a litore maris, ubi nunc monasterio sanctae Mariae esse videtur, infra
balneum, non longe ab Ravenna miliario 6.
Et nunc in nostris temporibus praedictum palatium servos meos demolire iussi et Ravenna perduxi in
haedificia domus meae, quam a fondamentis haedificavi iure materno, quae vocatur domus presbiteralis
in regione qui dicitur ad Nimpheos, iuxta ecclesiam sanctae Agnetis martiris, et ab alia parte numero
bando primo, non longe a miliario aureo.
Tandiuque exercitus Theodorici famis perdomuit, quamdiu coria vel alia immunda et orrida urguebantur
comedere; et multa corpora, quae servata sunt gladio, famis peremit. Et factus est terraemotus magnus
valde gallorum cantu 7. Kal. Ianuarii. Et dedit Odovacer Theodorico filium obsidem 5. Kal., et post 4.
[Kal.] Martii est civitate Classe ingressus.
Post haec autem vir beatissimus Iohannes archiepiscopus aperuit portas civitatis, quas Odovacer
clauserat, et exiit foras cum crucibus et turibulis et sanctis euangeliis, pacem petens cum sacerdotibus et
clericis psallendo, terram prostratus, obtinuit quae petebat. Invitat novum regem de oriente venientem,
et pax illa ab eo cuncessa est, non solum Ravennenses cives, sed etiam omnibus Romanis, quibus beatus
postulavit Iohannes.
Et subiit Ravennam 3. Nonas Martias. Post paucos dies occidit Odovacrem rex in palatio in Lauro cum
comitibus suis. Postquam iubente Theodorico interfectus est Odovacer, solus et securus regnavit
Romanorum more.
[Post] omnes adversarios devictos trigesimo regni sui anno Ravennianum exercitum Siciliam misit,
depopulavit et suis ditionibus mancipavit.
Et ipsius temporibus a parte aquilonis ab omnibus visum est caelum ardere. Simmachus et Boetius
patricii, Theodorico iubente, carne propinqui civesque Romani, cum securibus capitibus amputati sunt.
Et Iohannes papa Romanus post legationem de oriente cum Ecclesio episcopo Ravennae iussu regis
Ravennam ductus, ab Theodorico coactus est et tamdiu detentus est, quamdiu mortuus, et infra carcere
publico in arca marmorea sepultus est. Et supradicti patricii in alia arca sepulti sunt, quae permanent
usque in praesentem diem.
Theodoricus autem post 34. anno regni sui coepit claudere ecclesias Dei et coartare christianos, et
subito ventri fluxus incurrens mortuus est sepultusque est in mausoleum, quod ipse haedificare iussit
extra portas Artemetoris, quod usque hodie vocamus Ad Farum, ubi est monasterium sanctae Mariae
quod dicitur ad memoria regis Theodorici. Sed, ut mihi videtur, ex sepulcro proiectus est, et ipsa urna,
ubi iacuit, ex lapide pirfiretico valde mirabilis, ante ipsius monasterii aditum posita est. Satis vagatus
sum, ivi per diversa, ad nostra revertamur.
40. Multa sanctitas in praedicto viro fuit Iohannes. Et cum ad aures Valentiniani imperatoris eius fama
decrevisset, per multa tempora cupierat eum videre. Sed nihil nociva sunt. Quod superius explicare
debui, ut non obmittamus, inferius notemus. Quamobrem Valentinianus, serenissimus ex patre
Constantio Gallae Placidiae filius, ad sanctum pontificem properavit Iohannem, et excussa diademata
capitis, vocum metu et reverentia salutavit, atque ab eo benedictione percepta, ilari vultu recessit.
Non post multos dies idem augustus sub consecratione beati antistitis Iohannis 14 civitates cum suis
ecclesiis largitus est archigeratica potestate, et usque in praesentem diem 14 civitates cum episcopis sub
Ravennense ecclesia redactae sunt. Una vero episcopali cathedra, civitate destructa, deest, cuius
vocabulum Brintum dicitur, non longe a Bononiense urbe. Iste primus ab ipso augusto pallio ex candida
lana accepit, ut mos est Romanorum pontifici super diploidem induere, quo usus est ipse et successores
sui usque in praesentem diem.
18

