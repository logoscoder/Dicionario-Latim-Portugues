At illa cum tristitia dixit illi: 'Nullum mihi inpingere crimen aliquod potes. Recordare scelus, quod
fecisti; quia si nudatus fueris, morieris; omnes enim praeter regem me diligunt. Si hoc quis scierit
facinus, occulte interficere te faciam.'
Ad haec verba ille aporiatus, ingressus est cubiculum, ubi rex ex parte vino digesto iacebat; et accessit
ad stratum regis, eduxit gladium, ut interficeret eum.
Ille vero sentiens, evigilans de somno surrexit. Voluit gladium evaginare, et non valuit, quia colligatus
uxoris manibus fortiter fuerat. Tunc arripiens scabellum, ubi pedes ponere solitus erat, pro scuto usus
est seque modice defendit; vociferansque, nullus erat qui audiret, eo quod iussu uxoris suae, quasi regi
quies, omnes ianuae palatii clausae erant. Superatusque rex interfectus est.
Volueruntque Langobardi hunc interimere homicidam et reginam cum ipso; sed notum cunsilium, venit
Veronam, donec furor populi cunquiesceret. Sed iurgantes fortiter Langobardi contra eam, depopulatum
palatium, cum multitudine Gebedorum et Langobardorum mense Augusti Ravennam venit et honorifice
a Longino praefecto suscepta est cum omni ope regia.
Post aliquantos autem dies misit ad eam praefectus, dicens: 'Si caritati mea copulata fuerit et se lateri
meo adhaerere voluerit et connubio iunxerit, amplius erit post, quam modo regina est. Nonne ei melius
est, ut regnum et principatus totius Italiae teneat, quam hoc perdat et regnum amittat?'
Illa autem mandavit ei, dicens: 'Si ille vult, infra paucos dies fieri potest.' Die vero quadam, dum
balneum parare iussisset, et vir, qui maritum occiderat, lavacrum ingrederet, postquam egressus de
balneo, in ipso fervore corporis, quod calor obsederat, attulit Rosmunda calicem potione plenum, quasi
ad regis opus; erat enim venenum mixta. Tunc ille sumens de manu eius vasculum, coepit bibere.
At ubi intelligens, potum esset mortis, submovit ori suo poculum, dedit reginae, dicens: 'Bibe et tu
mecum.' Illa vero noluit; evaginatoque gladio stetit super eam et dixit: 'Si non biberis de hoc, te
percutiam.' Volens nolens bibit, et ea hora mortui sunt.
Tunc a Longinus praefectus abstulit omnes Langobardorum thesauro et cunctas opes regias, quas
Rosmunda de Langobardorum regno attulerat, una cum Rosmundae et Alboini regis filia ad Iustinianum
imperatorem Constantinopolim transmisit; et gavisus est imperator et auxit praefecto plurima.
97. Ideoque viri quicunque cuniugati estis, blandite uxores vestras, ne peiora patiamini quam hic.
Mitigate illarum furiaset litigium vos silete. Sunt qui dicunt: 'Quod ego praecepero, erit stabilis; quod tu
dixeris, non fiet.' Si inflammaris, in te ipso verte; nullam inde habeo curam.
Non tibi credere potero, quod talem non gustasses calicem, sed propter turpitudinem et verecundiam
tacuisti, ut ab aliquo verecundaberis. Profers statim: 'Illa uxor mea, pro qua me derides vel unde
subsannas, non damnum meae cupit domui, bene res meas servat, dispositio eius placet mihi.' Aliter non
potes dicere nisi verbis pacatis. Quod si non audierit cuniunx, inflammatur diuque litigans, maritus
aporiatus, huc illuc vagans coniugis timore.
Iste, qui obtinuit regnum, qui attrivit inimicos, qui praelia vicit, qui urbes depopulavit, qui sanguinem
effudit, qui civitates evertit, qui hostes humiliavit: videte, quomodo blande interfectus est et plagis
corpus percussus est? Quis vir in malum potest habere consilium pestiferum, quomodo iste malignus
sensus?
Sunt enim nunnulli, qui etiam amicum vel proximum sine cuniugis voluntate in suam non recepit
domum, quia uxor super virum primatum tenet; volentes nolentes mulieris voluntatem obtemperant.
In crimine cunsiderate Aegiptiam, in falsitate Iezabel, in seditione Dalida, in morte Iael, in spernentia
viri Vastis, in hilaritate Herodiadem, in furore Sunamitem, in ira ancilla principis hostiariam. Hoc vobis
dico, quia multos tales invenimus, et maxime derisimus et doluimus.
Fratres, homines sumus, sicut fenum decidimus, sed si possimus, antequam veniat mors, nulla in nobis
mala sit fama, quia et sic docuerunt sancti praedicatores vestri et hic cum ipsis magnus Petrus pontifex,
sub cuius temporibus haec peracta sunt.
Mortuus est autem in senectute bona die 16. Kalendas Septenbris, et sepultus est, ut asserunt quidam, in
ardica beati Probi confessoris in civitate dudum Classis. In arca magna saxea ibidem positus fuit, iuxta
ecclesia beatae Euphemiae quae vocatur ad mare, quam Maximianus pontifex tessellis variis mire
ornavit, quae nunc demolita est. Exinde ipsa arca evulsa est et in alio loco posita est. Sedit annos 6,
menses 2, dies 19.
DE SANCTO IOHANNE ROMANO XXIX.
98. Iohannes Romanus XXIX. Iohannes `gratia Dei' interpretatur. Iste non de ovibus istis, sed Romana
fuit natione. Hic mediocris statura, nec satis longa habuit, nec brevem tenuit. Optimus corpore, nec
macilentus, nec multum pinguis. Crispus, capillis capitis canitie mixtis.
Post beati Petri amissionem opus incunsummatum, quod reliquerat, id est ecclesia beati Severi iste
cunsummaverat et usque adeffectum perduxit, et corpus beati Severi confessoris in medio dedicavit
39

