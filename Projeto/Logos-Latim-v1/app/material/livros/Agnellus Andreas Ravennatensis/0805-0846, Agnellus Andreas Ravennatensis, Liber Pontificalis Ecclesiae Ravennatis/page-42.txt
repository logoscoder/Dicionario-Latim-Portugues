Sunt nunnulli, qui tali dono quondam ecclesiae cuncesso canes nutriunt, pauperes proiciunt, aucupes
gubernant, accipitres fovent et scurriles delectantur cantus; sacerdotes proiciunt, officiales ecclesia
repellunt et omnis suffocant ecclesia coetus; et quod peius est, venundant frumentum ecclesia et oleum
et humida vina, et faciunt ex illis pondera argenti et auri dabuntque principibus et potestatibus, ut
demergant sacerdotes suos, etiam plebem universa. Illi, ut superius audistis, tribuebant ad redimendum,
isti vero nunc modo ad interimendum.
Non sunt memores sermonis illius prophetae, qui ait: 'Principes tui in medio tui sicut leones rugientes
atque animas comedentes per potentiam.' Qui sunt isti principes nisi miseri episcopi, qui res ecclesiae
deglutiunt et sacerdotes suos spernunt, per occasiones res eorum auferunt et nulla illis solatia
impendunt, sed etiam quod illorum est auferunt? Ex ope ecclesia non participantur, sed sua perdunt.
Audite improperium vestrum, Salomonis verba: 'Leo rugiens et ursus esuriens princeps superbus super
populum humilem.'
Cur non recordamini inspectores episcopi, ecclesiae praesules, quod cum euangelium dicit: 'Quia qua
hora nescitis Dominus vester venturus est?' Cur non pie vivitis et datis exemplum viventibus, ut ex
vobis doctrinam sumant et pie in Christo vivant?
Si autem aliquem corripere volumus, statim improperat nobis vocem derisionis plenam: 'Tu quis es?
Melius es illo et illo episcopo?' Ego vidi illum talem inspectorem dantem de sua mensa panem canibus,
vidi talem currentem cum equo secus canes et leporem, vidi illum manibus suis tenentem accipitrem: et
tu mihi praedicas? Ecce cum talia et his similia audimus, confusis ab ipsis recedimus. Dicite mihi
inspectatores: Unde divitia habetis? Nunquid ex vestris parentibus? Non, sed ex dimissione hominum
mortuorum ecclesiae ditatae sunt. Pro qua igitur causa ipsam dimissione fecerunt, nisi ut eorum animas
per vestras intercessiones mundaret et ablueret Deus per eas?
Quare sanctorum patrum regulam transgredimini et relinquitis, quae praeceperunt, dicentes: 'Episcopi
res ecclesiarum tanquam commendaticias, non ut proprias utantur'? Dicite mihi: cum egressi fueritis de
corporibus vestris, si non ipsi querelaverunt adversus vos, et dimiserit vobis Deus hoc peccatum?
Etiamsi dederitis elimosinam ex ipsis rebus, quam mercedem habebitis? Non ex vestra substantia, sed
de praecessorum munere.
Sicut enim dominus, qui vocat villicum suum et iubet illi, ut dispendio familiae suae det centum modia
tritici, et ille aliquantum teneat sibi et non omnia expendat, et qui sunt ex cunservis nuncient domino
suo de eo, qui non tribuit totum, sed fraudulenter tenuit, flagellatus a domino, et moveat eum de
villicatum aut foras proiciat, aut, quia missionem non explevit, mittatur in carcerem.
Ita et de vobis talem protulit euangelista sententiam, dicens: 'Quod si dixerit servus ille in corde suo:
mora facit dominus meus venire, et coeperit percutere pueros et ancillas, edere et bibere et inebriari;
veniet dominus servi illius in die qua non sperat et hora quam nescit, et dividit eum partemque eius cum
infidelibus ponet.'
Miseri! de vobis dicta sunt, qui regimen ecclesiae suscepistis, qui inreprehensibiles esse debetis absque
ulla macula. Et cum rapti fueritis a morte in tali negligentia, qualis perditio est, tum episcopus rapitur ad
supplicium, et populares invitentur ad regnum, quia dies Domini sicut fur in nocte ita veniet. Sed, patres
mei, [non] incaute agite, in vice apostolorum sitis, illorum tenetis cathedras, per illorum discurrite vias,
ut in eorum ordine cunnumeremini.
Sed hic beatissimus Iohannes, qui pontificium humiliter regit, omnibus vitae suae laetos duxit dies.
Rexit in pace ecclesiam suam, divina inplens mandata. Obiit corpore, sepultus est, ut aestimo, in ardica
beati Apolenaris. Sedit annos 5, menses 10, dies 18.
DE SANCTO IOHANNE XXXII.
105. Iohannes XXXII, mansuetus et humilis vir, sapiens corde, prudens in verbis, pulcra habuit eloquia,
honestam duxit vitam moresque bonos de mellito sermone. Praedecessorum suorum ammonitiones
inlaesas et incolumes custodivit.
Hic autem, aiunt quidam cives, et civitatem Classis ab hostili populo ope multa ecclesiae tribus vicibus
emit, non solum civitatem sed et abitantes in ea cum suburbanis suis omnibus, ut factus sum, emit.
Nam observans, euangelica verba, et cotidie intendebat, quod dicitur: 'Discite quid est, misericordiam
volo et non sacrificium.'
Audite igitur per prophetam: 'Nonquid manducabo carnes taurorum, aut sanguinem hircorum potabo?'
Audi et alium prophetam, Esayam, filium Amos: 'Cum extenderitis manus vestras, avertam oculos meos
a vobis, et cum multiplicaveritis preces, non audiam.'
Quare? Ubi est ergo David: 'Invoca me in die tribulationis tuae, eripiam te, et magnificabis me'? Certe
et alter propheta: 'In die tribulationis clamabunt, et exaudiam.' Modo quid? Ubi ergo Esaya vaticinium,
quod dixisti: "Haec dicit dominus: Cum deprecatum eum fueris, adhuc te loquente dicet: ecce adsum?'
42

