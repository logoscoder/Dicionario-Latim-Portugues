Post plura miracula in pace Deo creatori animam reddidit. Unde arbitratus sum, quod in ecclesia beati
Eleuchadii sepultus sit. Sedit autem annos. . ., menses. . ., dies. . .
DE SANCTO CALOCERO IIII.
6. Calocerus IIII, 'bonus tempus' interpretatur, et si forte C in I vertatur, 'ieros' dicatur, 'senior'
intelligitur, vel 'sacerdos', sive 'dominus'. Iste enim provecta aetate vir grandaevus fuit. Sub illius
tenporibus multas gratias et magna mirabilia per eum Dominus in populo exercuit. Cuius tanta
praedication fuit, ac talis cura gessit pastoris, ut non solum adquisitas oves erudiret, verum etiam ex
gentilium sedem atque roborem daemonis animabus evelleret et ad sacrum fontem baptismatis caelesti
dono recrearet.
Defunctus et sepultus est, sicut aiunt quidam, 3. Februarii Idus in basilica beati Probi confessoris. Sedit
autem annis. . ., mensis. . ., dies. .
DE SANCTO PROCULO V.
7. Proculus V. Hic pius fuit, velut pater est filiis, et plures ad ecclesiasticam crebro viscera
complectabat et suae praedicationis dulcedine velut mellis esu populis tribuebat et [quasi ] lactis
sitientibus pocula ministrabat.
In senectute positus, capitis canitiei gratia repletus, sacerdotium cum vita finivit. Et ubi eius sit
sepulcrum, ignoro; anbiguitas est mihi, utrum in basilica beati Probi sit conditus, an in sancti Eleuchadii
confessoris. Sedit autem annos. . ., menses. . ., dies. . .
DE SANCTO PROBO VI.
8. Probus VI, mitis et pius, clarus in specie, fulgidus in opere, sapiens eloquiis, prudens corde, plenus
gratia Spiritus sancti. Quicunque languidus ad eum venire potuisset, suis orationibus salvus
revertebatur, quacunque fuisset infirmitate detentus. Et spiritus inmundos expulit atque catervarum
corpora sauciata vel dissoluta solidabat.
Postquam suae ad occasum vita angelica conspexit agmina, statim sancta elapsa est de corpore anima 4.
Idus Novenbris. Deinde cunctus lugendo populus cum nimia corpus eius reverentia sepelivit, et
sepulcrum ipsius apud nos veneratur usque in praesentem diem; et illius ecclesia sita est in partibus
orientis.
Et in nullis ecclesiis infra civitatem Ravennae Classinve missa super populum celebratur nisi in ista
sola. Aedificata est iam dicta basilica iuxta ardicam beatae Eufemiae quae vocatur ad mare, qua nunc
demolitam esse videmus.
Sedit autem annos. . ., menses. . ., dies. . .
DE SANCTO DATO VII.
9. Datus VII. Hic namque vir religiosus et nimis pius vigilansque nocturnis fuit orationibus, atque
praecipuus animarum adquisitor hominum ac gentis crebro praedicator; et velut speculum clarius vultus
super cunctos emicuit.
Nam quando is ad gratiam supernam vocatus est, sancta ipsius anima a corpore cessit. Et, ut asserunt
quidam, in ecclesia beati Probi sepultus est. Sedit autem annos. . ., menses. . ., dies. . .
DE SANCTO LIBERIO VIII.
l0. Liberius VIII, magnus homo, caritate plenus, irriguus fons, fide praecipuus, mente benignus. Suis
temporibus ecclesiamomni honore adauxit. Inmensa humilitate propriae suae vitae animam custodivit
omnisque philosofiae tenuit principatum.
Post haec autem obiit et sepultus est, sicut quidam suspicantur, cum praedecessori suo. Sedit autem
anno. . ., mens. . ., dies. . .
DE SANCTO AGAPITO IX.
11. Agapitus IX, cuius nomen Latina lingua vertitur 'caritosus'. Hic agapes cum peregrinis cotidie
faciebat. Iste etenim assidue munuscula pauperibus tribuebat, et infra sui corporis templum bonitatem,
ad aram cordis suam animam coram omnibpotenti Domino velut hostia cotidie triverat.
Ad quem postmodum divinum superveniens mandatum, sancta anima a carne soluta est. Sepultus est, ut
suspicantur, cum superius nominatis aliis. Sedit autem annos. . ., menses. . ., dies. . .
DE SANCTO MARCELLINO X.
12. Marcellinus X, iustus et timoratus, suis orationibus daemonum castra prostravit et oves, quae a
Domino ei traditae fuerant, inpiger custodivit, ne ille inmanissimus lupus, qui cotidie saevit et furit in
eas, tempore suo ecclesia laniare potuisset et ex suis ovibus praedam evelleret, ut non christianorum
animas, quas sanctus vir omnipotenti Domino adquisierat, beluino gutture devoratum, ne infernalibus
connexis gehennae vinculis ditione manciparet.
Transactaque plurima annorum curricula spatii, pontificatum amisit et vitam; cuius tanta corpus
odoramenta fragravit, ut preciosissimae mirrae incensa sepelientium nares sentirent. Sepultus est, ut
fatentur alii, in basilica beati Probi. Sedit autem annos. . ., menses. . ., dies. . .
6

