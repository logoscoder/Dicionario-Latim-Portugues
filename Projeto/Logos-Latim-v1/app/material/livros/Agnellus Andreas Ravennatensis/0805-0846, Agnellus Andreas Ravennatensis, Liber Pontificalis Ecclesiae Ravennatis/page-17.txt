Et respondentes regi dixerunt: 'Audientes omnes virtutem tuam magnam et manum tuam validam et
tuum esse potentissimum brachium phalangasque tuas robustas, ideo hic vir venit ad te et pro suis filiis
cupit animam suam morti tradere, ne sua subversionem videat civitatis; quia fama tua victoriosa in
omnem terram crevit et maxime divulgata est.'
Dixitque ad illos rex: 'Quid dicitis inauditam rem? Vestris sermonibus asperis aures meas temptastis.
Nonne mondana lex censuit, ut quicunque regis aures inutilia nuntiaverit, gladium iubet demoliri?
Dicite mihi, o vos omnes, qui hanc causam nostis, et diligentius curiose audiam: Quomodo potuit hic
unus homo tantos filios procreare?'
Et respondentes de astantibus regi cum nimio metu et veneratione, timore territi, dixerunt: 'Non est ita,
ut noster arbitratur dominus; tame si vultis audire, quomodo sui filii sunt, veris assertionibus et
certissimis eloquiis manifestemus. Non ex conceptu carnis aut ex pollutione libidinis, sed spirituales
filii sunt, quos ipse omnipotenti Deo adquisivit et ex paganorum cultu protraxit. Pro ipsis desiderat
mori, pro ipsis se sacrificium offert, et antequam vel unus ex suis ovibus extinctus sit, antea se cupit,
tuo vibranti brachio, gladio iugulare.'
Audiens itaque rex huiuscemodi verba, per unam scilicet horam in semetipsum cuntremuit, et facies
eius immutatae sunt, vultus ipsius erat pallore proditus, corque eius maxima tempestas quatiebatur et
cogitationes invicem varia succedebant, mens illius vagabat, consilia eius in diversa rapta sunt, toto
obstupuit corpore, in extasim factus est, eo quod coram illo astaret talis sanctissimus vir, qui angelicam
faciem contemplare meruit, qui cotidie ad caelestia extollebat mentem, cuius sanctissimi ad sidera
resonabant laudes, qui sanctis prophetis assimilatus est et sanctorum apostolorum imitatus est
praeconia, etiam dominum imitavit Christum, qui se pro suis tradidit ovibus. Sed Christus Deus, Dei
filius, pro nobis miseris in fixura crucis ex corpore animam prodiit et de fauce draconis hominem, quem
ex limo dudum condiderat, iterum reparavit et postmodum rediit ad sedem supernam.
His itaque gestis, sensus regis ad eum reversus est, et quod nuper mente captus esse ab hominibus
videbatur, sancti viri intercessionibus ad propriam suam reditus est intelligentiam. Exclamavit autem
dicens: 'O bonus pater, qui pro suis filiis se optulit morti! O inenarrabilis mansuetudo! O beata
tolerantia amplissimaque sapientia! Iste se pro omnibus tradidit et talem Domini sui fidelitatem
incorruptam baiulat, ut moriatur ille, antequam de commissis ovibus suis quispiam vinctus educatur.
Bonus pastor, sanctissimus vir, dignus, Deo suo fide probatus!'
Et ait rex beato papae Iohanni: 'Tibi, pater, omnia concessa sunt. Ecce non levabo lanceam meam super
plebem tuam, nec vibrantem frameam mittam, nec lituus militiae meae sonabit ultra auribus vestris.
Unum est tantum, quod facere vobis oportet. Cives enim tui valde ingeniosi et sollertissimi sunt, ne
dicant illi de me, quia "expulimus eum fraude deceptus," posteaque tam mihi quanque meis exercitibus
vituperium adcrescat. Tuam denique sanctitatem mollivit cor meum. Ite celeriter et portas vestras in
terram strate et quadrato muri foramine reserate, ut transeam per mediam civitatem. Equorum meorum
ungulae conculcent portas vestras, nihil nocemus cuipiam, nec ullas molimur insidias, neque aliquam
iniuriam patietis. Ideo hoc facite, ne callide alia oppida dicant: "Ravenna demolire neque subiugare
potuit. Ibi cuntritus est ipse cum exercitu suo, terga dedit, in fugam versus est," et fiant viribus meis
verecundia peiora, quam in ceteris regibus praedecessoribus meis, qui longinquo tempore praefuerunt.
Nunc in extremis est dies, et nox sidus perducente hic pernoctabo vespere, vero prima lux diei
insurgente, ex vestris finibus proficiscar.'
Tunc sanctissimus Iohannes ad suam urbem cum nimia celeritate se recepit. Et excussae de cardinibus
portae civitatis terra proiecta sunt, et patefacta hostia superliminaria nuda permanserunt, hostesque illius
per totam noctem Ravennensis plateas circumeuntes, una ex altera parte civitas transmearunt. Alia vero
die valde diluculo, sol cum rutilo procedente, Attila rex Ravennam iugressus est, et sedens in
velocissimum animal cornipedem, praedicta civitatis hostia calcans, vectes cum clavibus et serris ante
eum allatae sunt, et nihil exinde aliquid subripere voluit.
Cives vero formidabant magno timore perculsi, et extinplo illorum omnia ferocitate corporum revoluta
sunt, inbecilles facti,trementes gementesque, cum magnis suspiriis caelestem Dominum invocantes.
Igitur rex egressus extra civitatem, magnis laudibus ante eum praeibant, ornatasque conctis plateis
diversisque floribus civitas decorata. Fit postmodum ingens alacritas, et maiores nec non pusilli et
mediocres immensa laetitia, quia quod rex suis oculis magnae civitati cumspexit, de caelo illius furia
mitigata, illaesam Ravennam post tergum reliquit.
Ex illo denique die non in tanta crudelitates perseveravit et sine bella commissa ad proprium reversus
est regnum. Et non tantum viribus fortior fuit, sed ingeniose praeliabat, unde de eo in proverbiis dicitur:
'Attila rex, priusquam arma sumeret, arte pugnabat.' Et post haec omnia a vilissima muliere cultro
defossus, mortuus est.
17

