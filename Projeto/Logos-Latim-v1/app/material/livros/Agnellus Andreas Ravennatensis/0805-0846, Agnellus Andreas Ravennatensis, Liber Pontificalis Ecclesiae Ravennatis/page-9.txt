Et ideo colunba nomen accepit a plausu alarum, unde percussio alarum aput Grecos 'peristera donca'
dicitur, Latinum 'colunba' interpretatur.
DE SANCTO LIBERIO XII.
19. Liberius XII, praecipuus vir, orfanorum pater, largus elimosinis, pontificatum in pace rexit.
Euangelicam praedicationem verissime custodivit, iuxta quod scriptum est: 'In patientia vestra
possidebitis animas vestras.' Nil alterius quicpiam subripuit vel concupivit; ex suis iustis laboribus
Deum honoravit.
Post obitum suae vitae officiosissime sepultus est et aeternam requiem possidet. Nam de supradicti vita
Liberii quantum retinui, vobis disserui. Sedit autem hic beatissimus annos. . ., menses . . ., dies. . .
DE SANCTO PROBO XIII.
20. Probus XIII, pinguis divina gratia et speciosus forma, decrepitus aetate, gravis corpore, ylaris vultu,
caeleste perfusus gratia, roboratus Deum senper quaesivit. Iste non cessavit suas ammonere oves, sed
ingens praedicator extitit. Tanta autem excellentia Divinitatis fuit in eo, ut heruditus sapientia spiritali
superaret et inheruditus gratia Spiritus sancti reficeret.
Qui circa vicina mortem positus, angelorum contenplatus agmina, laetus et exultans, tendens ad sidera
palmas, flammantia lumina clausus, et reddidit spiritum. Sepultusque est iste beatissimus, ut suspicatus
sum, cum praedecessore suo. Sedit autem annos. . ., menses. . ., dies. . .
DE SANCTO FLORENTIO XIIII.
21. Florentius XIV, iustus homo, pater pauperum et tutor viduarum, magnus praedicator, humilis et
mansuetus et pius, exortans cotidie oves suas, ut ad portum salutis et poenitentia fructus citius
confugerent.
Sepultus est hic sanctus vir in monasterio sanctae Petronillae, haerens muris ecclesiae apostolorum.
Rexit ecclesiam suam annis. . ., mensibus. . ., diebus. . .
DE SANCTO LIBERIO XV.
22. Liberius XV, vir sanctus, pulcher fuit in forma, clarior in sensu; lactiflua habuit heloquentia. Fuit
enim verus Dei cultor, paganorum in bonis seductor, idolorum destructor; sub cuius temporibus coepit
pars paganorum minuere et sancta ecclesai ex christiano populo pupulare. Cuius tanta mansuetudo fuit,
ut non dominus a suis sacerdotibus vocaretur, sed quasi unus ex ipsis consacerdotibus eognominaretur;
solummodo inter eos pontificalis tituli solio praecedebat. Exortabatur iste cotidie erubescentes
poenitentiam, ut cum fiducia deberent accedere.
Istius denique tenporibus occisus est Valentinianus augustus maior extra portam Artemetoris non longe
ad stadium tabulae prope canpo Corianthri, et seditio maxima in populo fuit, et multi vulnerati in loco
qui dicitur Puteus benedictus; missusque ex Ravennam moenia augustus, invectorum manibus finivit
vitam.
Sepultusque est in monasterio sancti Pulionis, quem suis temporibus aedificatum est, non longe a porta
quae vocatur Nova, cuius sepulcrum nobis cognitum est. Sedit autem praedictus antistes annos . . .,
menses. . ., dies. . .
DE SANCTO URSO XVI.
23. Ursus XVI, castissimus corpore, sanctissimus in opere, tensam et pulcram habuit faciem, modice
calvus fuit. Iste primus hic initiavit tenplum construere Dei, ut plebes christianorum, quae in singulis
teguriis vagabat, in unum ovile
piissimus collegeret pastor.
Nunquam suam ecclesiam polluit, nec Spiritum sanctum vendidit, nec de inpositionis manu aliqua
afferendo munera suam dexteram porrexit.
Igitur haedificavit iste beatissimus praesul infra hanc civitatem Ravenna sanctam catholicam ecclesiam,
quo omnis assidue cuncurremus, quam de suo nomine Ursiana nominavit. Ipse eam suis temporibus
fundavit et, Deo iuvante, usque ad effectum perduxit. Lapidibus preciosissimis parietibus circumdedit,
super totius templi testudinem tessellis variis diversas figuras composuit. Omnis autem populus, quasi
vir unus, spontaneus animus laborabat laetans et gaudens, et de caelis Deum cunlaudabat, quia
prosperabatur salus in manibus eorum per intercessionem sui sacerdotis et confessoris.
Qua Euserius et Paulus unam parietem exornaverunt, parte mulierum, iuxta altarium sanctae Anastasiae,
quod fecit Agatho. Ipsa est paries, ubi columnae sunt positae in ordinem usque ad murum de postis
maiore. Aliam vero parietem parte virorum comptitaverunt Satius et Stephanus usque ad praedictam
ianuam, et hinc atque illinc gipseis metallis diversa hominum animaliumque et quadrupedum enigmata
inciserunt et valde optime composuerunt.
Sita est iam dictam ecclesiam in regione Herculana. Ideo Herculana dicitur, quia ab Hercule cunsecrata
fuit, non longe a posterula Vincileonis, eo quod Vincilius ipsam haedificavit.
9

