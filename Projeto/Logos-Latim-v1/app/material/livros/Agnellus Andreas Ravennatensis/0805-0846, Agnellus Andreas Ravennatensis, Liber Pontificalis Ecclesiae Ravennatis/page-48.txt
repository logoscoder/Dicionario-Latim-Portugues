dixit iterum illis: 'Exquirite etiam adhuc, ut inveniatis, et fiat cunfirmatio talis inter me et vos, ut
nunquam inter vos et meos posteros lites adcrescant.
Illi iterum abierunt et scrutati sunt diligenter, quas mox, ut invenire potuerunt, adduxerunt ad illum. Ille
vero fraudulenter simulabat omnes cedulas et ait ad illos: 'Ite modo, ut mecum volutem, qualiter
cunfirmem, et nunquam causatio iteretur.' Et accepta omnia coartans in volumina singula, in fornace
istius balnei igne cuncremavit.
Talia iste cum suas oves egit periuria pontificis, et seductio mala decepit. Utinam quia non cathedra
pastoris, vel etiam loco mercenarii tenuisset! Iste in sua sede ut lupus in grege, leo inter quadrupedia,
geracis inter volatilia, procella in maturis fructibus. Quid illi profuit pontificium? Qui etiam usque
hodie, quando sepulcrum eius clerici mentiuntur, qui etiam post curricula annorum fortasse 180, corpus
eius ubi umatum et destructum requiescit, maledictionem et cunvitia dicunt. Etiam ceteri, qui ignorant,
ad scientes dicunt: 'Insinuate nobis, ubi requiescit ille iniquissimus praesul.'
119. Tempore namque illo aedificatum est monasterium beati Theodori dyaconi a Theodoro patricio
non longe a loco qui vocatur Chalchi, iuxta ecclesiam beati Martini cunfessoris qui vocatur Caelum
aureum, quam Theodoricus haedificavit rex, sed sub potestate istius pontificis relatus.
Fecit supradictus patricius et exarchus calices aureos tres in hac sancta Ravennate ecclesia, qui sunt in
praesentem diem.
Cotidieque cuncurrebat ad monasterium sanctae Mariae qui vocatur Ad Blachernas, ubi Deo volente
ego abba existo; et ibidem requiescit cum Ageta coniuge sua.
Et fecit thecam super ipsius virginis altare ex blacta alithino preciosissimam, habentem historiam,
quomodo Deus fecit caelum et terram et creaturas mundi et Adam et progenies illius. Quis similem
cunspexit? Deo favente usque hodie permanet.
Ecclesia vero beati Pauli apostoli, posita est prope Wandalariam, ipse cum isto pontifice exaltaverunt et
adauxerunt, quia antea sinagoga Iudeorum describebatur.
120. Istius patricii temporibus coepit Iohanicis nomine in eius palatio hic Ravennae sapientia pullularet.
Causa vero, proqua in medio proferamus, non tacitam relinquamus.
Contigit eo tempore, notarius praedicti exarchi divino iussu mortuus est, pro quo lamentabatur patricius,
non solum pro morte eius, sed plus, quia non habebat similem virum sapientissimum, qui potuisset
epistolas imperiales cunponere vel ceteras scripturas cartulis, quas necesse erat, in palatio perficere.
Cum autem ille suam tristitiam indicasset, dixerunt ad illum: 'Nullam dubitationem dominus noster ex
hac abeat causa. Est hic adolescens unus Iohanicius nomine, scriba peritissimus, in scripturis doctus, in
sapientia fecundus, in consilio providus, in sermone verax, cautus eloquio omnique scientia plenus,
nobilissimis ortus natalibus. Si mox iusseritis venire et ante tuum cunspectum adstare, tunc placebit tibi,
Grecis et Latinis literis qui eruditus est.'
Quo audito verbo, quod dicebatur, exilaratus, praecepit eum venire. Et stetit ante eum, despexitque eum
in corde suo, eo quod brevis erat forma et indecoris aspectu. Horruit visibilia, dilexit postmodum
invisibilia. 'Infirma mundi elegit Deus, ut cunfundat fortia.'
Patricius autem cunversus ad obtimates huius civitatis dixit: 'Putatis, quod ipse hoc palatium per suam
scientiam tuere poterit? Non puto.'
Et dixerunt ei: 'Iubeat dominus noster interrogare eum; quod si non valet, recedat.' Iussitque deferri
epistolam, quae ad se de inperatorem venerat Grece scriptam, dixitque ei patricius: 'Lege.' At ille
prostratus ante pedes eius, surrexit displicuitque et ait: 'Iubes, domine mi, ut Grece legam, ut exarata
est, an Latina verba?' Quia Grece ut Latine utebatur et Latina ut Greca tenebat.
Tunc admiratus patricius una cum maioribus et coetu populo, iussit deferri praeceptum Latinis literis
exaratum, et praecipiens ei dixit: 'Tolle hoc praeceptum in manu tua et lege idem Grecis verbis.'
Accipiens vero ille, legit Grece per totum. Tunc placuit patricio sententiam eiusdem Iohanicis, et
glorificavit Deum, qui abstulit animam, animatum restituit corpus. Iussitque nisi per suam scientiam
extra palatium nullatenus moveret pedes, sed cotidie ante eius stare aspectum.
Is itaque gestis, post tertium vero annum imperator Constantinopolitanus iussit exarare epistolam ad
hunc patricium continentem ita: 'Mitte ad me virum illum, qui tales cunpositiones, quas ad me misisti,
et carmina fingit.' Qui, honerata roborea travi diversa necessitate, misit eum in Cunstantinopolim. Et
cum eum intuitus fuisset imperator, incredibilis fuit de eius scientia. Post dies vero paucos eius claruit
doctrina, et inter primates eum habuit.
121. Igitur Theodorus istius civitatis pontifex non recedebat a nequitia infinita, quam coeperat. Quando
anplectabatur presbiteros, omnes diaconos repellebat; post vindictam exercitam iterum diligebat
diaconos et presbiteros hodiebat. Tales dissensiones ante eos nequissimus serebat sator et utrumque
mellificabat.
48

