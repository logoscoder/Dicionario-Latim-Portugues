Qui post plurimum tempus eum pontificem ordinavit atque per inpositionem mans Spiritum sanctum
tribuit et osculum ille dedit; et ab urbe Roma quasi terdenos miliarios communiter cum eo venit, in quo
situm est monasterium beati Petri quod vocatur ad Ianuculum. Ibi Christi apostolus oravit, et ubi genus
posuit, lapis mollis apparuit, ut cera ab igne, et in modum eius lapis genu concavus est.
Et ad aliud monasterium ipsius apostoli, quod vocatur ad Ulmum, in ipsa nocte pariter sopiti sunt, et
apparent fossae in illo lapide, ubi caput vel terga atque nates et crura tenuerunt, usque in hunc diem. Et
post Ravennam eum direxit.
Et ipse beatissimus, antequam in urbem Ravennam ingrederetur, Herenei filium caecum illuminavit -Hereneus quippe 'pacificus' intelligitur -- et intrinsecus huius civitatis plurimas peregit virtutes: tenpla
deorum subvertit et simulacra cumminuit, presbiteros et diaconos ordinavit, infirmos sanavit, daemones
effugavit, leprosos mundavit, in Bedente fluvio et in mare multos baptizavit.
In basilica beatae Eufemiae quae vocatur ad Arietem, primitus baptismum fecit, et ubi pedibus stetit,
liquefactus est ille lapis et vestigia quasi signum inpressa sunt.
Filiam quoque Rufi patricii mortuam suscitavit. Et illius in patricii domo episcopium Bononiensis
ecclesiae usque in praesentem cernimus diem. Sic autem domum illam integram et incolumem scio,
quomodo antiquitus. Et nune pene annos quinque Theodorus Bononiensis antistes saxeam arcam, ubi
Rufus patricius sua cum filia positus fuit, abstulit et ad suam ecclesiam Bononiensem deportavit,
ut, postquam defunctus, ibidem sepultus fuisset. Sed quid ei profuit, quod alios exinde expulit? Et ille
non in illa positus est,nam segnius ipse fecit eam stabilire.
2. Igitur beatissimus Apollenaris cum ingenti pondere ferri in carcerem missus est non longe ad
capitolium istius Ravennae civitatis. In quo custodibus circunspicientibus angeli victum caelestem
ministrabant ei.
Iterumque eum coegerunt et ab urbe proiecerunt non longe ab hac miliario 6, ubi ecclesia beati Demetrii
antiqua structa est.Post haec ad partes Illiricae captivus ductus est, et deinde per Salonam, Panoniam
quoque, per Danubii ripam Traciamque et ibidem atque in litore Corinthi multi per eum mirablila intulit
Dominus.
Rursus post tres annos Ravennam remeavit et a fidelibus suis filiis sacerdotibusque cum magna laetitia
susceptus est. Quem saevientes paganis post diutius caesus nudis pedibus super prunas stare fecerunt et
alia multa tormenta in eum exercuerunt.
Templum Apolinis, quod ante portam quae vocatur Aurea, iuxta amphiteatrum, suis orationibus
demolivit. Cuius tanta beatitudo fuit et mansuetudo, ut nunquam, dum pateretur, alicui iniuriam fecisset,
aut eum increpasset, nisi, dum fortiter torqueretur, ait ad vicarium: 'Impiisime, quare non credis in
Filium Dei, ut evadas tormenta aeterna?'
Pro nimia dierum plenitudine curvus effectus est. Temporibus Vespasiani caesaris martirio coronatus
est. Vixit autem in pontificale solio annos 28, menses 1, dies 4.
DE SANCTO ADERITO.
3. Aderitus I, vir sanctus et timoratus, a beatissimo Apolenare presbiter ordinatus est, et ut sapiens
architectus supra fundamentum sui magistri et doctoris haedificavit. Pro suis ovibus incessanter Deum
deprecabatur, ut a cultura idolorum discederent et Deum vivum Patrem et Filium et Spiritum sanctum
confiterentur. Et multi in eius temporibus post tempestatem persecutionis baptismum susceperunt;
deinde multos ad Dominum sociavit.
Defunctus est in civitate Classis 5. Kal. Octobris. Sicut asserunt quidam, in basilica beati Probi sepultus
est, non longe ab ecclesia beati Apolenaris quasi stadio uno. Sedit autem annis . . ., menses. . . .,
dies. . . .
DE SANCTO ELEUCADIO.
4. Eleuchadius II, cui nomen Latine 'candidus' intelligitur. Hic mitis et prudens fuit, et eum sanctissimus
Apolenaris diaconem sacravit. Cuius tanta fuit philosofia, ita ut plurimos de novo et veteri Testamento
libros cunderet, et de incarnatione domini nostri Iesu Christi atque illius passione volumina exaravit.
Unde et in Passione Apolinaris athletae Christi legitur: 'Eleucadium philosophum diaconum fecit.' Iste
vere recte gentibus praedicavit, et in su ecclesia oleo pietatis perunctus, quasi lucernae lumen effulsit.
Defunctus est autem 16. Kal. Mart., et sepultus est extra muros Classis, ubi usque hodie ad laudem
nominis eius ecclesia aedificata et Deo est consecrata. Sedit autem annos. . ., menses. . ., dies. . .
DE SANCTO MARCIANO III.
5. Marcianus III, antistes praeclarus, ex nobili ortus est progenie. In sancta, fecundus Spiritu sancto,
permansit ecclesia. Hic cleros ampliavit sacro dogmate eruditos atque diaconos presbiterosque
consecravit plurimos. Et a beatissimo Apolenare una cum prudentissimo Eleucadio diaconus ordinatus
est, sicut in Passione ipsius ordinatoris reperitur, ubi ait: 'Marcianum nobilissimum
virum et Eleucadium diacones cunsecravit'.
5

