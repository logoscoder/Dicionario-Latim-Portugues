scriptum, quod Opilius ipsam exornasset frontem, qui ipse Opilius multum eam ornavit in argento et
auro.
Et si diligentius inquiras, multus ornatus foralitius maiorum vasculorum, tam corona, quanque et calices
appensorii, quos inornamentis cernimus habere Ursiana, ex ipsa martiris basilica sublati fuerunt.
Et ipse sepultus est Opilius parte mulierum circa mediam subditam. Gemma vero illa, unde superius
memoravimus, tam praestantior gemmis fuit, ut ad illius lumen noctu potuisset homo per ipsam
ecclesiam gradere. Etiam, aiunt quidam, extrinsecus fulgebat, et apparet signum lapidis, ubi infixa fuit,
usque in praesentem diem.
37. Eo namque tempore, cum episcopalem cathedram Ravennatis ecclesiae beatus iam dictus optineret
Iohannes, contigit, ut Attila rex Hunnorum fines Italorum vastaret atque suis mucronibus populorum
corpora iugularet. Cum ab ora Ravennatum properasset, ut eam eversam et eius habitatores telis
interemisset, atque illius hostes ut multitudo locustarum per sablonosa loca fusa iacerent, die uno et
altero Ravennam properaverunt cum thoracibus et clipeis. Ipse vero rex lorica iudutus et circumfultus
arma bellica, pectusque suum umbone tegebat, cristatus capite, cum exercitu gradiebat.
Quem sanctissimus praesul sensit Iohannes, totus se cum magnis lamentis et largissimis fletibus in
orationem omnipotenti Domino pronus in faciem stravit, petivitque mortem animae suae, ut non suos
filios vel filias Ravennatesque cives in exterminium aut in consummationem videret evelli vel dissipari,
et nec sua ecclesia contaminata esset ab iniquis et crudelissimis hominibus, et non videret excidium
civitatis in direptionem praedantium; ut animas illas, quas ipse e superstitiosa gentilitate soli Deo
adquisierat, paganorum non subiugatis manibus videret, et ne iterum ad errorem gentilitatis redirent, et
ne animas fallacissimus diabolus suis ditionibus manciparet.
Igitur dum sanctus vir tota nocte pervigilans sisteret et pro suis ovibus incessabiliter Dominum
deprecaretur, fixis in terra genibus tunsoque pectore colaphis, expansis manibus, Deum talibus vocibus
deprecabatur:
'Omnipotens Deus, cuius mirabilia inenarrabilia sunt, exaudi me servum tuum humilem et peccatorem!
Suscipe orationem meam, piissime pater! Perveniat lacrimae meae ante conspectum misericordiae tuae!
Adesto mihi, Deus meus, qui ex nihilo fecisti caelum verboque solidasti terram, qui super molem
statuisti cacumina montium, qui formasti hominem ex liquido elemento, in cuius factura delectatus es,
et praecepisti ei te solum timere. Sub tuo, Domine, imperio omnia cuntremescunt, ante tuum
conspectum fugiunt caeli, trement terra, montes commovebuntur, fluenta quassantur, trement angeli,
metuunt arcangeli, trepidant dominationes, principatus et potestates corruunt, nubes et aera
disparguntur, sol obscurant radios, luna obtenebrescit caliginem, claritatem astrorum minuitur. Miserere
nobis, formator humani generis, libera nos in manu forti et brachio excelso, salva nos per tuam sanctam
victricem dexteram! Tu es Deus in caelo sursum et in terra deorsum, qui Faraonem cum curribus et
exercitibus suis in profundum pelagi dimersisti et Israelitica castra protexisti, qui Amalech evertisti et
Amorreos contrivisti, qui castra Assiriorum per angelum tuum sanctum 145 millia prostravisti.
Supplico, omnipotens Deus, ut tribuas nobis adiutorium de sanctis caelis tuis, quia tu conteres bella -Dominus nomen est tibi -- per dominum nostrum Iesum Christum, filium tuum, qui tecum vivit et
regnat Deus in unitate Spiritus sancti per omnia secula seculorum. Amen.'
Post vero consummata oratione surrexit de loco, lacrimis rore plenus. Alia vero die valde diluculo
processit beatissimus quasi ad solempnia missarum, indutusque scema angelica, cum sacerdotibus et
clericis et cum turibulis ante illos incensa offerentes, cum ingenti lumine, canendo et Deo psallendo
simul ad praedictum regem Attilam properaverunt. Tanta etenim divina pietas institit, ut cor regis non
solum ferocis lenocinia [lenitum] videretur, sive coruscantia vestimenta videretur esse deposita, verum
etiam pro sanctissimo viro rex cum suis exercitibus adversus alium, si necesse fuisset, dimicaret regem,
et quos nuper venerat perdere, postmodum defensaret.
Igitur sedente rege in regali solio, vestimenta auro textilis purpura indutus, videns eum a longe
venientem a se cum suis psallentem sacerdotibus, ad suos ait: 'Unde sunt viri isti candidissimi
psallentes, vel unde venerunt, aut quid volunt? Ego enim tales homines nunquam meis visibus vidi, nive
candidiores, prae omnibus pulcriores et valde electi. Et iste, qui praevius eorum est, quasi angelus Dei.'
Hi qui aderant respondentes dixerunt regi: 'Domine invictissime rex triomphator, virum istum, quem in
medio candidorum stantem et plorantem cernis, supplicare tuum potente brachium, ut parcas, venit,
misericordiam petit, pietatem tuam postulat.'
Rex autem ad illos: 'Ob quam causam?' Dixeruntque: 'Ne floridam Ravenna in exterminio tradas, ut ad
laetitiam cives civitatis restituas.' Iterum rex interrogans ait: 'Ex unde est ille?' Et dixerunt: 'Etiam ipsius
episcopati sedem ipse regit.' Et ait rex: 'Interrogate eum, quid sibi vult, aut quale solatium illi inpendet,
vel pro qua causa se ille nostris aspectibus stravit?'
16

