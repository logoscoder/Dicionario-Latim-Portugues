Illi vero, cum vidissent eos ad se venientes, mox levaverunt se omnes, submissi humo vultibus, et
magna voce, antequam legati pontificis locuti fuissent, dixerunt: 'Recedite, quia non habemus pastorem,
sed interfectorem. Quando in hunc regressus est ovile, non talem, ut facit, dedit promissa.
'Surge, sancte Apolenaris, celebra nobis missam die nativitatis Domini. Te nobis dedit sanctus Petrus
pastorem. Ideo tui sumus oves. Ad te cuncurrimus, salva nos. Non hic consecrationem accepisti, sed
ipse apostolus suis te beavit manibus et Spiritum sanctum tribuit; ad nos direxit, et nos tuam recepimus
praedicationem. Ad gubernandum missus es, non ad delendum. Tu ante aequissimum iudice stas, certa
pro nobis, confringe ora cruenta lupi, ut nos deducere valeas per amoena pascua Christi.
'Quod si non surrexeris et hodie in hac nativitate missas non celebraveris, omnes unanimiter statim ex
domo tua egredimur etproficiscimur Romam ad beatum Petrum magistrum tuum, et cum
lamentationibus ante eum prosternemus, et cum ingenti luctu immensoque fletu magnisque cum
suspiriis dicemus: "Fuimus ad discipulum tuum, praesulem nostrum et praedicatorem, quem nobis
dedisti, et noluit missas in tali praecipuo die nativitatis Domini celebrare. Aut vindica nos de eo, aut da
nobis novum pastorem, qui nos defendat deore draconis, qui infra nostra moenia cubat et nostras
cundoleat afflictiones. Ecce tu ipse, pastor bone, nosti, quia multi ex tuis ovibus retro abierunt pro nimia
gravamina et famis penuria, recesseruntque a sancto mandato et a doctrina tua, nequissimus praesul
suffocante." Quod si non nos audierit, exinde vergimus Constantinopolim ad imperatorem et quaerentes
illi patrem et pastorem.'
In his autem dictis talis lamentatio luctusque ingens ex utrisque partibus fuit, ut illi, qui ad pontificem
versi sunt, pro intemperatis lacrimis atque murmurationibus omnium illorum clericorum vix verba dare
valuerunt atque legationem explere nequiverunt.
Tunc Theodorus archiepiscopus, metuens hoc, tristis ad palatium cum magna festinatione profectus est
et omnia, quae acciderunt sibi, retulit patricio cum moerore, dicens: 'Dereliquerunt me oves meae,
expoliatus sum pastorali honore et repulsus spretusque.
Grege Domini mihi commisso quaerit sibi pastorem alium; properaverunt Classem, et ingressi in
ecclesiam beati Apolenaris, accusantme aput Deum et derident me.'
Patricius vero subito misit nobiles viros, ut revocarent universos cleros, et eorum omnes consuetudines
in pristinas restitueret. Illi autem indignati coeperunt flere et dixerunt: 'Si Constantinopolim attigemus,
etiam et super exarchum hunc querelabimus, quia antea corrigere eum noluit. Non venimus, sed usque
horam nonam expectabimus hunc beatum Apolenarem pontificem nostrum; quod si moras fecerit,
Romam grediemur.'
Et reversi, largas fundentes lacrimas, nunciaverunt pontifici et patricio ut audierunt, et lamentabantur.
Addiderunt, quod talis luctus mugitusque infra ipsam resonat ecclesiam, qualis nunquam nec auditus
nec visus in tota Classe fuit. 'Etiam et audientes illorum moerentium voces, cum ipsis amare flevimus.'
Tunc archiepiscopus moerore valde conflictus, voluit se pedibus patricii prosternere; ait enim ingenti
luctu: 'Obsecro tuamclementiam, non vos pigeat illuc ire et fatigium pro me habere, ut spondeas pro me,
omnia facturus pollicere, iuxta quod illis placet, et ex rebus ecclesia non amplius nisi ut unus ex illis
particeps sum.'
Tunc patricius faleras equum superimponi iussit, ascendit desuper, venit ad praedictum martiris
sepulcrum, et cunvocans omnes ad se, fudit lenia verba pacificaque, et secum reduxit, promittens omnia
emendare, sicut nuper audistis. Et venerunt et missas et vesperum una hora celebraverunt cum mansueto
pontifice, vesperascente die.
123. Alio vero die venit exarchus ad domum ecclesiae, et sedit cum archiepiscopo et cunctis presbiteris,
a terga eorum diaconi stantes, una cum omni clero ecclesiae steterunt in cunflictum.
Cum multa controversia et alterna verba inter eos essent, convictus est pontifex, et statim restaurati sunt
omnes de honore et dignitatibus, et sortiti sunt opes ecclesiae, et non fuit ex eis aliquis, qui quandam
partem ecclesiae non haberet, etiam et subtractos actores et prastias ab huius ecclesiae familiaribus, et
perrexerunt omnes laeti ad monasteria sua, et benedicebat Deum.
Quibus antea solus pontifex utebatur, postea omnes sortiti sunt, et ex illo die tale foedus inter
pontificem et sacerdotes statutum est, antequam cunsecraretur, per repromissionem, ut familiares
ecclesia auctoriam curationem habeant.
124. Igitur post paululum tempus ipse praesul dolorem in pectore servans nocendi suis sacerdotibus,
recordatusque malum, quod in eum exercuerunt, et quia minime poterat, ut volebat, suos parentes de
rebus ditare ecclesia, occulte suggestionem Romam mittens ad Agathonem papam, quasi pro causa
sanctarum Dei ecclesiarum in fide catholica cum eo tractaturus, illuc eum iuberet venire.
Qui mox scripsit epistolam, ut Theodorus praesul pro sancta et intemerata fide catholica Romam
properaret. Qui ostensam coram omnibus suis sacerdotibus legens replicuit dixitque ad illos: 'Quid
vobis videtur? Ecce apostolicam epistolam vidistis, et quod infra cuntinet scitis: quid vobis videtur?
50

