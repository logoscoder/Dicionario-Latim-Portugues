divinis. Et quid plura? Etiam et ipse rex episcopus, ut pro eo Deum deprecetur, rogat. Sufficiant ista:
satis de [his] vobis dixi, non monendum, sed ad memoriam revocandum. Iste qui non ex nostro fuit
ovile, videte, quomodo pie tenuit archieratica sede, monitus apostolica dogma.
101. Istius igitur temporibus circa commorantes marina litora maximeque ac civitate Ravennate
gravissima peste vastati sunt. Et voluntati anni circulo Veronenses cives valida mors consumpsit.
Post hoc visum est terribile in caelo signum, et velut hostes sanguinei per totam noctem dimicantes, et
lux clarissima lustrata est. Et in ipso anno Theodepertus rex Francorum cum Lothario patruele suo
bellum cummisit, eiusque exercitus vehementer attritus est.
Post aliqua evoluta tempora Benedicti patris coenobium, quod situm est in castro Casino, nocte a
Langobardis praedatum est, tempore Bonifacii abbatis.
Captaque est inter haec Agilulphi regis filia cum Gudescalcho viro suo ab exercitu Galicini patricii, de
civitate Parmense, et in hac urbe Ravennae capti ducti sunt.
Hic quoque vita privatus, Smaragdus patricius ordinatus est, qui postea ab honore patriciatus a Gallinico
abiectus est, et ipse sibi dignitatem assumens. Tunc Ravennenses cives indignati, proiecto Gallinico
temerario, Smaragdum in loco pristino restituerunt.
102. Mauricius vero augustus, post 21. annum inperium tenuit, cum suis filiis Theodosio et Tiberio et
Constantino a Foca ipse, stratore qui fuit Prisci patricii, occiditur.
Igitur, ut diximus, senper bellum fuit inter Ravennenses et Langobardos, et discordia grandis propter
filiam suam, quae capta a Ravennantibus fuerat. Et propter ipsam iram civitas Cremona a praedicto
capta et distructa est rege, et Mantua nimis vexata est et disrupta.
Regnante Foca anno secundo, indictione 8, beatus Gregorius migravit ad Dominum, successitque eum
Savinianus. Fuitque in ipso tempore validum frigus; messes vero vastatae a muribus sunt, et alia
percussae uredine. Et in eodem anno in populo famis valida, quia frugalitas omnis parva et rare
inveniebatur, sicut nunc est temporibus nostris. Idcircum hoc factum est, ut indicium amissae
praedicationis de morte beati Gregorii a Deo per ipsam famem validam ostenderetur, quia cibus animae
praedicatio divina est, corporis vero omnis frugalitas.
103. Igitur, ut diximus, mortuus est hic beatissimus die 10. Kalendas Novembris, et sepultus est in
ardica beati Apolenaris, extra muros Classis, cum multis lamentationibus. Et est ibi epithafium
exaratum ita:
'Sanctificus senper monitis memorande sacerdos,
Hoc positus tumulo Mariniane, iaces.
Corpore defunctus tamen est tua fama superstes,
Artus obit terris, lux tua facta tenet.
Moenibus his veniens Romana antistis ab urbe,
Tutasti precibus sanctae Ravennae tuis.
Cuncta salutifero disponens tempore scela,
Te pius in populo, Christo rogante, dedit.
Quod tamen his tenplis meruisti sumere busta,
Te placuisse Deo, tanta sepulcra probant.
Utque vices cuius gessisti rite sacerdos,
Ipsius inque locis sit tibi sancta quies.'
Sedit annos. . ., menses. . ., dies. . . .
DE SANCTO IOHANNE XXXI.
104. Iohannes XXXI. Hic plenus corpore, pulcer forma, pinguis facie, magnos habens oculos, alacri
vultu, decorus aspectu. Iste non ut dominus, sed ut pius pater ovium fuit, mansuete cum eis vixit, ab
omnibus dilectus, inreprehensibilis vir, pater orfanorum, viduarum lacrimis consolator, pupillorum
defensor, egenorum tributor, elisorum erector, compeditorum absolutor et omnium bonorum sectator,
magis in Dei laudibus gloriosus.
O qualis iste, et quales modo sunt! Non laniavit oves, sed de fructu gregis semper sua erat refecta
mensa, et comedebant inlaetitia, exultans cum sacerdotibus et universa plebe. Sed tales hodie non sunt.
Ergo quales sunt? Nonne sunt episcopi ut illi et accipientes Spiritum sanctum in hora ordinationis sicut
et ipsi et sunt episcopi similiter sanctificati? Sed multo magis dissimiles ab illis, quia illi pro ipsorum
animabus, qui partem rerum maximam suarum ecclesiis obtulerunt et ecclesias inclitaverunt, cotidie
cum lamentationibus preces Deo dabant et ex ea captivos redimebant, et pro talibus beneficiis
peccatorum expiabantur, et cotidie in orationibus misericordem Dominum deprecabantur. Modo vero
non sunt tales isti ut illi.
41

