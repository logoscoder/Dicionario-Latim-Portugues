forma Christi, cogitavit Adae: aequalis forma, sed non aequalis virtute. Hominis Christus forma, sed
deifica virtus.
In multis possimus reperire locis in Sancta Scriptura, ubi Adam peccavit, Christus recuperavit: Adam
per gulam peccavit, Christus per abstinentiam diabolum superavit. Adam de virgine terra, Christus de
virgine Maria. Terra dicta est a pedibus terendo, Maria interpretatur 'domina', sive `stella maris', sive
`illuminatrix'; et si forte alio modo Maria produxeris, i breviaveris, Maria dixeris, plenitudo intelligitur.
Adam suasus per mulierem, Christus restaurans ecclesia natus de muliere. Adam deceptus per lignum,
Christus restauravit mundum per lignum. Adam proiectus de paradiso, Christus in cruce latronem
introducit in paradisum. Adam proiectus in inferno, Christus retrahens eum de inferno. Ecce inter
utrumque qualis similitudo! Homo semetipsum perdidit, et Filius Dei omnes liberavit, qui est
benedictus in secula.
56. Vir autem iste Aurelianus post pauca annorum curricula defunctus est in pace 7. Kal. Iunii.
Observans beati Petri Crisologi praecepta, non declinavit ex ea. Aedificia vero domui incunsummata
reliquid. Sepultus est in ecclesia apostolorum iuxta anbonem, non longe a tumulo ubi beatus requiescit
Neon, antequem a nobis Neonis corpus ad sedem translatum fuisset. Sedit autem annos. . ., menses. . .,
dies. . .
DE SANCTO ECCLESIO XXIII.
57. Ecclesius XXIII, sanctus vas, aequalis statura, nec longam attulit, nec brevem avertit. Planum
capillis habens caput irsutumque supercilium, modica canities decorusque forma.
Ipsius temporibus ecclesia beati Vitalis martiris a Iuliano argentario una cum ipso praesule fundata est.
Et hic pontifex in sua proprietatis iura haedificavit ecclesia sanctae et semper virginis intemeratae
Mariae, quam cernitis, mira magnitudine, cameram tribunalis et frontem ex auro ornatam, et in ipsa
tribunali camera effigies sanctae Dei genitricis, cui simile nunquam potuit humanus oculus cunspicere.
Quis vir ille ausus est diutissime intuere imaginem illam, continentem ita versus metricos sub suis
pedibus [inveniet], videlicet:
'Virginis aula micat, Christum quae cepit ab astris,
Nuncius e caelis angelus ante fuit.
Misterium! Verbi genitrix et virgo perennis
Auctorisque sui facta parens Domini.
Vera magi, claudi, caeci, mors, vita fatentur.
Culmina sacra Deo dedicat Ecclesius.'
Incoatio vero haedificationis ecclesiae parata est ab Iuliano, postquam reversus est praedictus Eeclesius
pontifex cum Iohanne papa Romam de Constantinopoli cum ceteris episcopis, missi a rege Theoderico
in legationem, sicut superius audistis. Aedificavit Tricollem, sed incunsummatam reliquit.
58. Heu vobis gregibus, quales erant pastores! quantum mutati isti ab illis! Vera lucerna in ecclesia
fuerunt, quorum lumen lucernae cotidie fulgebat his qui in domo Dei erant, sicut dicit Dominus:
'Lucerna corporis tui est oculus tuus, si oculus tuus simplex fuerit, totum corpus tuum lucidum erit; et
aliter, si oculus tuus; nequam fuerit, totum corpus tuum tenebrosum erit.' Sufficiant ista hodie, ut, isto
amoto, alium pontificem introducamus.
59. Sed, sicut superius dixi, in tenpore istius ecclesia beati Vitalis martiris a Iuliano argentario
cunstructa est. Nulla in Italia ecclesia similis est in aedificiis et in mechanicis operibus. Expensas vero
in praedicti martiris Vitalis ecclesia, sicut in elogie sancta recordationis memoriae Iuliani fundatoris
invenimus, 26 milia aureorum expensi sunt solidorum. Igitur iste beatissimus obiit, sepultus est in
ecclesia beati Vitalis martiris, infra monasterium sancti Nazarii ante altarium, in medio loco iuxta
corpus hinc beati Ursicini antistitis et inde beati Victoris, in medio autem iste.
60. Contigit eo tempore, cum inter beatum Ecclesium pontificem et sacerdotes de singulis rebus
ecclesiae contentio adcrevisset, ierunt ad sanctum papam Felicem urbis Romae, ut inter eos iusta
moderamina sanciret. Quem accersitum Ravennatem, pontificem cum clero universo, mox inter eos
decrevit, statuit atque firmavit continentem ita:
Litera Felicis papae. 'Felix IIII. episcopus urbis Romae. Laudanda est decessorum nostrorum solicitudo
de pace et quiete ecclesiastica. Constitutum, quia pastor advigilantia continere debet intemptiones, aut
dampnat, aut corrigit: oportet in hunc ipsum tramitem nobis ambulantibus similia cum eis conspici; quia
quorum per Dei misericordiam loca gerimus, ipsorum sequi nos decet exenpla. Ex invidia sacerdotes
ecclesiae Ravennatis talia contigerunt, quae omnium catholicorum animas cuntristasse noscuntur,
altercationes, seditiones, pravitates, quae omnem disciplinam ecclesiasticam disrumpere niterentur. Ista
nos iterum, verum Dei timorem ante oculos habentes, ut nec illicitis audaciam demus excessibus et non
abiniciamus, . . . per cunstitutum nostrum ordinare, quod iustum est, secundum Salomonem dicentem:
26

