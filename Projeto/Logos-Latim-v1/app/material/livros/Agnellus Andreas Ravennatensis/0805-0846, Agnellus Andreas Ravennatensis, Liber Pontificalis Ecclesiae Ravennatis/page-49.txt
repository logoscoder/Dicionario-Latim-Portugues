Post vero omnes in paupertate redegit et penuria nimis affligit, per grandem necessitatem omnes
indignati sunt maxima ira. In die namque vigilia nativitatis Domini ierunt sacerdotes unanimiter ad
Theodorum archipresbiterum et ad Theodorum archidiaconum, et dixerunt eis: 'Dic domino nostro
pontifici: "Male contra nos agit, satis nos opprimit sive stimulat, multa gravamina super nos imponit,
quae tolerare, minime possumus. Quartas nobis per occasiones abstulit, statuta apostolica cunfregit,
consuetudines ecclesiae incendit, matriculas demit, a gremio nos ecclesia repellit, euangelica dissimulat,
corpora affligit, substantias diripit, facultates tollit, censuales nos esse nititur. Iram illius tolerare non
possimus."'
Illi autem euntes narraverunt clericorum verba in aures pontificis. Ille, omnibus verbis auditis, quasi
missile suscipiens telum, statim in ira versus, ait eis: 'Vos irritatis cleros, vos haec verba in ora eorum
ponitis. Certe, qui hoc dixerunt, nunquam in melius proficient.'
Et cunversus ad archipresbiterum, dixit: 'Tu es huius verborum sceleris auctor, tu sacerdotum seditionis
caput, tu plenissime acerrimus hostis, tu cuncitator plebium, infestissimus undique adversarius es.
Faciam post hanc festivitatem, quod nunquam alium voces lacesses.'
In ipsa vero ira perrexerunt omnes ad ecclesiam beatae Mariae semper virginis celebrare vigilias. Et
post vero expletum officium retulerunt verba pontificis ad clerum universum; et indignati sunt,
cunsiliantesque mutuo, abierunt singuli in locum suum.
Tunc Theodorus archipresbiterum ivit ad Theodorum archidiaconum, cunsobrinum suum, in monasterio
sancti Andreae apostoli, quod est fundatum non longe ab ecclesia Gothorum, prope domum quae
vocatur Mariniana. Pulsante eo ostium ianua, venerunt famuli domum, percussorem ligni inquirere, quis
esset. At ille dedit notitiam, quia: 'Ego sum.'
Illi autem citius abeuntes narraverunt, dicentes: 'Theodorus archipresbiter ostium pulsat, vult ad te
ingredi.' Rapidissimus alius venit et dixit, quia in monasterio erat. Et archidiaconum ait: 'Quid prodest,
quod loquimur, quia ad effectum non pervenimus?'
Dixerunt ei domestici sui: 'Quid est hoc, quod irascetis? Caro tua proxima est, si tunc tuus est, loquere
cum eo; non separemeni. Quod si pontifex contra te saevierit, ille pro te quomodo verba proferat?'
Et ingressus in praedicto monasterio, locuti sunt inter se mutuo; et antequam separarentur, dixerunt inter
se: 'Quomodo haec consilia nostra stabilia erunt, quod locuti sumus?'
Archipresbiter dixit: 'Deus omnipotens sit inter nos mediator et iste apostolus eius, et in die iudicii inter
me et te: quitransgressus fuerit, requirat Deus causam fallaciae.'
Archidiaconus respondit: 'Fiat, sic fiat. Talis terminus inter nos firmatus est, quem transgredere nemo
possumus.' 'Omnes presbiteros istius aedis ad me cuncurrunt, tu cunvoca diaconos omnes et ceteros
ecclesiae. Eamus ad ecclesiam beati Apolenaris, et intrantes domum Antioceni viri, stemus ibi ibique
missas audiamus. Nullus cum eo hodie ministret. Repellamus eum, quod non sit pastor noster.'
His dictis, abscedit. Nocte vero eadem ierunt omnes ad ecclesiam beatae virginis Mariae celebrare
missarum solempnia; et locuti clam cum singulis officialibus, cunsenserunt et dixerunt: 'Utinam ante
factum fuisset, ut non in talem devenissemus penuriam.' Expleta vero missa in ecclesia Apostolorum,
insurgente aurora, cum Phebea lumina terram lustrassent, perrexerunt omnes unanimes ad ecclesiam
beati Apolenaris, quae sita est in civitate dudum Classis; et exclamantes ploraverunt amaro animo.
Factum est autem, postquam radius solis orbe emicuit, misit praedictus pontifex notarium iuxta
consuetudinem, ut vocaret sacerdotes, ut procederet in ecclesia et missas celebraret. Qui cum venisset,
nullum ex eis invenit; et reversus nunciavit ei.
At ille ait: 'Fortasse dormiunt, pro eo quod in hac nocte fatigati fuerunt, ideo sopore depressi sunt.'
Sustinentes autem eo quasi una hora diei, iterum misit notarium, et non invenit aliquem eorum;
nunciavitque ei, quia onmes desunt.
Et ait ille: 'Quid est hoc? Qualis iam hora est? Si non omnes venerunt, vel etiam quanticumque sunt
veniant.' Respunderunt autem de circumstantibus, dixit ei: 'Non aestimet dominus noster nisi quod ego
dico: nullum hodie ex tuis sacerdotibus reperies, qui tecum ad altare in hac solempnitate accedat.'
Dixitque ille: 'Quare?' Et ait iterum: 'Quia omnes transmearunt Cesareae calles, ad sanctum ierunt
Apolenarem, et ibidem missam celebrant presbiteri, diacones, subdiacones, acolithi, ostiarii, lectores
cantoresque, diverso clero, illuc ambulaverunt; non est relictus ex eis neque unus; sola ecclesia est, non
est ullus custos. Asserebant, se valde afflicti esse, migraverunt.'
Tunc surrexit de sella, ubi sedebat, dedit sibi alapam in fronte, dicens: 'Heu victus sum.' Ab alto trahens
suspiria pectore, se ipsum lamentans, cubiculum introivit. Plebes autem in ecclesia mirabatur, ignorans
huiuscemodi causam.
122. His ita peractis, statim pontifex misit nobiles viros cum velocissimis equis, ut satisfacti omnes ad
ecclesiam reverterent.
49

