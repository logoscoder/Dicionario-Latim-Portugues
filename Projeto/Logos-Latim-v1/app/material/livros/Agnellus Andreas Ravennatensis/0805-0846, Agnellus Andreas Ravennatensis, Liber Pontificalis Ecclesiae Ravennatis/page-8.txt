capitis decoratus, angelico vultu, tetigit me, et expavi'. Infirmitas vero pueri statim recessit ab eo, et non
ultra febricitavit.
Haec nostris temporibus facta sunt, non solum hoc, sed et alia multa.17. De electione sancti istius viri,
quod superius incepi, quod mihi narratum fuit a multis senioribus, expleam. Quadam die lanisterii opus
praegravatus cum esset, ipse cum coniuge sua lanificium, ut dixi, nearent officium, ait ad cuniugem:
'Vadam et videbo visionem mirabilem, quomodo de alto caelo colunbam veniet et super electi caput
consideat'.
Coniunx vero eius coepit eum subsannare et increpare, dicens: 'Sede hic et labora, noli otiosus esse!
Sive ieris, sive nonieris, te pontificem populus non ordinabit; revertere ad opus'!
Ille autem dixit illi: 'Sine me, ut vadam'! Et illa: 'Vade, quia qua hora ieris pontifex cumfestim
ordinaris'. Ille autem surgens perrexit, ubi erat coetus populi cum sacerdotibus, et pro vestium
deformitate, quia squalida indumenta indutus erat, abscondit se post ianuam ipsius loci, ubi erant omnes
congregati orantes.
Et post orationem expletam extinplo venit e caelis colunba nive candidior et requievit super caput beati
Severi confessoris Christi post valvas latitantem. Ille autem dum a se eam compulisset, volitansque per
aerem, iterum requievit super eum secundo et tertio.
Stupefactus omnis potemtatus, qui praesentes astabant, maximas Deo gratias agentes, ordinatus est
pontifex. Quo audito, coniunx, eius, quae nuper deriserat, postea super eum gratulabatur.
Tunc inpletus est euangelicus sermo, quod scriptum est: 'Apud homines hoc inpossibile est, apud Deum
autem omnia possibiliasunt', et iuxta Pauli vocem: 'Infirma mundi elegit Deus, ut confundat fortia'.
Et, ut aiunt quidam, beatus Eraclianus, Pensaurense civitatis episcopus, huius confessori Severi fuisse
discipulus, et ab eoeruditus sacra doctrina episcopalem tenuit sedem.
Sufficiat vobis nunc, obsecro, quae de beati Severi vita audistis, ut de reliquorum gesta, Deo
suffragante, fari valeamus, et ut vos eum desiderio magis quam cum taedio legatis et inmensas Deo
gratias agatis, qui est benedictus in secula. Sedit autem annis. . ., menses. . ., dies. . .
18. Sed quaeso, dilectissimi, ut curiosius intendatis, quantas omnipotens Deus virtutes suis fidelibus
tribuit, non solum vivi de carne, sed etiam mortui de ossibus obedirent; quatenus ipsa veritas ait: 'Si
habueritis fidem sicut granum synapis, et dicerretis huic arbori moro: Eradicare et transplantare in mare,
obediret vobis.'
Cur inter ceteras herbas granum solum synapis interposuit? Granum igitur synapis nisi teratur, illius
virtus non agnoscitur; cum tritum fuerit, statim ex eo fortitudo et dulcedo procedit. Sic et sancti, cum ad
martirium pervenerunt, prudentia et humilitas apparet fortia tormenta sustentando et verbera vel praelia
carnificum non timendo vel tacendo in mansuetudine.
Omnes filios vocaret, quos ex ydolorum cultu protraxerit Domino, quia genus martirii non tantundem
esse videtur. Aliud palam omnibus, aliud in occulto. In publico martirium est, cum ante praesidem
deducitur, trahitur, caeditur, vulneratur, irridetur subsanatur, vinculis astringitur, vestibulo carceris
truditur, et post haec omnia capite truncatur, et martir ille non Christi nomen negat. Occultum martirium
hominis est, semetipsum abstinere, ieiunare, vigilare, a malis vitiis cavere, carnalia desideria renunciare,
quot sibi non vult fieri, alter non facere, nullam concupiscentiam seculi detinere, ex suis iustis operibus
pauperum turbis elimosinas erogare, ad incredulos et infideles instanter praedicare et a caeco errore
eripere et illis viam veritatis et luminis demonstrare; iuxta quod scriptum est: 'Estote prudentes in bono
et sinplices in malo'.
Rursus scriptum est: 'Estote prudentes sicut serpentes, et sinplices sicut colunbae'. Et si serpens prudens
est, cur ipsa veritas per Salamonem dicit: 'Non est caput nequius super capud colubri '. Et si prudens est,
cur ergo scriptum est: 'Serpens erat callidior cunctis animantibus terrae'? Et si prudens, cur maledictus a
Deo est inter omnia animantia mundi? sicut scriptum est:
'Dixit Dominus ad serpentem: Maledictus eris inter omnia animantia terrae, supra pectus et ventrem
tuum gradieris, et terram comedis cuntis diebus vitae tuae'.
Quare hoc? Quia subduxit hominem, de prohibito pomo eum mandere fecit, ingressus est diabolus in
venenoso serpentis guttureet prothoplastum paradixo expulit. Quare non super caudam aut cum alio
loco graderetur, nisi supra pectus et ventrem? Quia quisquis terrena cogitatione vel vitiis delectatur,
supra pectus et ventrem graditur. 'Et terram comedes cunctis diebus vitae tuae', hoc est: non ad caelestia
eleves, sed terrena coenosa coinquinamenta volutabis.
Sed ideo sanctos prudentes et sapientes ut serpentes Dominus docet esse, quia serpens, quando ab
aliquo percutitur, corpus tradit ad flagellandum, solummodo capud abscondit, sic et sancti flagellantur
corpora, et capud omnium nostrum, quod est Christus, abscundunt sub velamen cordis et orationis. 'Et
sinplices sicut colunbae': Cum ceterae aves fel habeant, haec ab illo aliena est, carens amaritudine, sed
dulce animal, mansueta avis.
8

