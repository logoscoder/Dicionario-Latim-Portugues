balatibus gemat. Tu, bonus pastor, pastorem tribue huic populo: mitem pastorem, non percussorem, sed
nutritorem, non ut allidat, sed defendat, non spernentem, sed revocantem, non raptorem, sed largitorem,
non ut laceret, sed conpescat, non cupidum, sed tributorem, non elatum, sed humilem, non saevum, sed
blandum. Custodi eos - populus tuus est - et oves manuum tuarum, qui es benedictus in secula.'
Ad lugendum populum ait: 'Filii carissimi, audite me. Ego vado et ingredior viam universae terrae, ubi
constituta est domus omnis viventis. Nunc, filii, confortamini et estote viri prudentes. Dabit vobis
dominus Deus pastorem et rectorem, sicut scriptum est: "Non repellit Dominus plebem suam in finem et
hereditatem suam non derelinquit." Ipsum audite: ille docebit vos, ille vos per amoena pascua ducet, ille
sui verbi pabulo vos reficiet; ipsum audite, non cunturbemini! Et vos viscera mea non contra eum in
tumore cordis elevetis: non cum tumultu et iurgio pastorem eligatis, non patrem huius patriae pro
pecunia hanc optineant sedem, sed hoc diligite, quem Dominus elegerit. Estote perfecti filii. Ab omni
herese servate vos, cavete ab Arriana dogmata, sanctam et incontaminatam catholicam fidem tenete!
Corpora vestra servate absque pollutione, quia templa Dei aestimata sunt. Haec custodite et agite, ut
mereatis vos cum vestro pastore in universorum placitorum caelesti Domino viam parare. Praeceptas
eius satis custodite! Obedite ei, ut ille pro vobis oret, quia omnipotens Deus non vult hilarem, sed cor
contritum suscipit et humiliatum spiritum. Sit benedictio domini Dei omnipotentis super vos et super
filios vestros, in generatione et progenie, nunc et semper et in secula seculorum.'
Cumque omnes respondissent 'Amen,' conversus ad aram beati Cassiani ait: 'Deprecor te, beate
Cassiane, intercede pro me! Tuae domui quasi vernaculus fui, a Cornelio istius sedis in hanc ecclesiam
gremio nutritus. Iterum a te reversus, animam nunc Deo omnipotenti trado, corpus autem meum tibi
commendo.'
Hac et huius similia, dum diceret, quasi qui eructuans, ovans et exultans, flentibus cunctis qui aderant,
reddidit spiritum 3. Non. Decembris. Caementarii vero post sedem ipsius ecclesiae paraverunt celeriter
sepulcrum in loco ubi ipse praecepit, et ibidem sanctum corpus receptum est; permanet usque in hunc
diem. Sedit autem annos. . ., menses. . ., dies. . .
DE SANCTO AURELIANO XXII.
53. Aurelianus XXII, insignem virum, aetate iuvenis, senior sensu et omni elegantior gratia, ab omni
opere malo suspensus, mitis in populo, in ovibus mansuetus.
Auxit iste supra fundamentum domui, quam beatissimus Petrus fundavit, iam dicta Tricolli, sed nec ipse
eam cunplens. Et ut sciatis, o dilectissimi, maxima gravamina meam super inposuistis cervicem. De hoc
denique viro nihil potui aliqua facta reperire, nisi tantum res, quam detinet Ursiana ecclesia territorio
Comacliense in loco qui dicitur Ignis et Baias, - id est ydolorum nomina - non longe ubi ecclesia beatae
Mariae in Pado vetere sita est, ipse adquisivit. Et ipsius temporibus praedictum haedificatum est
monasterium.
54. Sed propter vestram orationem, ne istius historiam brevem appareat, quid valet humanus sensus ex
caeli auxilio, scientia nostra, vos horantes, inspirante Domino, sine qualibet trepidatione narremus.
Ut ille plasmator et amator hominum, qui spiraculum vitae tribuit et spiritum in visceribus nostris
confirmavit, sensus et argumenta et corda docilia dedit et suam dilexit facturam, augeat nobis talem
intellectum, ut nos vestra possimus postulationem implere, et vos suscipiatis, ut magis cum desiderio
legatis et amore, quam cum fastidio vel negligentia hunc replicetis volumen. Sed ego protinus infirmus
ex corporis parte vix hodie explere queo; tamen in quantum valeo, Creatore omnium adiuvante,
incipiamus.
Nolite facere, sicut esterno fecistis die. Satis me inpulit vestrum eloquium. Videte, ne multum gravetis
me, quia iuxta Salamonis verba: 'Qui vehementer premit ubera, excutit sanguinem,' sic de me vestram
consideret prudentiam. Hoc cogitate: non meum, sed omnipotentis donum est. Oh miser ego, qui sic
duris quaestionibus cotidie a vobis flagellor! Non ita facite! Tamen si vultis me plus sermonibus
cumfringere, ut coactus hunc Pontificalem citius expleam et vestris manibus tradam, considerate prius
vestram fragilitatem et postmodum meam cognoscite. Hodie denique sex gero lustra, duobus insuper
annis et bis quinos menses, ex quo lumen recepi, de vulva matris meae egressus: nunquam tanta flagella
passus sum, nunquam sic cohartatus, quomodo esterno a vobis fui die. Et si tanta etiam delectatio est
vobis, me caedere et ac auriculis huc illuc attractare et manibus post terga religatis vinctum ducere,
insuper dorsum pectusque flagellare et meis scapulis plagis superinponere, consentiam, facite quod
vultis! Et post haec omnia sinite me et a me cessate, patientiam tribuite et alienate vos a me; et quantum
de pontificibus vita scriptum est, retintete. Nihil a me amplius audietis.
Sed istius vitam Aureliani expleam et postea sileam. Aliud quid mihi plus, nisi sola patientia? Quid
prodest? Quid me arguitis? Nisi Dominus mihi dederit linguam heruditionis, quomodo illi placet, de me
fiat.
24

