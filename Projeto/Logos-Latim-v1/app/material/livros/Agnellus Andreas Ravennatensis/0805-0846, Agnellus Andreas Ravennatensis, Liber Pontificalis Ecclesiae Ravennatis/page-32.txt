'Templa micant Stephani meritis et nomine sacra,
Qui prius eximium martiris egit opus.
Omnibus una datur sacro pro sanguine palma,
Plus tamen hic fruitur, tempore quo prior est.
Ipse fidem votumque tuum nunc, magne sacerdos
Maximiane, iuvans, hoc opus explicuit.
Nam talem subito fundatis molibus aulam
Sola manus hominum non poterat facere.
Undecimum fulgens renovat dum luna recursum,
Et coepta et pulcro condita fine nitet.'
Ad latera vero ipsius basilicae monasteria parva subiunxit, quae omnia novis tessellis auratis simulque
promiscuis aliis calce infixis mirabiliter apparent; super capitaque omnium colunpnarum ipsius
Maximiani nomen sculptum est. Monasterio vero parte virorum sex literas lithostratas invenietis;
ignorantes ad errorem perducunt, nam scientes, ibidem scripta MU. SI. VA. esse, intelligunt.
73. Asserunt nonnulli, quod quadam die accersitum archiergatum, id est principem operis, pontifex
interrogavit, et cur aedificium praedictae ecclesiae non perficeret. At ille notavit dicens: 'Eo quod tu,
domine noster, navigasses in partibus Constantinopolitanis, caementum et latercula defecerunt, neque
tantos habemus lapides, ut laborare potuissemus.' Tunc iussu pontificis nocte una tanta allata sunt omnia
paramenta, calces et latercula, petras et bisales, lapides et ligna, columnas et lastas, harenas et sabulos in
una nocte, ut dixi, praeparaverunt vectores, quanta vix in undecim lunis laborare potuerant.
74. Dunque in tenporibus istius sanctissimi pontificis orta esset intentio de silva quae cognominatur
Vistrum, sita Istriensis partibus, bis in Constantinopulis se detulit, ut talem Iustiniani augusti praesentia
cunsumeret contentionem. Ambo canitie in eodem tempore exornati, quantus recolerent se a iuventute
disiuncti, in senectute coniuncti, amarissime pariterque coeperunt lugere.
Dehinc vero pius inperator Iustinianus augustus praeceptum sibi ex eadem silva condidit, perpetue
legaliterque in sancta Ravennensis ecclesia esse, quam iuste et rationabiliter sibi pertinere cognoverat.
75. Iste Tricolim suis temporibus omnia haedificia complevit, et ubi ipse cum suis intecessoribus
depictus est, si legere vultis, aspicientes, ita scriptum invenietis:
'Hic Petrus iunior Christi concepta secutus,
Ut docuit, sacris moribus exibuit.
Hanc quoque fundavit mirandis molibus arcem,
Nominis ipse sui haec monumenta dedit.
Huius post obitum Aurelianus gessit honores,
Post hunc antistes extitit Ecclesius;
Hinc fuit Ursicinus, sequitur post ordine Victor;
Temporibus iunior Maximianus adest.
His Polensis erat, Christi levita profundus,
Legi Dei miserans et pietate bonus.
Quem Deus ipse virum decoravit culmine sacro,
Ecclesiaeque sua pontificem statuit;
Ipse autem, factis propriis se non meruisse
Culmen apostolicum, sed pietate Dei.'
76. Aedificavitque ecclesiam beatae Mariae in Pola quae vocatur Formosa, unde diaconus fuit, mira
pulcritudine et diversis ornavit lapidibus. Domum vero, ubi rector istius ecclesiae in ipsa civitate
habitat, ipse haedificavit et omnes opes suas Ravennati ecclesiae tradidit, quas usque hodie possidemus.
Ecclesiam vero beati Andreae apostoli hic Ravennae cum omni diligentia non longe a regione
Herculana, columnas marmoreas suffulsit, ablatasque vetustas ligneas de nucibus, proconisas decoravit.
Tunc ablatum corpus ipsius apostoli Ravennam ducere conabatur.
Dum hoc praesensisset imperator Constantinopolitanus, iussit beatum Maximianum Constantinopolim
venire et pium apostoli corpus secum deferre. Quo gavisus imperator, ait ad eum: 'Non sit tibi gravis,
pater, quod prima unus tenet Roma frater, iste vero secundam teneat. Ambae sorores, et hi ambo
germani. Nolo tibi eum dare, quia et ubi sedes imperialis est, expediet ibi corpus esse apostoli.'
At beatissimus Maximianus dixit: 'Fac quomodo iubes; tantum postulo, ut in hac nocte cum meis
sacerdotibus ad hoc sanctum corpus psalmodiam peragamus.' Imperator moxque concessit. Tunc tota
nocte pervigiles extiterunt, et post expleta omnia arripiens gladiuni, oratione facta, abscidit barbas
32

