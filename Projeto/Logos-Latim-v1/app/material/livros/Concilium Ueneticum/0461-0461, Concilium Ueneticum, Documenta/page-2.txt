Clericis nisi ex permissu episcoporum suorum saecularia iudicia adire non liceat; sed si quis fortasse episcopi sui
iudicium coeperit habere suspectum, aut ipsi de proprietate aliqua aduersus ipsum episcopum fuerit nata
contentio, aliorum episcoporum audientiam non saecularium potestatem debebit ambire.
Aliter a communione habeatur alienus.
Episcopi quoque ab aliis episcopis ordinatos clericos, sine permissu eorum a quibus fuerint ordinati promouere
ad superiorem ordinem non praesumant, ne concordiam fraternam iniuria illata contaminet.
Presbyteri, diaconi atque subdiaconi, uel deinceps quibus ducendi uxores licentia non est, etiam alienarum
nuptiarum euitent conuiuia, nec iis coetibus misceantur ubi amatoria cantantur et turpia aut obsceni motus
corporum choris et saltibus efferuntur, ne auditus et obtutus sacris mysteriis deputatus turpium spectaculorum
atque uerborum contagio polluatur.
Omnes deinceps clerici iudaeorum conuiuia euitent nec eos ad conuiuium quisquam excipiat; quia cum apud
christianos cibis communibus non utantur, indignum est atque sacrilegum eorum cibos a christianis sumi; cum ea
quae apostolo permittente nos sumimus, ab illis iudicentur immunda ac sic inferiores incipiant esse clerici quam
iudaei, si nos quae ab illis apponuntur utamur, illi a nobis oblata contemnant.
Ante omnia a clericis uitetur ebrietas, quae omnium uitiorum fomes ac nutrix est; nec quis potest liberum
corporis sui ac mentis habere iudicium, cum captus uino a sensu probetur alienus et procliuis ad uitium mente
labefacta ducatur, ac plerumque possit peccatum aut crimen, dum nescit, incurrere.
Sed ignorantia talis non potest non subiacere poenae, quam ex uoluntaria amentia manasse constiterit.
Itaque eum quem ebrium fuisse constiterit, ut ordo patitur, aut triginta dierum spatio a communione statuimus
submouendum aut corporali subdendum esse supplicio.
Clericus quem intra muros ciuitatis suae manere constiterit et a matutinis hymnis sine probabili excusatione
aegritudinis inuentus fuerit defuisse, septem diebus a communione habeatur extraneus: quia ministrum sacrorum
eo tempore quo non potest ab officio suo ulla honesta necessitas occupare, fas non est a salubri deuotione
cessare.
Rectum quoque duximus, ut uel intra prouinciam nostram sacrorum ordo et psallendi una sit consuetudo, et sicut
unam cum trinitatis confessione fidem tenemus, unam et officiorum regulam teneamus; ne uariata obseruatione
in aliquo deuotio nostra discrepare credatur.
Ac ne id fortasse uideatur omissum, quod maxime fidem catholicae religionis infestat, quod aliquanti clerici
student auguriis et sub nomine confictae religionis, quas sanctorum sortes uocant, diuinationis scientiam
profitentur, aut quarumcumque scripturarum inspectione futura promittunt, hoc quicumque clericus detectus
fuerit uel consulere uel docere, ab ecclesia habeatur extraneus.
Incolumem coronam uestram ecclesiae suae deus protegat, domni fratres.

2

