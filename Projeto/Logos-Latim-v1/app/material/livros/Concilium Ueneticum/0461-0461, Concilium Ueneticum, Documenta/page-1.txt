0461-0461- Concilium Ueneticum - Documenta
Concilia Galliae 314-506 - Concilium Ueneticum a. 461-491
Dominis beatissimis et nobis in christo omni caritatis honore uenerandis fratribus victorio et thalasio episcopis,
perpetuus, paternus, albinus, athenius, nonnechius et liberalis episcopi.
Cum semper a nobis cura religionis haberi debeat in promptu nec aliunde debeat esse meditatio, eo praecipue
tempore quo nos aut uoluntas aut occasio congregarit, ut communis ex multorum collatione tractatus,
consentiente in christo spiritu, multarum sententiarum auctoritate firmetur: ne singulorum pro arbitrii sui
qualitate definitio aut imperitiae decipiatur errore, aut tumore praesumptionis uel iracundiae deprauetur.
Et dum unusquisque sine fratrum collatione suo tantum credit arbitrio, statuat quod merito possit omnibus
displicere; itaque, quoniam nos in ecclesia venetica causa ordinandi episcopi congregauit, rectum esse
credidimus de regula ecclesiastica quae nobis donante domino credita est et de districtione cuius cura non sine
nostra culpa omittitur, habita collatione, ut quae in prioribus patrum statutis uidemus omissa et procedente
tempore licentia ex nimia prolabentis saeculi libertate praesumpta, statutis saluberrimis sanciremus.
Quod in notitiam beatitudinis uestrae, quia praesentia uestra nobis necessitate faciente fraudata est, credidimus
deferendum, ut si probabile duxeritis, id quoque et uestra auctoritate firmetur et districtione seruetur.
Itaque censuimus homicidas et falsos testes a communione ecclesiastica submouendos, nisi paenitentiae
satisfactione crimina admissa diluerint.
Eos quoque, qui relictis uxoribus suis, sicut in euangelio dicitur excepta causa fornicationis, sine adulterii
probatione alias duxerint, statuimus a communione similiter arcendos, ne per indulgentiam nostram praetermissa
peccata alios ad licentiam erroris inuitent.
Paenitentes quoque qui susceptam publice paenitentiam intermiserint et ad prioris erroris consuetudinem reuoluti
uitae se saeculari conuersationi que reddiderint, non solum a communione dominicorum sacramentorum sed
etiam a conuiuiis fidelium submouendos.
Eas quae uirginitatem professae et benedictionem fuerint per manus impositionem sub contestatione huius
propositi consecutae, si fuerint in adulterio deprehensae, cum adulteris ipsarum arcendas a communione
censemus.
Clericis sine commendaticiis epistolis episcopi sui licentia non pateat euagandi, et in omni loco ad quem sine
epistolis episcopi sui, ut dictum est, uenerint, a communione habeantur alieni.
In monachis quoque par sententiae forma seruetur; quos si uerborum increpatio non emendauerit, etiam
uerberibus statuimus coerceri.
Seruandum quoque de monachis, ne eis ad solitarias cellulas liceat a congregatione discedere, nisi forte probatis
post emeritos labores aut propter infirmitatis necessitatem asperior ab abbatibus regula remittatur.
Quod ita demum fiet, ut intra monasterii septa manentes, tamen sub abbatis potestate separatas habere cellulas
permittantur.
Abbatibus quoque singulis diuersas cellas aut plura monasteria habere non liceat, nisi tantum propter incursum
hostilitatis intra muros receptacula collocare.

1

