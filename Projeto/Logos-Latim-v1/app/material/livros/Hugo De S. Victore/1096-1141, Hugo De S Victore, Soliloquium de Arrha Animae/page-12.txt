amplius, quia omnino detestor et prorsus abominor turpitudinem vestram. Jamque deinceps, etiamsi
possem a Sponso meo non videri, nollem tamen a vobis infici. Quanto magis nunc quia palam ipso
sum, et quia plus certe me contristat ejus offensio, quam mea etiam turpitudo. Recedite ergo, in
vanum amplius mihi adhaeretis, quia, etiam mecum manentes, meae non estis. Alienas vos a sorte
mea judico, et vobiscum deinceps nullam communionem habere volo. Habeo aliud exemplar cui
conformari cupio, et ad aliud jugiter respicio, ac quantum possum magis semper ac magis exinde
similitudinem traho. Et quo hoc etiam didici, quod vos exterminare debeo, et qualiter hoc faciam
jam agnosco
HOMO. Mira res nobiscum agitur, quam ideo fortassis non miraris, quia necdum quid dicere velim
intelligis. Considero namque qualiter a principio nostri sermonis multa quae adversari videbantur
dilectioni in medium adduxeris, et quod ex eis semper non infirmata, sed amplius probata sit virtus
dilectionis. Dixisti dilectionem singularem pariter et communem esse non posse, sed inde
comprobata est amplius mirabilis, quod demonstrata est communis esse et singularis. Dixisti
rursum te perfecte non diligi, eo quod ad cultum electam audieras, et adhuc ad thalamum
assumptam non vidisti. Sed tamen iterum ostenditur tanto major erga te dilectio, quanto major per
ejus patientiam tua exspectatur perfectio. Ad extremum modo dubitare coepisti, an, in hac
deformitate tua quam (licet invita) pateris, ab illo posses diligi. Sed quando hoc dubitasti, olim te
totam foedam et tamen dilectam fuisse jam non meministi. Si ergo te nunc diligere dignatus est,
quando tota turpis, et nihil adhuc decoris habens fuisti, quanto magis nunc diliget te, quando
decorari, et priscam turpitudinem deponere jam coepisti? Nam et hoc quoque ad laudem dilectionis
ejus pertinet, quod imperfectam diligere dignatur. Et quamvis quaedam adhuc in te videat, quae sibi
non placent, diligit tamen hoc ipsum, quod tu quoque ea in temetipsa jam odisse coepisti quae illi
displicent. Non enim tam statum quam propositum respicit, nec quid sis, sed quid esse velis,
attendit, si tamen tu quantum potes satagis, ut quod adhuc esse non coepisti, esse merearis.
ANIMA. Hoc ultimum interrogationis meae benigne, ut suscipias, quaeso, quid est illud dulce,
quod in ejus recordatione aliquando me tangere solet, et tam vehementer atque suaviter afficere, ut
jam tota quodammodo a memetipsa abalienari, et nescio quo abstrahi incipiam. Subito enim
innovor et tota immutor, et bene mihi esse incipit ultra quam dicere sufficiam. Exhilaratur
conscientia, in oblivionem venit omnis praeteritorum dolorum miseria, exsultat animus, clarescit
intellectus, cor illuminatur, desideria jucundantur, jamque alibi (nescio ubi) me esse video, et quasi
quiddam amplexibus amoris intus teneo, et nescio quid illud sit, et tamen illud semper retinere, et
nunquam perdere toto adnisu laboro. Luctatur quodammodo delectabiliter animus, ne recedat ab eo,
quod semper amplecti desiderat, et quasi in illo omnium desideriorum finem invenerit summe et
ineffabiliter exsultat, nihil amplius quaerens, nihil ultra appetens, semper sic esse volens Nunquid
ille est dilectus meus? Quaeso, dic mihi, ut sciam an ille est, ut si denuo ad me venerit, obsecrem
eum ne recedat, sed semper permaneat.
HOMO. Vere ille est dilectus tuus qui visitat te, sed venit invisibilis, venit occultus, venit
incomprehensibilis. Venit ut tangat te, non ut videatur a te; venit ut admoneat te, non ut
comprehendatur a te; venit non ut totum infundat se, sed ut gustandum praebeat se; non ut impleat
desiderium, sed ut trahat affectum; primitias quasdam porrigit suae dilectionis, non plenitudinem
exhibet perfectae satietatis. Et hoc est quod maxime ad arrham desponsationis tuae pertinet, quod
ille, qui in futuro se tibi videndum, et perpetuo possidendum dabit, nunc aliquando (utquam dulcis
sit agnoscas) se tibi ad gustandum praebet. Simul etiam interim de absentia ejus consoleris, quando
ejus visitatione ne deficias incessanter reficeris. Quaeso, anima mea, multa jam diximus, post haec
omnia unum agnosce, unum dilige, unum sequere, unum apprehende, unum posside.
ANIMA. Hoc opto, hoc desidero, hoc totis praecordiis concupisco.

