commemoravi, ut inde occasione sumpta jam nunc tibi narrare incipiam, quantum iste sponsus tuus
(qui tam excelsus apparuit cum te conderet) humiliari dignatus est cum te repararet. Illic tam
sublimis, hic tam humilis, non tamen hic quam illic minus amabilis, quia nec hic quam illic minus
admirabilis. Illic potenter magna tibi contulit, hic misericorditer pro te dira sustinuit. Ut enim te
relevaret illuc unde cecideras, ipse descendere dignatus est huc ubi jacebas, et ut tibi juste
redderetur quod perdideras, ipse dignatus est pie pati quod tolerabas. Descendit ergo, suscepit,
sustinuit, vicit, restauravit, descendit ad mortalem, suscepit mortalitatem, sustinuit passionem, vicit
mortem, restauravit hominem; ecce, anima mea, obstupesce tanta mirabilia, tanta beneficia propter
te exhibita. Cogita quantum diligat te, qui tanta facere dignatus est propter te. Pulcrha facta fueras
ejus munere, foeda facta es tua iniquitate. Sed iterum mundata es et formosa facta ejus pietate,
operante tamen utrobique charitate. Olim cum non esses, dilexit te ut conderet Postea cum foeda
esses, dilexit te ut pulchram faceret, et ut ostenderet tibi quantum te diligeret, non nisi moriendo a
morte te liberare voluit, ut non tantum pietatis impenderet beneficium, verum et charitatis
monstraret affectum Nunc autem tam sincera charitate te diligit, ac si semper cum eo perstitisses,
nec exprobrat tibi reatum, nec improperat tibi beneficium. Et si deinceps fideliter cum eo
perseverare, ipsumque ut decet amare, ac tuum illi amorem incontaminatum conservare volueris,
majora prioribus se daturum promittit.
ANIMA. Jam quodam modo amare incipio culpam meam, quia, ut video, non parum mihi
malefecisse profuit, quanto ex eo mihi, id quod votis omnibus scire desiderabam luce, clarius
innotescit. O felix culpa mea, ad quam diluendam dum ille charitate trahitur, ipsa quoque ejus
charitas mihi desideranti, et totis eam praecordiis concupiscenti aperitur. Nunquam tam bene
dilectionem ejus agnoscerem, si in tantis periculis eam experta non fuissem. O quam feliciter
cecidi, quae post lapsum felicior resurrexi! Nulla dilectio major, nullus amor sincerior, nulla
charitas sanctior, nullus affectus ardentior; mortuus est pro me innocens, nihil in me, quod amaret
inveniens. Quid ergo, Domine, dilexisti in me, et tantum dilexisti ut morereris pro me? Quid tale in
me invenisti, pro quo tanta et tam dura sustinere voluisti?
HOMO. O anima mea, argue temetipsam coram Domino, quod hucusque tantis beneficiis ejus
ingrata fuisti, et miserationes ejus plurimas cognoscere noluisti. Sed ut adhuc melius intelligere
possis quantum illi debeas, me reliqua ejus beneficia secundum coeptum ordinem prosequente, volo
ut diligenter intendas.
ANIMA. Hoc semper audire desidero, quod mihi tam dulce est, ut idem te incessanter iterare
cuperem, non ad alia quoque quae restant audienda, festinarem.
HOMO. Abieras ergo et perieras, et quia in peccatis tuis venundata eras, venit ille post te ut
redimeret te, et tantum dilexit te, ut sanguinis sui pretium appenderet pro te, talique pacto et reduxit
te de exsilio, et redemit de servitio.
ANIMA. Nescivi quod tantum me diligeret Deus, amplius mihi vilis esse non debeo, quae tantum
Deo placui, ut et mori eligeret pro me, ne perderet me.
HOMO. Et quid si cogitare coeperis quot et quales in comparatione tui abjecti sunt, qui hanc, quae
tibi data est, gratiam consequi non potuerunt? Certe audisti ab initio usque ad hanc diem, quam
multae generationes hominum pertransierunt, quae omnes sine cognitione Dei, et pretio suae
redemptionis in interitum sempiternum dilapsae sunt. Omnibus illis te redemptor et amator tuus
praetulit, quando tibi hanc gratiam largitus est, quam nullus horum percipere meruit. Et quid dices?
Quare putas praelata es illis omnibus? Nunquid tu fortior, nunquid sapientior, nunquid nobilior,
nunquid ditior illis omnibus fuisti, quia hanc prae illis omnibus specialem gratiam sortiri meruisti?
Quot fortes, quot sapientes, quot nobiles, quot divites ibi fuerunt? et tamen universi relicti et abjecti
perierunt. Tu sola prae omnibus illis assumpta es, et quare in te hoc factum sit, nullam praeter
gratuitam Salvatoris tui charitatem, causam invenire potes. Elegit ergo et praeelegit te sponsus tuus,
amator tuus, Redemptor tuus, Deus tuus. Elegit te in omnibus, et assumpsit te ex omnibus, et
amavit te prae omnibus. Nomine suo vocavit te, ut memoriale ejus semper esset apud te, voluit te
participem esse in nomine, participem in nominis veritate, quoniam unxit te illo (quo et ipse unctus
erat) oleo laetitiae, ut ab uncto sit unctus, qui a Christo dicitur Christianus.

