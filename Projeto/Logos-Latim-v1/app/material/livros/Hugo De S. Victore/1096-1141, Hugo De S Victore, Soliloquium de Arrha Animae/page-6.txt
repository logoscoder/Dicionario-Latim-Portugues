ampliatur. Spiritualis namque amor tunc melius cuique fit singularis, quando omnibus est
communis. Nec participatione plurium minuitur, cujus fructus unus et idem totus in singulis
reperitur. Nihil igitur privilegio singularis amoris tui societas bonorum praescribit, quia sponsus
tuus in omnibus diligit te, quos diligit propter te, ac per hoc etiam singulariter diligit te, quia nihil
diligit sine te. Non autem timeas animum illius in amorem plurium quasi per affectum distrahi, et
idcirco minorem esse ad singulos, quod partitus quodammodo et divisus videatur in cunctos. Sic
singulis adest quasi omnibus, quia nec alium nec majorem dilectionis affectum singulis impenderet,
si absque cunctorum participatione singulos amaret. Ergo omnes unum unice diligant, ut omnes ab
uno unice diligantur, quia nec alius praeter unum unice ab omnibus diligendus est, nec alius praeter
unum unice omnes diligere potest. Omnes autem in uno se quasi unum diligant, ut unius dilectione
unum fiant. Iste amor unicus est non tamen privatus, solus nec tamen solitarius, participatus nec
divisus, communis et singularis, cunctorum singulus et singulorum totus, nec participatione
decrescens, nec usu deficiens, nec tempore veterascens, antiquus et novus, affectu desiderabilis,
experientia dulcis, fructu aeternus, jucunditate plenus, reficiens et satians, nec unquam fastidium
generans.
ANIMA. Satis jucundae mihi sunt assertiones tuae, et fateor quoniam inde jam incipio ardentius
hujus amorem appetere, unde prius coeperam eum amplius fastidire. Sane unum adhuc superest
desiderio meo quod si per te adipisci potero, satis per omnia mihi factum esse non dubitabo. Hoc
autem est, si quomodo demonstrari possit, qualiter iste sponsus castitatis singulis quos diligit quasi
omnibus affectu et effectu adsit. Et de affectu quidem dubitare non potero, si hoc in effectu verum
esse cognosco.
HOMO. O anima mea, si tantopere in incepto persistis, nec tibi satisfactum esse judicas, si non
prorsus singulare beneficium sponsi tui impensum agnoscas, etiam in hoc tuae petitioni libenter
annuo, quoniam hanc tuam instantiam ex devotione potius nasci, quam ex importunitate cognosco.
Nam in hoc quoque providit tibi optimus amator tuus, ne nihil esset, in quo singulariter de ipso
gloriari possis sed sicut communia et specialia dedit, sic et singularia tribuit. Communia quidem
sunt ea, quae in usum universorum veniunt, sicut est lux solis, spiramen aeris. Specialia vero, ut ea,
quae non omnibus, sed quasi quidam societati concessa sunt, sicut est fides, sapientia, disciplina.
Singularia autem ut ea, quae unicuique propria impertita sunt, sicut Petro principatus in apostolis,
Paulo apostolatus in gentibus, Joanni privilegium amoris. Considera ergo anima mea, quae
communia cum omnibus, quae specialia cum aliquibus, quae singularia sola acceperis. In omnibus
iis te dilexit, quae vel cummuniter tecum omnibus, vel specialiter quibusdam, vel singulariter tibi
soli tribuit. Cum iis rursum omnibus te dilexit, quibus te participatione doni sui sociavit. Prae
omnibus iis te dilexit, quibus te singularis gratiae dono praetulit. In omni creatura dilecta es, cum
omnibus bonis dilecta es, prae omnibus malis dilecta es. Et ne parum tibi videatur, quod prae
omnibus malis dilecta es, quanti boni sunt, qui minus te acceperunt? Sed quia pro desiderio
singularis amoris ad ea potius, quae singulariter data sunt niti te video, quamvis multa adhuc dici
possent de iis in quibus et cum quibus dilecta es, hoc quod jam dictum est sufficere volo. Nolo
tamen, ut parum existimes vel in tantis, vel cum talibus te esse dilectam, ubi et bonos omnes habeas
socios, malos vero, ut quae condita sunt universa, subjectos. Vidisti igitur, o anima mea, quanta
sunt in quibus dilecta es, vidisti quales sunt cum quibus dilecta es, nunc prae quibus dilecta sis
considera, quantum potes. Tibi loquor, anima mea, tu nosti quid acceperis, et necesse habes adhuc
melius nosse, ne incipias vel de iis quae non accepisti praesumere, vel de iis quae accepisti gratias
non referre. Utinam recolere possim ea quomodo tibi expedit, et quomodo illi placet, qui tibi haec
dedit! Nam et ipse idcirco haec tibi dedit, ut tu semper ea in memoria habeas, et nunquam ab ejus
amore oblivione tepescas. Primum cogita anima mea, quod aliquando non fueris, et ut esse
inciperes, hoc ejus dono acceperis. Donum ergo ejus erat, ut fieres. Sed nunquid tu ei aliquid
dederas priusquam fieres, quo tibi hoc ab eo redderetur ut fieres? Nihil prorsus, nihil tu dederas,
nihil dedisse poteris priusquam fieres, sed gratis accepisti ab eo ut fieres. Cui ergo praelata es in eo
quod facta es? Quis minus accipere potuit, quam qui ut fieret accepit? Et tamen nisi hoc esset
aliquid accipere; non poterat qui non erat incipere, et nisi esse quam non esse melius esset, nihil ille
qui est eo, qui non est, amplius accepisset. Quare ergo, Deus meus, fecisti me, nisi quia esse magis
quam non esse voluisti me? Et plus dilexisti me omnibus iis qui accipere non meruerunt illud a te.

