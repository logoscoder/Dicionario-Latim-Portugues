0747-0814- Karolus Magnus - Ad Fulradum abbatem epistola
(A p r. 8 0 6)
_____________________________
In nomine Patris et Filli et Spiritus sancti. Carolus serenissimus augustus a Deo coronatus, magnus pacificus
imperator, qui et per misericordiam Dei rex Francorum et Longobardorum, Fulrado abbati.
Notum sit tibi, quia placitum nostrum generale anno presenti condictum habemus infra Saxoniam in orientali
parte, super fluvium Bota in loco que dicitur Starasfurt. Quapropter precipimus tibi, ut pleniter cum hominibus
tuis bene armatis ac preparatis ad predictum locum venire debeas XV. Kal. Iul. quod est septem diebus ante
missam sancti Iohannis baptiste. Ita vero preparatus cum hominibus tuis ad predictum locum venies, ut inde, in
quamcumque partem nostra fuerit iussio, et exercitaliter ire possis; id est cum armis atque utensilibus necnon et
cetero instrumento bellico, in victualibus et vestimentis. Ita ut unusquisque cabalarius habeat scutum et lanceam
et spatam et semispatum, arcum et pharetras cum sagittis; et in carris vestris utensilia diversi generis, id est
cuniada et dolaturia, tarratros, assias, fosorios, palas ferreas et cetera utensilia que in hostem sunt necessaria.
Utensilia vero ciborum in carris de illo placito in futurum ad tres menses, arma et vestimenta ad dimidium
annum. Et hoc omnino precipimus ut observare facietis, ut cum bona pace pergatis ad locum predictum, per
quamcumque partem regni nostri itineris vestri rectitudo vos ire fecerit, hoc est ut preter herbam et ligna et
aquam nichil de ceteris rebus tangere presumatis; et uniuscuiusque vestri homines una cum carris et caballariis
suis vadant et semper cum eis sit usque ad locum predictum, qualiter absencia domini locum non det hominibus
eius mala faciendi.
Dona vero tua quae ad placitum nostrum nobis presentare debes nobis medio mense Maio transmitte ad locum
ubicumque tunc fuerimus; si forte rectitudo itineris tui ita se conparet, ut nobis per te ipsum in profectione tua ea
presentare possis, hoc magis optamus. Vide ut nullam negligentiam exinde habeas, sicut gratiam nostram velis
habere.

1

