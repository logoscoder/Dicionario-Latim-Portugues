0747-0814- Karolus Magnus - Epistola de litteris colendis
(784/85)
_____________________________
Karolus gratia dei rex Francorum et Langobardorum ac patritius Romanorum Baugulfo abbati et omni
congregationi, tibi etiam commissis fidelibus oratoribus nostris in omnipotentis dei nomine amabilem direximus
salutem.
notum igitur sit deo placitae devotioni vestrae, quia nos una cum fidelibus nostris consideravimus utile esse, ut
per episcopia et monasteria nobis Christo propitio ad gubernandum commissa praeter regularis vitae ordinem
atque sanctae religionis conversationem etiam in litterarum meditationibus eos, qui donante domino discere
possunt, secundum uniuscuiusque capacitatem discendi studium debeant impendere, qualiter, sicut regularis
norma honestatem morum, ita quoque docendi et discendi instantia ordinet et ornet seriem verborum, ut, qui deo
placere appetunt recte vivendo, ei etiam placere non neglegant recte loquendo. scriptum est enim: aut ex verbis
tuis iustificaberis, aut ex verbis tuis condemnaberis (Matth. 12,37). quamvis enim melius sit bene facere quam
nosse, prius tamen est nosse quam facere. debet ergo quisque discere, quod optat implere, ut tanto uberius, quid
agere debeat, intellegat anima, quanto in omnipotentis dei laudibus sine mendaciorum offendiculis concurrerit
lingua. nam cum omnibus hominibus vitanda sint mendacia, quanto magis illi secundum possibilitatem declinare
debent, qui ad hoc solummodo probantur electi, ut servire specialiter debeant veritati.
nam cum nobis in his annis a nonnullis monasteriis saepius scripta dirigerentur, in quibus, quod pro nobis fratres
ibidem commorantes in sacris et piis orationibus decertarent, significaretur, cognovimus in plurimis praefatis
conscriptionibus eorundem et sensus rectos et sermones incultos; quia, quod pia devotio interius fideliter
dictabat, hoc exterius propter neglegentiam discendi lingua inerudita exprimere sine reprehensione non valebat.
unde factum est, ut timere inciperemus, ne forte, sicut minor erat in scribendo prudentia, ita quoque et multo
minor esset quam recte esse debuisset sanctarum scripturarum ad intellegendum sapientia. et bene novimus
omnes, quia, quamvis periculosi sint errores verborum, multi periculosiores sunt errores sensuum.
quamobrem hortamur vos litterarum studia non solum non neglegere, verum etiam humillima et deo placita
intentione ad hoc certatim discere, ut facilius et rectius divinarum scripturarum mysteria valeatis penetrare. cum
enim in sacris paginibus scemata,tropi et cetera his similia inserta inveniantur, nulli dubium, quod ea
unusquisque legens tanto citius spiritualiter intelligit, quanto prius in litteraturae magisterio plenius instructus
fuerit. tales vero ad hoc opus viri eligantur, qui et voluntatem et possibilitatem discendi et desiderium habeant
alios instruendi. et hoc totum ea intentione agatur, qua devotione a nobis praecipitur.
optamus enim vos, sicut decet ecclesiae milites et interius devotos et exterius doctos castosque bene vivendo et
scolasticos bene loquendo, ut, quicunque vos propter nomen domini et sanctae conversationis nobilitatem ad
videndum expetierit, sicut de aspectu vestro aedificatur visus, ita quoque de sapientia vestra, quam in legendo
seu cantando perceperit, instruatur auditus et, qui ad videndum solummodo venerat, visione et auditione
instructus omnipotenti domino gratias agendo gaudens recedat.
huius itaque epistolae exemplaria ad omnes suffragantes tuosque coepiscopos et per universa monasteria dirigi
non neglegas, si gratiam nostram habere vis.
et nullus monachus foris monasterio iudiciaria teneat nec mallos et publica placita pergat.
legens valeat.

1

