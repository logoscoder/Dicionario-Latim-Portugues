II
Si tratta, nei tre casi, di raccolte di formule, in grandissima parte pontificie, a prevalente interesse canonistico o
didattico. I tre manoscritti accolgono formule provenienti dalla cancelleria pontificia ma anche da cancellerie
episcopali, registrano schemi di consuetudini monastiche, formulari liturgici ed altro materiale ancora. Anche se
per la parte dei formulari pontifici, tanto precipui ed ufficiali da richiamare senz’altro una fonte curiale (si
vedano ad esempio, le formule seguenti, nella loro particolare terminologia: privilegium, preceptum de
commutando mancipio, de usu pallei, de ordinatione pontificis, nuntius ad exarchum de transitu superscriptio,
de electione pontificis ad exarchum superscriptio) dobbiamo riconoscere la dipendenza dei tre testimoni del
Diurnus da un vero e proprio formulario della cancelleria papale, per altri testi è giocoforza pensare a fonti
diverse (per es. riguardo a formule del tipo: preceptum de donando puero, item de ordinando presbytero,
excusatoria). Le tre raccolte di formule accomunate dal titolo Liber Diurnus, così come ci sono giunte, sembrano
libere rielaborazioni, prevalentemente ad uso monastico (fra l’altro i tre codici provengono da scrittori di celebri
monasteri), di testi ufficiali della curia pontificia e delle curie vescovili forse più autorevoli o celebri, per servire
di studio nelle scuole monastiche e a tal fine continuamente aggiornate.
Il codice Vaticano del Liber Diurnus, mutilo in principio e alla fine (Luca Holste già segnalava la caduta di
alcuni fogli), raccoglie 99 formule (il codice Claromontano ne riporta 100 e l’Ambrosiano 106), di cui la gran
parte in comune con gli altri due testimoni (la recente edizione di Hans Foerster ne segnala la corrispondenza); è
stato dimostrato dal Sickel che, al di là della comunanza di formulari tra i codici V, C ed A, il ms. Vaticano
conserva un testo più antico degli altri due testimoni.
Le formule, quasi sempre prive di elementi cronologici e onomastici, sostituiti dal pronome indefinito ille, illa,
illud, sono scritte senza soluzione di continuità (scrittura carolina), con titoli per lo più in onciale.
Nonostante il manoscritto sia stato esemplato sulla fine del secolo VIII o all’inizio del IX, l’antichità dei testi
che esso accoglie è notevole: alcune formule sembrano risalire ad un’epoca pre-gregoriana addirittura (prima
cioè di Gregorio Magno, 590-604), altre all’inizio del secolo VII, altre ancora sono dei tempi successivi, fin
quasi all’epoca della composizione del codice stesso. Caduta l’ipotesi del Sickel circa l’origine romana del
manoscritto Vaticano (ritenuto dallo studioso il libro della cancelleria pontificia), resta ancora insoluto il
problema dell’origine del nostro codice; secondo alcuni studiosi esso sarebbe stato composto in uno scrittorio
monastico dell’Italia settentrionale (Bischoff), secondo altri (recentemente anche Marco Palma) in quello di
Nonantola; quest’ultima ipotesi sembra godere di maggior credito, oltre che per argomenti paleografici, anche
per il passaggio, ormai accertato, del manoscritto dal monastero nonantolano a quello romano di S. Croce in
Gerusalemme.
74

