I
Fu per lungo tempo ritenuto l’unico superstite dell’antico libro di formule della cancelleria pontificia e perciò
designato diurnus, anche se il titolo manca nel ms. e si ricavò dalla raccolta di canoni del card. Deusdedit (sec.
XI) nella quale si trovano formule derivate ex libro Romanorum Pontificum qui dicitur Diurnus. Il codice
vaticano del Liber Diurnus (V) attirò nuovamente l’attenzione degli studiosi in seguito alla scoperta di altri due
manoscritti della medesima tradizione, denominati codice C e A: il codice C (= Claromontanus), già appartenuto
al collegio dei gesuiti di Clermont, copiato dal p. Sirmond e poi edito dal p. Gamier nel 1680, non senza vivaci
polemiche, scomparve dopo il 1746 per la vendita della biblioteca dei gesuiti dopo la loro soppressione e venne
nuovamente ritrovato nel 1937 nella biblioteca del monastero benedettino di Egmont, in Olanda, ove giunse per
una donazione; il codice A (= Ambrosianus) fu invece scoperto da Antonio Ceriani nel 1889 alla Biblioteca
Ambrosiana di Milano, ove lo aveva fatto giungere il card. Federico Borromeo, benemerito fondatore della
stessa Biblioteca, tramite un acquisto di manoscritti di Bobbio compiuto nel 1666; fu edito in facsimile da L.
Gramatica e G. Galbiati nel 1921.
Lo studio dei tre testimoni, tutti derivati da un archetipo perduto, accomunati dalla medesima struttura ma
divergenti per notevoli particolarità del testo e risalenti peraltro ad età diverse (il codice Vaticano sembra
esemplato alla fine del secolo VIII o all’inizio del IX, il Claromontano alla metà del IX, l’Ambrosiano alla fine
del secolo IX o sugli inizi del X), ha permesso di giungere a conclusioni più sicure circa la natura del Liber
Diurnus, così come ci è tramandato.

73

