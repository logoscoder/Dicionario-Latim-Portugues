VII. R. DE BALNEO, FIDELIS IMPERATORIS CONSTANTINOPOLITANI.
LUDOVICO, Dei gratia excellentissimo Francorum regi, R. DE BALNEO, de numero fidelium
domini E[MMANUELIS] Constantinopolitani imperatoris semper augusti, sincerae fidelitatis obsequium.
Legationis negotium super quo Adrianopolitanus abbas, et prior Hospitalis Constantinopolitani,
cum [1268D] legatis domini R. Sancti Aegidii comitis, vestram visitavere praesentiam: mihi cum eis pariter
tanquam imperii fidelissimo a domino meo E. inclyto et sancto imperatore injunctum fuit. Proinde quia ipsi
apparatu meo et providentia, jam ad dominum meum imperatorem marino itinere redire coeperunt, fidelitatis
debito, quam vobis exhibere tanquam domino desidero, confidenter consulendo rogo, et rogando consulo, ut
legatos vestros et litteras ad dominum meum E. imperatorem sanctum, sine cunctatione et mora mittatis. Scio
enim quia fraterno amore et germana charitate personam vestram, honorem regni vestri, et gloriam diligit, et
indissolubili vinculo et germano consortio vobis sociari et uniri exoptat. Vivat et valeat per multa tempora
sublimitas vestra, [1269A] et me inter fideles regni vestri numerare dignetur.

Epistola VIII
Amalricus Hierosolymorum
VIII. A[MALRICI] REGIS HIEROSOLYMORUM.
LUDOVICO, Dei gratia regi Francorum illustrissimo, a priscis jam temporibus sibi dilectissimo.
A., per eamdem gratiam Hierosolymorum rex salutem et veri amoris indicium.
Quoniam a longe retro temporibus terram sanctam Hierusalem regnique Hierosolymitani
exaltationem cordi vobis fuisse novimus, piam serenitatis vestrae devotionem humiliter exoramus, ut quod diu
gestastis in corde, adimplere curetis opere, et praedictae terrae subsidium providere mente sollicita studeatis, et
negotii illius pro quo venerabilis archiepiscopus [1269B] Mamistrensis Galliarum partibus destinatus est
memores sitis, quoniam in instanti, plus quam lingua queat exprimi, necesse est fieri. Praeterea ex quo
Mamistrensis archiepiscopus a nobis discessit, fertur quotidie imperatorem advenire. Qui statim cum venerit,
verentur omnes Orientales una nobiscum, absque omni dubio ipsum illam habere, quoniam in tanta debilitate
prostrata succumbit, quod non aliunde sibi venerit auxilium. Eamdem Antiochiam Turcis aut Graecis cedere
indubitanter necesse est. Mente igitur devota, corde sollicito, cursu concito imperatorem illum de quo magis
timemus, praevenire studeatis, quia non in terram alienam, verum in eam quae in omnibus et per omnia vobis erit
exposita [1269C] venietis. Et tam nos quam omnes alii jussionibus vestris obtemperabimus.

Epistola IX
Bertrandus de Blancesfort
IX. B. DE BLANCESFORT MAGISTRI MILITIAE TEMPLI.
LUDOVICO, divina gratia illustrissimo Francorum regi, B. DE BLANCESFORT, eadem gratia
pauperis militiae Templi magister dictus, cum universo ejusdem militiae conventu, omnimodum cum debita
reverentia famulatum in Domino.
Orientalis regni perturbationem graves eventus intextos infortuniis, scripto vobis intimare operae
pretium duximus, cum prosperorum nuntiandi facultas universaliter fere nobis denegetur. Ne vero majestatem
vestram prolixa improperiorum nostrorum relatione amaricare videamur, capitulatim vobis ea [1269D] scribere
inviti compellimur. Ecce persecutores veritatis ac fidei, inspecta angustiarum nostrarum multitudine, insoliti
furoris audacia adversum nos armantur. Ipsos namque R. principis Antiochiae exaltat captivitas, caedesque
suorum et magnatum principatus factae in principis captione. Hinc ab eis terra depopulata ipsos laetificat. Hinc
nutu divino, nostrorum exigente mole peccaminum, terraemotu dissipatae munitiones, eversa castella
quamplurima, innumerique quos dirutorum murorum collisio oppressit, multiplicato eorum furore adversum nos
multo acrius solito accendit. Ecce iterum praedicta gravia, multa graviora, ac flebiliora flebilibus novissime
subsecuta sunt. Rex namque Balduinus, qui omni vitae suae tempore, murus stetit inexpugnabilis [1270A] pro
domo Israel, naturae persolvens debitum, viam universae carnis ingressus est, scilicet damnum diebus nostris
incomparabile. Haec et his similia Ecclesiae persecutores attendentes, ab extremis eorum finibus in unum
4

