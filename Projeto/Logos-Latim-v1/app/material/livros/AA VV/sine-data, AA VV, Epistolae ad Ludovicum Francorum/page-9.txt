Epistola XVIII
Amalricus Hierosolymorum
XVIII. A. PATRIARCHA. DOMINICAE RESURRECTIONIS ECCLESIAE. [1276B]
Invictissimo Dei gratia LUDOVICO Francorumque piissimo regi, A., eadem gratia sanctae
Dominicae Resurrectionis Ecclesiae patriarcha, una cum N. priore, et universo canonicorum inibi Deo
famulantium conventu, salutem et debitas orationes in Christo.
Piae celsitudinis vestrae bonitas et mansuetudo, fama loquente, ut experti sumus, vobis veraciter
innotuit, quod in causa servorum Dei studiose concurrat, et religiosis viris sinceritatis suae solatia subministret.
Imprimis igitur libertati vestrae immensas gratiarum actiones persolvimus, quia sicut multorum relatione
suscepimus, res Dominici sepulcri [1276C] cujus servi sumus, licet indigni, amoris respectu divini ubique,
quantum potestis, augere non desistitis. In his ergo quae ad Deum sunt ante sacrosancta loca passionis et
resurrectionis Dominicae jugiter pro vobis existentes, fraternitatis nostrae ac beneficiorum nostrorum vos
consortem statuentes, dilectum fratrem et canonicum nostrum S. latorem praesentium, benignitati vestrae
propensius commendamus, humiliter rogando, quatenus ei ob reverentiam gloriosissimi sepulcri, in quibus
indiguerit, auxilium vestrum largiri dignemini, et tam eum quam res sibi commissas suo vestra sublimitas favore
manutenere dignetur. Insuper vestrae probitatis excellentiam obnixe deprecamur, quatenus praedicto [1276D] S.
canonico, Hospitale quoddam vel almum quemlibet locum sub protectione alarum vestrarum, ubi ad honorem
Dominicae resurrectionis refugium habere possimus, pro salute animae vestrae, omnium que nobilium parentum
vestrorum, concedere dignemini. Valeat tantus rex fortissimus.

Epistola XIX
Hugo S. Mariae Adrianopolitanus
XIX. HUGONIS ABBATIS S. MARIAE ADRIANOPOLIS ET PRIORIS S. JOANNIS
CONSTANTINOPOLIS.
Excellentissimo atque magnifico regi Franciae LUDOVICO, HUGO Dei gratia Sanctae Mariae
Adrianopolis abbas, et prior Sancti Joannis Constantinopolis, ejus fidelissimi, salutem, et in regimine sibi
commisso placere summo Rectori.
Non lateat personam vestrae magnitudinis, Pater [1277A] reverendissime, quia si importunitas
temporis non sic nos constringeret, nos egressi essemus ex partibus provinciae. Sed sciatis, in rei veritate,
quoniam galeae paratae sunt apud Narbonam, et propter rumorem, nolumus ut veniant apud Sanctum Aegidium,
quia nolumus ut omnibus pateat iter nostrum. Nunc vero noscat magnitudo vestrae majestatis, Pater
reverentissime, quia multum contristati sumus, quia vidimus nuntios vestros sine litteris ad regem Siciliae. Quia
vos bene scitis quoniam nos ituri et reversuri sumus per ipsum cum pecunia, et per aliam viam ire nec reverti
possumus. Et istud est negotium regis Siciliae, sicuti imperatoris et vestri, et bene scimus quia vos diligitis eum.
Unde rogamus personam vestrae magnitudinis, ut per nuntios [1277B] vestros dirigatis ei litteras tales quod sint
honorabiles vestro regno et sibi, et sic credat legatis vestris quasi si vos loqueretis cum ipso. Et, si placet vestrae
magnitudini, mittite nobis litteras quam citius poteritis, ut nobiscum possimus deferri per praesentium latorem
litterarum, et nec unum diem moram faciat vobiscum. Valeat celsitudo vestra sanctissima.

Epistola XX
Amalricus Hierosolymorum
XX. AMALRICI REGIS HIEROSOLYMORUM.
LUDOVICO, per Dei gratiam Francorum regi serenissimo, Patri et amico suo charissimo,
AMALR. per eamdem Hierosolymorum rex, salutem.
De vestrae paternitatis clementia et regno vestro specialiter sperat sibi auxilium et consilium
Orientalis Ecclesiae toti Christianitati lugubris miseria. [1277C] Inde est nimirum quod de innata vobis
benignitate plurimum confisi, cum pro omnibus terrae sanctae devotis vestrae supplicamus paternitati, praecipue
9

