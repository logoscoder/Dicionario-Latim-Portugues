LUDOVICO, per Dei gratiam Francorum regi excellentissimo, Patri in Christo charissimo. A., per
eamdem Hierosolymorum rex, salutem, et ab eo qui omnium regum est Rex regi.
Quoniam ex regia majestate vos posse scimus, et ex devotione piae voluntatis vos desiderare non
ambigimus, omnibus necessitatem patientibus auxilii vestri interventionem proficere, idcirco per praesentia
scripta, deflendam omnibus Christianorum qui in terra sancta Hierusalem sunt, erectis Turcorum cornibus
depressionem, sublimitati vestrae, licet [1275A] eam jam forte audieritis, exponere dignum duximus. Nobis apud
Aegyptum cum Syracuno dimicantibus, et per virtutem Dominicae crucis inde eum, maxime si ibi permansisset,
universitati Christianitatis nociturum, expellentibus, factum est ut comes Tripolitanus et princeps Antiochenus
cum multo exercitu ad liberandum castellum prope Antiochiam situm, nomine Haring, quod Noradinus cum
innumera multitudine obsederat, irent, et auxilio divino hostibus eorum adventui cedentibus liberarent. Accidit
autem ut dum praefati princeps et comes, non contenti tanto Dei beneficio, superbe hostes ad loca naturaliter
munitissima insequerentur, ipsos ab hostibus capi, et omnem fere eorum exercitum partim capi, partim occidi.
Additus est [1275B] praeterea huic dolor dolori. Nam traditorum manus, praefato Noradino, cum adhuc in
Aegypto essemus, Panudium, quod vulgo Belinas dicitur, tradiderunt. Sic itaque quasi in angustiae pendulo,
sancta laborans terra, vestrum et vestrorum potissimum, quod sibi efficacissimum fore speramus, nobiscum
implorat auxilium. Valete.
Data Antiochiae secundo Idus Januarii.

Epistola XVI
H. prior de Monte Thabor
XVI. H. OLIM PRIORIS DE MONTE THABOR.
Excellentissimo regi Francorum, H., non nunc, sed quondam prior de monte Thabor, licet
indignus, S. intimaeque dilectionis effectum cum salute in Christo.
Quoniam sui est, uniuscujusque est domino suo [1275C] status et seriem habitudinis suae litteris
declarare, idcirco mea epistola, quamvis magna intersit locorum distantia, praetulit ad vestras posse venire
manus, et nihil est de quo laetior esse queam qua usque ad vestri praesentiam, Deo concedente, supervenerit.
Considerato a minimo etiam vestrae curiae clerico, sciatis me in curia domini imperatoris Constantinopolis prae
omnibus suis familiaribus primatum tenere, ibique quoniam vestrorum minimis praesentialiter nequeo famulari,
cum omnia affluentia bonorum plurimum egere. Et inde est quod flexo capite vestram imploro benevolentiam, ut
imperatori Constantinopolitano vestras litteras mittere dignemini, quatenus ad vos, ut ad meum charissimum
[1275D] dominum, omni occasione remota, me venire dimittat, et si unquam aliquod servitium quod vobis
placeret fecerim, modo maxime appareat. G. etiam et R. de Merlo, mei videlicet propinqui, flexis genibus vestrae
benevolentiae integritatem expostulant, ut quod vobis litteris meis manifestatur, facere non dedignemini. Et
insuper vestri nominis excellentiam efflagito, ut huic bajulo quam citius poterit ad me reversuro, non tamen pro
mei merito, sed pro vestri clementia, manu aliquantulum larga subvenire faciatis. Valete.

Epistola XVII
Petrus Constantinopolitanus
XVII. PETRI PRIORIS HOSPITALIS CONSTANTINOPOLIS.
Illustrissimo Dei gratia LUDOVICO regi Francorum, P., frater Jerosolymitani Hospitalis et prior
ecclesiae [1276A] beati Joannis Constantinopoleos, nuntiusque sanctissimi imperatoris, E. N. et utriusque vitae
felicitatem.
Noscat celsitudo vestra, domine reverendissime, quod ex parte domini nostri imperatoris, ad vos
proprie missi sumus, et ex praecepto imperiali habemus quatenus vestram citius quam domini papae visitemus
praesentiam. Quapropter vestram obnixe deprecamur benignitatem, quatenus velitis ac praecipiatis ut secundum
dispositionem domini imperatoris hoc implere valeamus absque scandalo domini apostolici, quia nuntius ejus
nobiscum est, et ad curiam illius nos primitus ire compellit, quod nullatenus, donec vestram videremus
majestatem, faceremus. Valeat diu celsitudo vestra.

8

