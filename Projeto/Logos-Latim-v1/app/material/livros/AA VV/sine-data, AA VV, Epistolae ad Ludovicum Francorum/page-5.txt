conveniunt quasi vir unus, adversus sanctuarium Dei, delere de terra memoriam nostram, Ecclesiamque fidelium,
quod absit! infinitae eorum multitudinis oppressione depravare conantur. Super hoc Dei ac vestrum auxilium,
consilium et subsidium, ingemiscentes postulamus. Regnum et enim Hierosolymitanum, licet plurimum propriis
viribus destitutum sit, necesse est tamen quatenus, Antiochiae principatui omnino desolato manum consolationis
extendat, viresque quas, ut ita dicam, non habet, viriliter largiatur. Sed quid egenti praestare [1270B] poterit, qui
egestate afflictus in seipso angustiatur? Oppressionem igitur Orientalis regni, et Ecclesiae, ipsa conscientia vestra
diligenter inspiciat, in passionis resurrectionisque loci subsidium inflammetur. Oramus obsecrando quod
possumus, quod ipsi quaerimus, Dominicae a nobis locus impetret resurrectionis. Singula improperiorum
nostrorum, attenuationis nostrae, elationis inimicorum passionis ac resurrectionis Christi, malorum vobis scribere
numerositas impedit; quae nos latorum praesentium, scilicet fratrum nostrorum relationi fideliter
commendavimus, ac sub eorum testimonio reservari dignum credidimus.

Epistola X
Bertrandus de Blancesfort
X. EJUSDEM. [1270C]
LUDOVICO, Dei gratia illustrissimo Francorum regi, B. domus Templi magister dictus, quamvis
indignus, cum ejusdem domus conventu, servitium cum dilectione.
Nobilitati vestrae notum fieri volumus quod dominus Guillermus de Donner, postquam ad
Orientales partes transfretavit, ut Dominicum visitaret sepulcrum, caeteraque oratoria circuiret, quidam ejus
vicini suam terram crudeliter invaserunt, igne eam pessime devastantes. Unde serenitatem vestram modis
omnibus deprecamur, quatenus hoc, quantum ad vos pertinet, fieri non permittatis, sed ultionem in eos qui hoc
praesumunt faciatis, ut caeteri, vestram justitiam audientes, tantum scelus ulterius committere [1270D] non
attentent. Magnum siquidem detrimentum in hoc poterit Orientalis Ecclesia sustinere, quia multi sic sua perdere
metuentes, transfretare dubitabunt. Majestati vestrae grates indesinenter exsolvimus de beneficio nobis et
fratribus nostris impenso.

Epistola XI
Gilbertus hospitalis
GILBERTI CUSTODIS HOSPITALIS HIERUSALEM.
Illustrissimo atque excellentissimo domino LUDOVICO, Dei gratia regi Francorum benignissimo,
GILBERTUS, eadem gratia sancti Hospitalis Hierusalem custos, licet indignus, cum omni fratrum conventu,
salutem et sacrarum orationum Hierusalem aeternam participationem.
Inter caetera charitatis opera quibus ad regna fit ascensus coelestia, eleemosyna praecipue
summum [1271A] locum obtinet, omni tam Veteris quam Novi Testamenti pagina verum super hoc perhibente
testimonium. Hujus itaque devotionis intuitu, regalis vestrae majestatis magnificentia, Spiritu sancto divinitus
illustrata, sanctissimam domum pauperum Hospitalis Hierusalem, placentem Deo et per omnia acceptabilem,
devote diligere, manutenere, vestrarumque beneficiis eleemosynarum larga manu ditare ac recreare semper
consuevit. Super quo non est dubium quin propter sincerum vestrae benignitatis affectum, quem specialiter pro
regno coelorum adipiscendo erga Deum, et erga omnia quae sibi pertinent, in toto regno vestro consistentia,
charitative exhibetis. Tot barbarae gentes, tantaeque diversorum populorum nationes, vestrae de die in diem
subjungentur ditioni. [1271B] Dignum enim et justum esse judicamus ut qui Deum diligit ejusque mandatis puro
corde obtemperare nititur, in bonis et de bonis Domini gaudeat, teneat atque victoriose possideat. Si enim
protoplastus Adam, quia inobediens fuit voci Dominicae, mundum cum omnibus in eo creaturis adversarium
atque contrarium sibi habere promeruit, ita si aliquis fidelis voluntati Domini bene obediens aliquando invenitur
(quod raro contingit), tam mundum quam omnia mundana beneplacito suo debet habere subjecta, et sine omni
obstaculo invenire parata. Ut igitur divinae bonitatis clementia, sine cujus nutu nihil boni fieri potest, haec
praedicta, rex illustrissime, juxta vestri affectum animi, concedere dignetur, Deum semper prae oculis habete, et
ea quae Dei [1271C] sunt in regno vestro salva et secura custodite, et praecipue et specialiter praedictam domum
sanctorum pauperum Hospitalis Hierusalem, in qua vere Christus in membris suis suscipitur, sicut vestris
aspexistis oculis, diversisque modis servitur, solitae vestrae pietatis more diligite, manutenete, et ab omni hostili
manu tanquam bonus patronus protegendo defendite, ut beatorum precibus et intercessione pauperum, quibus
regnum coelorum a Christo traditum est, in praesenti prosperitatem mentis et corporis, pacem in regno vestro et
5

