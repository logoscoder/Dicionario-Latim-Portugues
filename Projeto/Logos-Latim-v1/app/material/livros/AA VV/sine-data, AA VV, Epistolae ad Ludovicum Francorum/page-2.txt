LUDOVICO, per Dei gratiam Francorum regi gloriosissimo, AMALRICUS per eamdem
Jerosolymorum rex, salutem.
Vestrae credimus innotuisse serenitati, charissime, multorum ex relatione veridica, quoniam
postquam, peccatis nostris exigentibus, princeps Antiochenus a Turcis captus fuit, et omnes sui aut captivitate
aut morte perditi et pessumdati sunt, ex improviso supervenit repentinus interitus. A saeculo etenim inauditus
terraemotus, castella, turres, municipia, omnia fere tam in montanis quam in planis, tam in Antiochia quam in
omnibus ei adjacentibus, tunc in planis, tunc in montanis, solo adaequavit, et innumerabilem, [1265C] proh
dolor! Christianorum utriusque sexus multitudinem morti improvisae addixit, et exstinxit, et, ut verius dicamus,
terra tenus absorbuit. Ad cumulum autem miseriae et in summam desolationis omnimodae, viam universae
carnis ingressus est, heu, heu! ille rex inclytus et egregius, clypeus et fortitudo, post Deum, Ecclesiae Orientalis,
et praecipue regni Jerusalem unica et irrefragabilis spes et fiducia salutaris, vester vestrique regni praecordialis,
nosterque dominus et frater rex Christianissimus Balduinus. Cujus ideo inconsolabilior et vehementior est
transitus, dolor et desolatio, quod, Deo auctore, in ipso et per ipsum omnium universitas Christiana habebat
promptum adjutorium, et contra singula infestantia sufficientiam. Inde, inde [1265D] est nimirum, dilectissime,
quod vestrae majestati tanquam lineamenta de capite pendentia inclinantes, sustentamentum nostrum et fidei
deificae basem aeneam inexpugnabilemque civitatem, serenitatem vestram fore in Christo cognoscimus, et
humilitatem nostram, vestram esse curam peculiarem in Domino profitemur. Quae ergo vel quanta fuerit verae
charitatis abundantia et perfectio in piae memoriae amico vestro rege Jerusalem praetaxato, Dei pro causa et
illius invictissimo amore, in nostra nunc omnibus appareat et Ecclesiae Orientalis desolatione. Sicut enim de
praedecessorum vestrorum et totius prosapiae vestrae piissima intentione verissime didicit sanctitas vobis innata,
ex more et proposito laudabili, semper consuevit regnum cui praeestis [1266A] in Domino, civitatem sanctam et
regionem ei universam adjacentem, et universos fidei catholicae charactere insignitos, protegere, fovere,
manutenere ac corroborare. Si itaque Spiritus consilii Serenitati vestrae magnificae inspiravit velle iterum, ad
majorem coronam vestri, visitare locum ubi steterunt pedes Domini corporaliter, modo instanter saltem in hac
Christianitatis magna necessitate et anxietate multimoda, venire non denegetis, nec differatis. In vestra sanctitate
enim omnium vota conveniunt, et, pro nutu vestro et amico imperio, nos et regnum nostrum totum exsudabimus
digne Deo. De caetero vestrae commendamus paternitati praesentium latorem, magnae honestatis virum, et
venerabilem, Mamistriae archipraesulem, ad omnia bene agenda strenuum, [1266B] quatenus eum benigne
recipiatis, et ei sicut ori nostro credatis. Illi enim, ne epistolarem excederemus brevitatem, secreta nostra ut vobis
viva voce edisserat, commisimus. Valete.

Epistola IV
Amalricus Hierosolymorum
IV. A[MALRICI] PATRIARCHAE S. RESURRECTIONIS.
A., Dei gratia Sanctae Resurrectionis Ecclesiae patriarcha, charissimo filio LUDOVICO, eadem
gratia illustri Francorum regi, salutem et cunctorum hostium triumphum.
Quoniam paterni regni solium conscendere vos fecit divina dispensatio, pro gratia vobis collata
divinam interpellamus clementiam ante passionem et [1266C] resurrectionem Dei et Domini nostri Jesu Christi,
ut idem Deus et Dominus noster vitam vestram prospere prolonget ac foveat, et post hujus vitae terminum vitam
vobis tribuat sempiternam. Quia vero sub vestra tutela pauperes Christi quiete conversari et fructificare
cognoscimus, pro filiis nostris pauperibus leprosis, qui extra muros Hierusalem perpetuo infirmitatis suae
detinentur et damnati sunt carcere, de quorum cruciatu et ardore non tantum dicere possumus quantum oculis
vestris vidistis, sublimitatem vestram rogamus attentius, commendantes vobis latorem praesentium eorumdem
pauperum fratrem, quem excellentiae vestrae pro sua necessitate transmittunt, quatenus, ea audita, prout vobis
visum fuerit, et Deus vobis inspiraverit, eorumdem [1266D] necessitati, qui humani aspectus et humanae prorsus
laetitiae sunt expertes, occurrere dignemini, ut pro his et pro aliis beneficiis a remuneratore bonorum omnium
Deo, et in praesenti victoriam, et post peractam temporalis regni administrationem, aeternae beatitudinis accipere
mereamini portionem. In praefato siquidem loco ex diversis mundi partibus infirmorum et pauperum Dei
circumfluit multitudo. Et quoniam ad sustentandam eorum miserabilem et inopem vitam, multa eis sunt
necessaria, et multorum evidenter indigent auxiliis, Orientalis Ecclesia multis tribulationibus et paganorum
incursionibus oppressa, eis ex toto in necessitatibus subvenire non potest. Unde benefactores eorum universos
omnium orationum et beneficiorum vestrorum, et eorum [1267A] maxime quae in sancta civitate Jerusalem
fiunt, et de caetero fient, participes et consortes facimus.

Epistola V
2

