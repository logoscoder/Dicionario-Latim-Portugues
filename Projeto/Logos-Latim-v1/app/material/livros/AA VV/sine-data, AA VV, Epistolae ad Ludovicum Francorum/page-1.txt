Epistolae ad Ludovicum Francorum
Auctores varii
[1263]
REGUM JERUSALEM, PRINCIPUM, PRAELATORUM EPISTOLAE VIGINTI SEX AD
LUDOVICUM FRANCORUM REGEM, HUJUS NOMINIS SEPTIMUM, COGNOMINE JUNIOREM.
(BONGARS, Gesta Dei per Francos, I, p. 1172.)

Epistola I
Raimundus Antiochenus
I. R[AIMUNDI] PRINCIPIS ANTIOCHENI. [1263C]
Illustri viro LUDOVICO, Dei gratia regi Francorum, devotissimo domino suo atque
diligentissimo, R. eadem permissione princeps Antiochenus, licet indignus, salutem et dilectionem.
Oppressiones et paupertates hujus terrae, excellentissime domine, frequenter audistis, et, ni Deus
avertat, frequentius auditurus estis. Qua paupertate et anxietate sustineatur, vobis lingua nec manu dicere vel
scribere possumus, quamvis benigna Dei clementia temporibus nostris ampliata sit. Aures quidem omnium
Christianorum quotidie apertae sunt et erectae, per nos liberationem exspectantes; et interrogantes sicut Joannes
in vinculis positus redemptionem [1263D] Jesu Christi per nuntios ab eo interrogabat (Matth. XI, 2). Scientes
vero cor vestrum ad liberationem hujus terrae esse saepius intentum, quotidie ad Deum pro vestra exaltatione
flexis genibus orant, ut ipse sicut velle, sic posse vobis praestare dignetur, in manibus cujus corda regum sunt, ut
terra haec per vos visitetur et a manibus impiorum liberetur. Ego autem de vestris naturalibus hominibus natus
[1264C] et nutritus, ad jussum vestrum adimplendum paratus sum. Sunt etiam hic duae filiae principis Raimundi,
quae ad nubiles annos pervenere, facie et corpore nimis pulcherrimae, pro quibus excellentiam vestram humiliter
imploramus, quatenus eas in terra vestra ad honorem generis earum, nuptiali copula viro dare dignemini, quia in
hac terra ardutate ejusdem terrae, et earum consanguinitate maritare non possemus. Praeterea vestram exoro
humiliter discretionem, quatenus de patrimonio meo, quod mihi et meis injuste et vi, et etiam sicut omnibus
procul dubio patet, abstulerunt, ut jus et ratio postulat, sic deducere dignemini. Esse vestrum quod audire
desideramus, saepius nobis dilectio vestra rescribere dignetur, Nos autem per misericordiam Dei [1264D] sani et
incolumes sumus. Milo de Nealphis, miles et homo vester, vobis apertissime esse hujus terrae ore narraverit.

Epistola II
Gilbertus hospitalis
II. GIBERTI MAGISTRI HOSPITALIS.
LUDOVICO potentissimo domino, Dei gratia Francorum regi gloriosissimo, GIBERTUS, Christi
pauperum servus, et Dei pietate Hospitalis Jerusalem magister, [1265A] salutem cum omni conventu fratrum, et
seipsum in Christo.
Notitia nostrae infirmitatis Dominus agnovit, domine pie rex, quod res et possessiones quas
peregrini sancto desiderio iter Hierusalem arripientes, causa videndi sanctam Christi resurrectionem sub umbra
manus vestrae, salvas et illaesas consistere. Idcirco altitudini vestrae supplicamus, quatenus de quibusdam
malefactoribus, qui terram cujusdam probi viri, videlicet Guillermi de Donperre incendio eorum perversitate
cremaverunt, ipso Hierusalem permanente, talem inde justitiam placeat facere, quod alius qui audierit, amplius
non praesumat consimile. Valete.

Epistola III
Amalricus Hierosolymorum
III. AMALRICI REGIS HIEROSOLYMORUM. [1265B]

1

