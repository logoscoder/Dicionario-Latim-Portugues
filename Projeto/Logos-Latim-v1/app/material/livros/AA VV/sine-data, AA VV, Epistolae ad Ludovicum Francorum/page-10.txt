pro fratribus templi, vestram exoramus majestatem, quatenus solito more illos commendatos habeatis continue,
qui quotidie moriuntur pro Domino et servitio, et per quos possumus, si quid possumus. In illis enim tota summa,
post Deum, consistit omnium eorum quae sano fiunt consilio in partibus Orientis. Unde quidquid eis fecerit regia
vestra majestas, et muniflua dextera pietatis, nostrae personae idipsum maxime aestimetis vos impendisse.
Valete.

Epistola XXI
Bertrandus de Blancesfort
XXI. BERTRANDI DE BLANCAFORT, MAGISTRI MILITIAE TEMPLI. [1277D]
LUDOVICO, Dei gratia inclyto et venerabili regi Francorum, domino suo charissimo, BERTR.
DE BLANCAFORT, eadem gratia militiae templi magister dictus, de regno ad regnum feliciter transferri.
Quot et quanta nobis et praedecessoribus nostris de munificentiae vestrae largitate collata sunt
beneficia, si per singula persequi tentabimus, nec littera poterit nec lingua sufficere. Nam cum ab ineunte aetate
vestra liberalitas circa domus nostrae propagationem laboriosa devotione studuerit, adhuc, Deo gratias, in eodem
suo tenore perdurat, Deo propitio et vita comite in posterum duratura. Et ut retroacta tempora replicamus, raro
vel nunquam [1278A] invenietur sancta devotio destitisse, quin semper aut sua nobis propensius ingereret, aut
aliena benigni sui favoris assertione nostris usibus applicaret. Pro quibus omnibus reverentia et honorificentia
fratri G. Fulch. a vobis exhibita, quia grates condignas referre non possumus, referendas illi soli committimus,
qui quod oculus non vidit, nec auris audivit in aeterna recompensaturus est claritate. Idem namque frater, G.
Fulch. in universitatis nostrae praesentia genibus provolutus, vestram circa se studiositatem tantis extulit
praeconiis, ut pene intra credulitatem, et supra admirationem fieret universis. Unde et hic et ubique nos et nostra
omnia, vestrae supponimus et exponimus voluntati. De caetero super oppressione sanctae terrae, et maxime
Antiochiae [1278B] quid loquamur? ad quos ibimus? quos implorabimus Vobis enim toties dictum est ut sit
facilius repulsam ex taedio quam ex pietate lacrymas promereri. Antiochiae tamen res adeo confractae et ad
tantam redactae sunt paupertatem ut ad eam recipiendam in suam, collectis undique copiis, venire velit et
accingatur imperator. Quippe ea namque per tot infortuniorum gradus ad hanc servitutum perducta est summam,
ut immanitati Graecorum seu Turcorum ad primum concursum pateat exposita. Adhuc tamen ad vos respicit
misera mater et apostolica sedes Antiochena, amaritudine et moerore confecta. Valete.

Epistola XXII
Amalricus Hierosolymorum
XXII. AMALRICI REGIS HIEROSOLYMORUM. [1278C]
LUDOVICO, per Dei gratiam Francorum regi gloriosissimo, et amico suo serenissimo,
AMALRICUS, per eamdem Jerosolymorum rex, salutem.
Quoniam vestram personam et regnum vestrum diligimus, et vobis servire parati sumus, et
specialiter de vobis et de regno vestro speramus, successus nostros vestrae notificare majestati dignum duximus.
Sciat ergo vestra excellentia quod intravimus Aegyptum cum gente quam habere potuimus. Terram enim
nostram pro posse nostro munitam pro Noredino reliquimus, qui omnes quos potuit evocaverat a Baldac et ab
Euphrate, et ab omnibus terminis eorum. Ante civitatem vero Aegypti nobilissimam quae dicitur Bulbeis,
congressi fuimus, cum [1278D] Aegyptiis turmis utrinque dispositis et fronte ad frontem locatis. Deus autem,
cujus non est victoria in multitudine, multitudinem inimicorum suorum convertit in fugam, et infinitis morti
datis, et de melioribus et majoribus terrae multis captis, in campo illo pernoctavimus. In crastino autem civitatem
praenominatam assiluimus mirabiliter, et nisi per interpositionem fluminis Paradisi, qui ex improviso nobis
supervenit, sicut singulis annis solitus est, impediremur, sicut speramus, urbs illa vel caperetur vel redderetur. Si
igitur ex solito nos virtus vestra magnifica adjuvare voluerit, Deo dante, ex levi poterit Aegyptus sanctae crucis
charactere insigniri Valete.

Epistola XXIII
G. Fulcerius
{main}
10

