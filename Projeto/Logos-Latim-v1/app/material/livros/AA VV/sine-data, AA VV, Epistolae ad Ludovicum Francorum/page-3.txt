Amalricus Hierosolymorum
V. EJUSDEM.
A., Dei gratia Sanctae Resurrectionis Ecclesiae patriarcha, charissimo in Christo filio
LUDOVICO, eadem gratia Galliae victorioso et illustri, ab eo salvari qui dat salutem regibus.
Sincera qua vos amplectimur verae charitatis dilectio, et debita patriarchalis officii quae nobis
incumbit sollicitudo, nos compellit et admonet Ecclesiis nostris providere, et, in quibus secundum Deum
possumus, totius Christianitatis profectibus et utilitatibus invigilare. In medio siquidem nationis pravae et
perversae positi, [1267B] ab infidelium tyrannide singulis fere diebus impugnamur, et assiduas inimicorum
Christiani nominis insidias et pericula sustinemus. Quanto igitur majora et viciniora nobis imminent pericula,
tanto magis nos providos et sollicitos oportet et ab illis consilium et auxilium quaerere qui et abundant, et
conferre noverunt et dare consueverunt. Habemus autem in finibus patriarchatus nostri, in civitate Paneadensi,
quae dicitur Belinas, ecclesiam quamdam tam reverenda antiquitate celebrem, quam multis et multorum
miraculorum insignibus decoratam et exaltatam. Quae scilicet ecclesia in illo loco Caesarea Philippi olim fundata
fuit, in quo primum et solum Christus Filius Dei vivi, a Petro apostolorum vertice per fidei rectae [1267C]
confessionem manifestissime praedicatus et declaratus est, cum prae omnibus et pro omnibus proclamavit: Tu es
Christus, Filius Dei vivi (Matth. XVI, 16). In quo etiam loco hujus beatae confessionis retributionem audire ex
ore Dominico sibi dicente: Tu es Petrus, et super hanc petram aedificabo Ecclesiam meam (ibid., 18), et claves
regni coelorum, potestatemque ligandi atque solvendi recipere ipse promeruit. Haec igitur ecclesia, quondam tam
inclyta et omni veneratione et obsequio digna, a Turcis, Christiani nominis inimicis, nunc fere eversa, et peccatis
nostris exigentibus, tam illustris olim, tam praeclara civitas, quae nostrae Hierusalem propugnaculum et
antemurale cunctis fidelibus esse dignoscitur, nomen [1267D] inane duntaxat remanet. Est enim in spurcissimae
gentilitatis sita confinio, et barbara ferocitate ipsius impugnata, et assidua captivitate et morte filiorum suorum
optimis quibusque destituitur, et minorata singulis fere diebus periclitatur. Novissime autem temporibus nostris
suscitavit Deus spiritum servi sui I. venerabilis fratris nostri, in eadem civitate de novo ordinati et constituti
episcopi, qui multo corporis labore, multa rerum suarum impensa, eamdem ecclesiam ad pristinum statum
revocare cupiens, per varia pericula maris et terrae transitum faciens, ad genua charitatis vestrae tandem elapsus
est, ut calamitatem et mendicitatem tantae et tam reverendissimae ecclesiae vobis insinuet, et condonationes et
relaxationes, quas consilio venerabilium fratrum nostrorum [1268A] archiepiscoporum, episcoporum, abbatum
quoque et priorum ad tantam ecclesiam revelandam fecimus, vobis ostendat. Ea propter regalem majestatem
vestram assiduis precibus humiliter exoramus, quatenus venerabilem fratrem nostrum praedictae civitatis
episcopum, quem honestas et probitas ipsius satis commendat, Dei gratia et nostra reverentia, benigne recipiatis
et honoretis, et in suis justis petitionibus eumdem misericorditer exaudiatis. Valete.

Epistola VI
Raimundus Narbonae
VI. R[AIMUNDI] DUCIS NARBONAE, COMITIS TOLOSAE, MARCHIONIS PROVINCIAE.
Domino suo LUDOVICO, Dei gratia Francorum regi, R. dux Narbonae, comes Tolosae et
marchio Provinciae, [1268B] debitae fidelitatis obsequium.
Pro negotio super quo legati imperatoris Constantinopolitani, cum nostris ad honorem regni vestri,
sicut credimus, nobiscum convenerunt, legatos nostros cum legatis domini A. summi pontificis, ad Graecorum
imperatorem transmisimus. Porro discretioni nostrae placuit legatos nostros ab itinere ad vestram praesentiam
evocare. Unde quia in omnibus vestri consilii prudentiam nobis ducem praefiximus, et vestram sequentes
auctoritatem legatis Graecorum nos obligavimus, precamur iterum, quoniam jam sera esset poenitentia,
excellentiam vestram regiam, ut tales legatos ad imperatorem Constantinopolitanum mittatis, per quos negotium
speratum ad gloriam et securitatem regni vestri, Deo propitio ad effectum [1268C] valeat perduci, et ad nos
optata commoda pervenire. Interventu namque et instantia discretorum et fidelium legatorum consueverunt
magna et ardua negotia optatum et prosperum finem sortiri. Valete.

Epistola VII
R. de Balneo
3

