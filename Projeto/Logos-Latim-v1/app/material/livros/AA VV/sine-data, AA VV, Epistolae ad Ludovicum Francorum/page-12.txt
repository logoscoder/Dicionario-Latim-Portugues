Epistola XXV
G. Fulcerius
XXV. G. FULCHERII CONSERVI MILITIAE TEMPLI. [1280D]
LUDOVICO, Dei gratia regi Francorum charissimo domino suo, frater G. FULCH. eadem gratia
militiae Templi conservus humilis, salutem.
Beneficia et honores parvitati meae a vobis exhibitos, dignis laudibus attollere aut
recompensationibus adaequare quis valeat? Solus Deus, qui vobis sua gratia in aeterna beatitudine dignetur
retribuere. Ego autem, Deo gratias, sanus et incolumis Accon appuli, magistroque et fratribus primum ex vestra
parte salutatis, quantam mihi honorificentiam pro Dei amore eorumque reverentia exhibueratis, expressi. Illi
autem super hoc vobis gratias agentes, seque et sua vestrae celsitati commendantes, orationum suarum vobis et
pro vobis offerunt instantiam. [1281A] Mihi autem famulo vestro non credatis elapsum, quod ab ore vestro, cum
a vobis recederem, accepisse me gaudeo. Dixistis enim mihi, ut ex parte vestra, loca sancta salutarem, et in
visitando ea, memoriam vestri facerem in singulis. Cujus rei non immemor, hunc annulum quem vobis mitto, per
sacra loca circumferens et singulis applicans, in memoriam vestri singulis imposui. Pro cujus reverentia, precor
ut annulum custodiatis et habeatis chariorem. Valete. Valete iterum cum mei memoria.

Epistola XXVI
Berctinus
XXVI. B. MILITIAE TEMPLI MAGISTRI.
LUDOVICO, Dei gratia regi excellentissimo Francorum, BERCTINUS, militiae Templi minister
humilis, salutem, et in Christo regnare.
[1281B] Ad aures vestrae sublimitatis pervenisse non dubitamus, quo timore afflictus dominus
noster rex Amalricus communi consilio Christianitatis contra Sairanem, quem Noradinus cum multo exercitu ad
regnum Babyloniae direxerat sibi subjugandum, cum pretioso sacrae crucis signo perrexerit, et qualiter redierit.
Nisi enim tanta exstitisset nostris promerentibus culpis terrae Antiochenae perturbatio et desolatio, [1282A]
praesidio Dominicae crucis dominus rex velle suum de inimicis fecisset. Sed audita incommoda Antiochiae, ut
consilio providit, inde secessit. Putabat enim praedictus adversarius Babylonicum regnum suo domino subjacere,
et Christum colentibus ingressum ad Hierusalem terra marique impedire. Nam Deus qui suos novit ubique
custodire, longe consilium ipsius iniquum aliter disposuit. Tanta autem, serenissime rex, sunt utriusque patriae,
Antiochicae scilicet et Jerosolymitanae, incommoda, quod pro nimietate sui nolumus vobis scripto significare.
Denique vestrae eximiae dignitati hunc praesentium latorem fratrem Galterium honestum et in negotiis Dei
sollicitum dirigimus, qui in negotiis ipsis permansit, et initium finemque [1282B] vidit; ipse vero vestrae
sanctitati placita super hoc reserabit. Quae enim sublimitati vestrae dixerit, confidenter attendatis, tanquam
nostro ex ore prolata. Et cognoscat vestra excellentia quoniam oculi totius Christianitatis Orientis, post
Dominum, in vos respiciunt, ut a tantis malis, dum tempus instat opportunum, per vos eripiatur.

12

