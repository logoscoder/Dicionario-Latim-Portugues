eis naturam. Cum autem crevissent, quandiu sub manu ejus erant, eremo magis quam curiae nutriebat, non
patiens delicatioribus assuescere cibis, sed grossioribus et communibus pascens; et sic eos praeparans et
instituens, Domino inspirante, quasi continuo ad eremum transmittendos.
2. Haec cum in ordine filiorum tertium Bernardum haberet in utero, somnium vidit praesagium 0227D futurorum,
catellum scilicet totum candidum, in dorso subrufum, et latrantem in utero se habere. Super quo territa
vehementer, cum religiosum quemdam virum consuluisset, continuo ille spiritum prophetiae concipiens, quo
David de sanctis praedicatoribus domino dicit, Lingua canum tuorum ex inimicis (Psal. LXXVI, 24); trepidanti et
anxiae respondit: «Ne timeas, bene res agitur, optimi catuli mater eris, qui domus Dei custos futurus, 0228A
magnos pro ea contra inimicos fidei editurus est latratus. Erit enim egregius praedicator, et tanquam bonus canis,
gratia linguae medicinalis in multis multos morbos curaturus est animarum.» Quo responso mulier pia et fidelis
quasi a Deo suscepto, laeta efficitur, et jam tunc in amorem nondum nati tota transfunditur, cogitans sacris eum
litteris erudiendum tradere secundum modum visionis et interpretationis, qua ei de illo tam sublimia
promittebantur: quod et factum est. Mox enim ut felici partu edidit, non modo obtulit eum Deo, sicut de aliis
agere consueverat; sed, sicut legitur de sancta Anna matre Samuelis, quae petitum a Domino et acceptum filium
in tabernaculo ejus destinavit perpetuo serviturum (I Reg. I): sic et ipsa eum in 0228B Ecclesia Dei acceptabile
obtulit munus.
3. Unde et quam citius potuit, in ecclesia Castellionis (quae postmodum ipsius Bernardi opera a saeculari
conversatione in Ordinem regularium canonicorum promota cogoscitur) magistris litterarum tradens erudiendum,
egit quidquid potuit, ut in eis proficeret. Puer autem et gratia plenus, et ingenio naturali pollens, cito in hoc
desiderium matris implevit. Nam in litterarum quidem studio supra aetatem et prae coaetaneis suis proficiebat:
sed in rebus saecularibus jam mortificationem futurae perfectionis velut naturaliter inchoabat. Erat namque
simplicissimus in saecularibus, amans habitare secum, publicum fugitans, mire cogitativus, parentibus obediens
et subditus; omnibus benignus et gratus, 0228C domi simplex et quietus, foris rarus, et ultra quam credi posset
verecundus; nusquam multum loqui amans, Deo devotus, ut puram sibi pueritiam suam conservaret; litterarum
etiam studio deditus, per quas in Scripturis Deum disceret et cognosceret: in quo quantum in brevi et profecerit,
et quam perspicacem in discernendo induerit sensum, ex eo quod subjungimus, adverti potest.
CAPUT II. De integritate Bernardi pueri, curam feminae praestigiatricis detestantis; de visione nati Salvatoris ei
facta, et de matris obitu.
4. Cum adhuc puerulus gravi capitis dolore vexaretur, decidit in lectum. Adducta autem ad eum est muliercula,
quasi dolorem mitigatura carminibus. 0228D Quam 1064 cum ille appropinquantem sentiret cum carminalibus
instrumentis, quibus hominibus de vulgo illudere consueverat, cum indignatione magna exclamans a se repulit et
abjecit. Nec defuit misericordia divina bono zelo sancti pueri: sed continuo sensit virtutem, et in ipso impetu
spiritus surgens, ab omni dolore liberatum se esse cognovit. Ex quo cum non parum in fide proficeret, abjecit ei
0229A Dominus apparere, sicut olim puero Samueli in Silo, et manifestare ei gloriam suam (I Reg. III). Aderat
namque solemnis illa nox Nativitatis Dominicae; et ad solemnes vigilias omnes, ut moris est, parabantur.
Cumque celebrandi nocturni officii hora aliquantisper protelaretur, contigit sedentem exspectantemque
Bernardum cum caeteris inclinato capite paululum soporari. Adfuit illico puero suo se revelans pueri Jesu sancta
Nativitas, tenerae fidei suggerens incrementa, et divinae in eo inchoans mysteria contemplationis. Apparuit enim
velut denuo procedens sponsus e thalamo suo. Apparuit ei quasi iterum ante oculos suos nascens ex utero matris
Virginis verbum infans, speciosus forma prae filiis hominum, et pueruli sancti in se rapiens minime 0229B jam
pueriles affectus. Persuasum autem est animo ejus, et nunc usque fatetur, quod eam credat horam fuisse
Dominicae Nativitatis. Sed et facile est advertere iis qui ejus auditorium frequentaverunt, in quanta benedictione
ea hora praevenerit eum Dominus; cum usque hodie in iis quae ad illud pertinent sacramentum, et sensus ei
profundior, et sermo copiosior suppetere videatur. Unde et postmodum in laudem Genitricis et Geniti, et sanctae
ejus Nativitatis, insigne edidit opusculum, inter initia operum suorum seu tractatuum, sumpta materia ex eo
Evangelii loco, ubi legitur, Missus est Gabriel angelus a Deo in civitatem Galilaeae (Luc. I, 20), et caetera quae
ibi sequuntur.
5. Neque illud tacendum, quod ab ipsis jam puerilibus 0229C annis, si quos poterat nummos habere, clandestinas
faciens eleemosynas, et verecundiae suae morem gerebat, et pro aetate, imo supra aetatem, pietatis opera
sectabatur. Cum autem aliquanto tempore evoluto, proficiens aetate et gratia apud Deum et homines puer
Bernardus de pueritia transiret in adolescentiam; mater ejus liberis fideliter educatis et vias saeculi
ingredientibus, quasi peractis omnibus quae sua erant, feliciter migravit ad Dominum. De qua nequaquam
praetereundum est, quod cum multo tempore vixisset cum viro suo honeste et juste secundum justitias et
honestates saeculi hujus, et legem fidemque conjugii; per aliquot ante obitum suum annos, in eo ad quod nutrire
0229D filios videbatur, prout potuit et licuit mulieri sub potestate viri constitutae, nec habenti proprii corporis
potestatem, omnes ipsa praevenit. Etenim in domo sua, et in professione conjugali, et in medio saeculi
eremiticam seu monasticam vitam non parvo tempore visa est aemulari, in victus parcitate, in vilitate vestitus,
delicias et pompas saeculi a se abdicando, ab actibus et curis saecularibus, in quantum poterat, se subtrahendo,
insistendo jejuniis, vigiliis, et orationibus; et quod minus assumptae professionis habebat, eleemosynis et diversis
operibus 0230A misericordiae redimendo. In quo de die in diem proficiens, ad extrema devenit, perficienda in
4

