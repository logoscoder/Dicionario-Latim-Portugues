disrumpit. Una est fides, unus Dominus, unum Baptisma. Nos neque duos dominos, nec geminam fidem, nec duo
baptismata novimus. Ut ab antiquis ordiar, una arca tempore diluvii fuit. 0294D In hac octo animae, caeteris
omnibus pereuntibus, evaserunt; et quotquot extra arcam inventi sunt, perierunt. Arcam hanc typum tenere
Ecclesiae, nemo est qui ambigat. Arca alia nuper fabricata est, et cum duae sint, alteram necesse est esse
adulteram, et in profundum demergi. Arca, quam regit Petrus, si ex Deo est, necesse est ut arca, quam regit
Innocentius, obruatur. Peribit ergo orientalis Ecclesia, peribit Occidens totus: peribit Francia, peribit Germania:
Iberi et Angli, et barbara regna in profundum pelagi demergentur. Religio Camaldrensis <al. Camaldulensis> et
Carthusiensis, et Cluniacensis, et Grandimontensis, et Cisterciensis, et Praemonstratensis, aliaque innumerabilia
servorum, et ancillarum Dei collegia, necesse est ut sub uno 0295A turbine corruant in abyssum. Episcopos, et
abbates, et reliquos Ecclesiae principes collo praecipiti mola asinaria alligata pelagus vorax excipiet. Solus ex
principibus mundi arcam Petri intravit iste Rogerius, et caeteris omnibus enecatis, solus ipse salvabitur? Absit ut
totius mundi religio pereat, et ambitio Petri, cujus vita palam est qualis exstiterit, regnum coelorum obtineat!»
46. Ad haec verba non se poterant ultra, qui praesentes aderant, continere, sed abominati sunt et vitam Petri
Leonis, et causam. Abbas autem tenens manum Petri Pisani elevavit eum, et simul ipse surrexit: «Tutiorem,»
inquiens, «si mihi credas, intrabimus arcam.» Et sicut jam pridem mente conceperat, salutaribus illum aggrediens
monitis, 0295B cooperante gratia Dei, protinus persuasit ut ad Urbem rediens, Innocentio papae reconciliaretur.
Soluta concione, Rex necdum voluit obedire, quia sancti 1111 Petri patrimonium, quod in Cassinensi et
Beneventana provincia amplissimum est, cupidus occupaverat, putabatque hujusmodi suspensionibus aliqua a
Romanis extorquere privilegia, per quae in jus proprium deinceps sibi stabiliretur haereditas. Sic Herodes visum
Salvatorem contempsit, et quem desideravit absentem, contempsit praesentem (Luc. XXIII, 8, 11). Sic
omnipotens Deus claritatem, quam accepit a Patre, dedit hominibus (Joan. XVII, 22), et contemnentes se facit
inglorios et erigit in sublime humiliatos. Igitur circa curationem 0295C cujusdam viri nobilis, et in urbe Salernitana
notissimi, succumbentibus medicis, quorum ibi praecipue ars viget et studium, eidem viro de medicorum auxilio
desperanti, noctu quidam per somnium apparens intimavit advenisse Salernum Virum sanctum, et in
curationibus efficacem. Hunc inquirere jubetur, et de lavacro manuum ejus bibere. Quaesivit, invenit, aquam
petiit, bibit, convaluit. Hoc verbum per totam urbem divulgatum, ad aures Regis et procerum ejus pervenit. Cum
omnium igitur populorum favore, solo Rege in malitia permanente, Abbas Romam revertitur: praedictum quoque
Petrum Pisanum, et quosdam alios reconciliat Ecclesiae, et Innocentio papae confoederat.
47. Advenerat tempus, in quo completa Amorrhaei 0295D malitia, angelus percutiens gladium jam vibrabat, et
pertransiens domos, quarum superliminaria sanguis Agni imbuerat, ad domum Petri Leonis veniens, salutare in
ea non reperit signum. Percussit igitur miserum, nec tamen illico defungitur: sed datur per triduum poenitentiae
locus. Ille patientia Dei abutitur, et in peccato suo moritur desperatus. Miserabili pompa corpus ejus effertur,
cadaver ejus in latebris sepelitur, et usque hodie fovea illa a Catholicis ignoratur. Attamen pars ipsius, Papam
sibi pro illo alterum statuerunt; non tam ex pertinacia 0296A schismatis, quam ut opportunius per aliquam temporis
moram papae Innocentio reconciliarentur: quod sine mora per manum servi sui Christus effecit. Nam et ipse
ridiculus pontifex, Petri Leonis haeres, ad eumdem virum Dei nocte se contulit: et ille quidem nudatum eum
usurpatis insignibus ad domini Innocentii pedes adduxit. Quo facto civitas gratulabunda laetatur, Innocentio
ecclesia redditur, Romanus populus ut pastorem et dominum Innocentium veneratur. Abbas Clarae-Vallis in
mira reverentia habetur, ab omnibus auctor pacis, et pater patriae praedicatur. Procedentem viri nobiles
prosequuntur, acclamat populus, matronae sequuntur, et omnes ei prompto animo obsequuntur. Sed quandiu ille
gloriam toleravit? quandiu pace fruitus 0296B est post tam diuturnum laborem? Nec diem pro anno recipere
acquievit. Sedatis omnibus et compositis, vix quinque dies teneri potuit, qui septem annis et ultra pro resarcienda
eadem scissione sudavit. Exeuntem Roma prosequitur, deducit clerus, concurrit populus, universa nobilitas
comitatur. Nec poterat sine communi moerore dimitti, qui colebatur amore communi.
48. Accepta ergo ab Innocentio licentia, confirmata pace, Vir Dei regreditur; et maximum domi reportans
gaudium, a fratribus cum gratiarum actione devote suscipitur. Interea Romae Innocentius potestative agenda
disponit, undique visitatores 0296C occurrunt. Alii cum negotiis, alii tantum gratia congaudendi adveniunt.
Processiones per ecclesias solemniter celebrantur, depositis armis ad audiendum verbum Domini plebes
occurrunt Post multifarias egestates in brevi civitas opulenta refloret: quae discordiae tempore distracta fuerant,
pax solidata reducit et revocat. Arantur solitudines, et deserta pinguescunt. Requiescunt singuli sub vite et
ficulnea sua: nocturnae silent excubiae, et apertis januis, omnis timor excluditur. Dato tempore Innocentius
Ecclesiae ruinas restaurat, recolligit exsules, ecclesiis antiqua servitia, 1112 depopulatas colonias expulsis
restituit, insuper et congrua dona largitur. Monasterium etiam apud Aquas-Salvias in sancti 0296D Anastasii
martyris honore constituit; quod quidem ibi prius fuerat, sed hoc tempore sola ecclesia, deerat habitator.
Constructis itaque coenobialibus mansionibus, et reformata ecclesia, assignatis etiam ad alimonias domibus,
agris, et vineis, a Clara-Valle abbatem et conventum fratrum sibi mitti dominus Papa petiit, et obtinuit. Mittitur
ergo Bernardus , Pisanae olim ecclesiae vice-dominus, et religiosi cum eo fratres, qui secundum beati Benedicti
Regulam in eodem loco Domino deservirent. Cito profecit illa plantatio, et associatis sibi viris indigenis 0297A
servorum Dei multiplicatus est numerus; et pascua congrua nutrimentis multiplex in brevi produxere peculium.
34

