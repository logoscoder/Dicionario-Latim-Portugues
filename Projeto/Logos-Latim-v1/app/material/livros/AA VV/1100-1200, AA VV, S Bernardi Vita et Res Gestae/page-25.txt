et increpante Viro Dei, de possessis atriis superveniente eminentiori virtute, territa et tremebunda diffugere
daemonia. Ecce nova legatio, non Romanum pragma circumferens, sed divinis legibus fidei pragma allegans,
prolatis in medium litteris sanguine Christi conscriptis, et bulla crucis impressis, quae figura auctoritate sua
terrestria et inferna sibi subdit et curvat. Inaudita est nostris temporibus tanta populi fides, tanta in homine virtus:
inter quos religiosa erat contentio, cum signorum gloriam Abbas credulitati eorum, illi vero sanctitati Abbatis
ascriberent, et hoc de 0274D eo indubitanter sentirent, ut quidquid a Domino peteret, impetraret. Adducunt igitur ad
eum nihil haesitantes mulierem omnibus notam, quam annis septem immundus vexaverat spiritus: et postulant
supplices, ut in nomine Domini daemoni imperet fugam, et mulieri restituat sospitatem. Quae populi fides non
minimam verecundiam Viro Dei ingerebat, et humilitate magistra, inconsueta experiri non praesumebat, et
instante petitione populi erubescebat, si charitati postulantium obstinatius resisteret: et videbatur ei quod
offenderet Deum, et omnipotentiam ejus diffidentia obnubilare videretur, si fide populi fides propria dissentiret.
Aestuabat igitur secum, et licet signa non fidelibus, sed infidelibus, 0275A fieri oportere assereret; ausus suos
Spiritui sancto committit, et orationi incumbens, coelitus elapsa virtute Satanam in spiritu fortitudinis increpat et
fugat, mulieremque reddit incolumem et quietam. Laetantur qui aderant, et levantes manus ad sidera, Deo qui de
excelso eos visitavit, gratias agunt. Auditum est hoc verbum, et percrebuit fama, et repente totam perculit urbem;
per ecclesias, per praetoria, et per compita omnia conveniunt undique: de Viro Dei sermo habetur ubique; dicunt
publice, nihil ei impossibile esse quod a Domino postulet, et ad preces ejus apertas Dei aures dicunt et credunt,
praedicant et affirmant. Nec possunt aspectu ejus, vel auditu ullo modo satiari. Irruunt alii in praesentiam ejus:
alii, donec exeat, 0275B pro foribus praestolantur. Cessatum est ab officiis et artibus, tota civitas in hoc
spectaculum suspensa manet: concurrunt, postulant benedici; et tetigisse eum singulis salutare videtur.
11. Tertia die ad ecclesiam sancti Ambrosii divina celebraturus mysteria Servus Dei procedit: ubi exspectante
innumera populi multitudine, inter ipsa missarum solemnia, dum clericis canentibus ipse secus altare sederet,
puellam ei parvulam offerentes, quam vehementi impetu 1197 vexabat diabolus, orant ut misellae subveniat, et
diabolum in ea debacchantem elidat. Audita supplicatione astantium, et intuitus personam frendentem dentibus et
stridentem, ut etiam intuentibus esset horrori, compassus est aetati, et vehementiae anxietatis ejus condoluit. 0275C
Patenam igitur calicis, in quo divina celebraturus erat mysteria, accipit: et digitis latice superfuso, orans intra se,
et de Domini virtute confidens, ori puellae salubrem potum applicat, et corpori ejus stillam medicinalem
infundit. Nec mora, quasi ureretur Satanas, infusionis illius virtutem ferre non potuit, sed urgente intrinsecus
crucis antidoto, festinanter egrediens, vomitu sordidissimo tremebundus erupit. Sic purgata persona, diabolo
profugo et confuso, laudes debitas Deo canit ecclesia: et post acclamationes laetabundas alacer populus ibidem,
donec divina compleantur mysteria, immobilis perseverat. Sub aspectu itaque omnium incolumis puella a suis
domum reducitur, et vix tandem a populo dimissus ad hospitium Vir Dei revertitur.
0275D 12. Divino judicio ea tempestate in Mediolano, juxta Isaiae verbum, pilosi clamabant alter ad alterum, et
occurrebant onocentauris daemonia, (Isa. XXXIV, 14). et effrenatis decursibus plurimos infestabant: nec erat qui
insolentiae eorum resisteret, cum diu sub Anselmi schismate, qui Petri fautor Mediolanensem occupaverat
cathedram, sacerdotes gementes, virgines squalidae, sanctificationes maledictae, altare pollutum iram Dei in
populum provocassent. At vero in adventu Viri Dei abdicatis Anselmi praestigiis, et in Sedis apostolicae
obedientiam sub Innocentio revocata ecclesia, impedita est illa daemonum licentia, et quotidie dabat locum, et ad
preces Viri Dei diffugiebat diabolus: et si quando resistere 0276A conabatur, in ipso conflictu succumbens
gloriosus vincebatur.
CAPUT III. De expulsione daemonum a variis obsessis, tum virtute Eucharistiae, tum panis et aquae benedictae,
tum signi crucis. Item de aliis curationum beneficiis.
13. Inter eos igitur qui vexabantur, mulier grandaeva, civis Mediolanensis, et honorata quondam matrona, usque
ad ecclesiam beati. Ambrosii post beatum Virum a multis tracta est; in cujus pectore pluribus annis diabolus
sederat, et jam ita suffocaverat eam, ut visu et auditu et verbo privata, frendens dentibus, et linguam in modum
promuscidis elephantinae protendens, monstrum non femina videretur. Sordida ei facies, vultus terribilis, flatus
0276B fetidus, inhabitatoris Satanae colluvia testabantur. Hanc cum aspexisset Vir Dei, novit inhaerentem ei et
inviscatum (Al. invisceratum). diabolum, nec facile egressurnm de domo, quam tanto possederat tempore.
Conversus ad populum, cujus innumera aderat multitudo, orare jubet attentius, et clericis, et monachis secum
juxta altare consistentibus mulierem ibidem jubet constitui et teneri. Illa vero reluctans, et vi diabolica, non
naturali virtute recalcitrans, non sine aliorum injuria, ipsum Abbatem pede percussit. Quem diaboli ausum
mansuete ille contempsit: et ad expulsionem non indignatione irae, sed pacifica et humili supplicatione Deum
invocat adjutorem, et ad immolationem hostiae salutaris 0276C accedit. Quoties tamen eamdem sacram hostiam
signat, toties ad mulierem quoque conversus, eodem signo crucis edito spiritum nequam athleta fortis impugnat.
Nam et ille malignus, quoties adversus eum signum crucis intenditur, percussum se indicans, acrius saevit, et
recalcitrans contra stimulum, quidnam toleret, prodit invitus.
14. Expleta autem oratione dominica, efficacius hostem aggreditur Vir beatus. Patenae siquidem calicis sacrum
Domini corpus imponens, et mulieris capiti superponens, talia loquebatur: Â«Adest, inique spiritus, Judex tuus,
adest summa potestas. Jam resiste si potes. Adest ille qui pro nostra salute passurus: Nunc, inquit, princeps hujus
mundi ejicietur foras (Joan. XII, 31). Hoc illud corpus, 0276D quod de corpore Virginis sumptum est, quod in
25

