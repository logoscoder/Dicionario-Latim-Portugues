rogaretur, moram facere noluit dicens: «Quia oportet me et aliis civitatibus evangelizare.» Transierat enim
per Wormaciam ante duos menses, et sermone habito innumerabilem ibi signaverat populum signaculo
militiae christianae. Prius tamen quam egrederemur die sabbati, infirmos tetigit, qui convenerunt: ubi inter
manus meas surdi duo, quos offerebam, astante populo et acclamante 0388B auditum sibi redditum fatebantur
cum multa exsultatione. PHILIPPUS. In itinere puer claudus erectus est, quem omnes vere vidistis.
GAUFRIDUS. Secunda feria, die festo Epiphaniae apud castrum Gruzenach, regrediens ab ecclesia Pater
beatus, puerum tetigit et erexit, quem sex annis penitus claudum fuisse parentes sui, et alii plures de populo
circumstante, qui eum noverant, testabantur. Hunc nos ipsi statim vidimus ambulantem, dum ad ecclesiam
deduceretur, in laudem Dei acclamantibus universis. WOLKEMARUS. Tertia feria Pichenbach (sic enim
nominant viculum ubi pernoctavimus) die Apparitionis mane tria apparuerunt miracula, quae praesens vidi
oculis meis. Siquidem in ingressu ecclesiae 0388C surdus oblatus est, a quo statim Vir Domini sacratis digitis
suis surditatem repulit, et immisit auditum. In ingressu quoque gressum puella altero pede clauda recepit.
Necdum exierat villam Pater beatus, et ecce offerunt ei paralyticum in grabato, qui, audita fama virtutum ejus
a vico magno, qui supra Rhenum situs est, et nominatur Bobardus, plaustro sese fecerat deportari: et hunc
quoque signavit, tetigit, et erexit, et ad propria misit incolumem.
24. GAUFRIDUS. In parochia Treverensi situs est famosissimus vicus, ubi Rhenus et Mosella confluunt,
unde et Confluentia nominatur. Ibi multa coram omni populo ostensa sunt signa, quae nostram notitiam aut
memoriam effugerunt. Claudum tamen 0388D puerum, qui in ecclesia sancti Florini post Missarum
celebrationem erectus est, memini me vidisse. Sed et caecum ibidem illuminatum asserit Fredericus noster,
qui ab eodem vico secutus est Sanctum Domini una cum Adulfo optimo adolescente. Hic, ignorantibus
propinquis et amicis, nobiscum transiit Mosellam, indutus tantum superpelliceo, sicut venerat ab ecclesia
sancti Castoris, in qua canonicus erat. Reliquit alter Joseph pallium cum adultera, 0389A fugitque Aegyptios, et
effugit. In eodem itinere cum paululum processissemus, claudus quidam notissimus in terra illa equo
advehebatur. Hujus ita nervus femoris aruerat, ut replicato genu quantum mensura est palmi unius, tibia illa
brevior altera videretur. Signavit autem eum Vir sanctus, et nihil haesitans de virtutis effectu deponi jussit, et
ambulare; sed non fuit qui obediret, forte quia minus speraverunt id qui astabant, aut quia minus intellexerunt
verbum. Siluit ergo Pater, sed non siluit vox virtutis: subito siquidem exclamavit homo laxari sentiens
nervum, et extendi genu super equum quo vehebatur. Statim vero depositus libere ambulabat magnificans
Deum, et tota illa die suum secutus est curatorem. Alter quoque, cujus similiter femoris 0389B nervus aruerat,
ut vix summis digitis pedis unius terram tangeret, sanatus est in via eadem, ita ut libere talum deponeret, et
sine baculo graderetur. WOLKEMARUS. Feria quinta apud viculum Riegemach, mane priusquam
egrederemur, me praesente puer quidam gressum recepit, qui sex annis claudus exstiterat, sicut ab ipsis
parentibus ejus accepi. Ibidem 1178 etiam mulier surda audivit, et vir caecus illuminatus est, cui unus tantum
oculus erat, et hic quoque ad nihilum valens.
25. GAUFRIDUS. Memor sit in aeternum diei hujus civitas Coloniensis, qua suscipere meruit Hominem
sanctum, quem semper optaverat. Quia tamen insperatus advenit, minor eo die fuit frequentia populorum.
0389C Sic nimirum gloriae calcator humanae solemnes semper exceptiones, quoad in se est, fugere consuevit,
et elegit magis occulte ingredi civitates. Raro tamen id potest, quia sequitur major gloria repellentem. Mane,
sexta feria, priusquam ingrederemur ecclesiam, in hospitio nostro mulier caeca oculo uno ab annis decem, ad
tactum beatae manus coram nobis visum recepit. Haec in ecclesia statim praesentata est clero, et diu jacuit
ante altare gratias agens Deo. Interea puer quoque caecus in ipso hospitio est illuminatus. Ex quo ingressus
ecclesiam Pater sanctus ad altare beatae Mariae, quod in orientali parte locatum est, Missam celebravit: ubi
vero complevit, coram omni populo puella caeca illuminata est, et matrona dives et nota in civitate, cujus
crura arida ab 0389D annis tribus extendi penitus non valebant, resolutis nervis ad signum vitae sine dilatione
stetit erecta. In pulpito quoque, dum sermonem habiturus ad populum ascendisset, caecus senex visum
recepit. Multa quidem et alia signa facta sunt in ipsa die, et saepius acclamabant. Sed nemo nostrum
inquirendi exstitit curiosus. Sabbato quoque multa in hospitio vidimus, et cognovimus ea; sed, quia annotare
negleximus superveniente multitudine caeterorum, nobis jam penitus exciderunt. Verba tamen quae ad
clerum habuit (neque enim exire voluit ad populum ea die), et quomodo formam hanc clericorum, imo vitam
prorsus informem, omnibus divinarum testimoniis Scripturarum probaverit esse contrariam, non omnibus eis
arbitror excidisse. «Vos, inquit, propheta 0390A notabat, cum diceret: In laboribus hominum non sunt, et cum
hominibus non flagellabuntur, ideo tenuit eos superbia (Psal. LXXII, 5, 6). Et Isaias eodem spiritu, imo Deus
per Isaiam: Misereamur, inquit, impio, et non discet facere justitiam; in terra sanctorum iniqua gessit, et non
videbit gloriam Domini (Isai. XXVI, 10). Et expressius ac nominatim in alio propheta: Principes populi mei,
inquit, ejicientur de domibus deliciarum propter pessimas voluntates suas, et cleri eorum non proderunt eis.»
Sed haec alias. Jam ad narrationis ordinem revertamur.

77

