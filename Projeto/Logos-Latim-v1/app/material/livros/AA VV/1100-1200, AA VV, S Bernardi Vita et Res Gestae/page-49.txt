inquit, minus doleo sortem: meos omnes lugeo pariter morituros.» Compassus itaque Vir beatus: «Ne timeas, ait.
Certus esto quia Deus tibi tuisque subveniet, idque celerius quam valeas vel sperare.» Siquidem recordatus
visionis, quam veniens ad id colloquium viderat, tanquam lecturum se Evangelium, a sancto 0329C episcopo
Malachia petere benedictionem, confisus est pacem sine dubio proventuram. Necdum Gerardus ille limen domus
attigerat a facie ejus egrediens, cum subito quidam occurrens, redire comitem nuntiavit. Mirati sunt omnes, tam
celerem audientes promissionis effectum. Eadem etenim hora comes rediit, et pariter pax desiderata provenit.
Erat autem idem comes pro eodem negotio ex mandato summi Pontificis anathematis vinculis innodatus; sed
absolvendus humiliari, ut debuit, vel culpam super hoc fateri suam, penitus recusavit: magis autem, ut erat
plurimum animosus, Deum sibi culpam hujusmodi nunquam remittere imprecabatur, innocentem se reputans et
injuste ligatum. Quamobrem 0329D discessit Pater sanctus non parum tristis ab illo, dicens ei, siquidem litteras
noverat, «In qua mensura mensus fueris, remetietur tibi (Matth. VII, 2).» Eadem autem die, causantibus super
hac improbitate personis quibusdam, et principem illum graviter errasse dicentibus, accensus zelo Dei Famulus,
aiebat: «Graviter satis haec temeritas punietur. Fieri omnino non potest, quin hoc eodem anno comes ipse aut
moriatur, aut evidentem aliam divinae indignationis sentiat ultionem.» Hoc verbum et ex ipsis, et ex aliis audiere
non pauci. Quod tam celeriter est impletum, ut comes idem infra diem quintum decimum moreretur.>
14. Ingressus aliquando Servus Christi Germaniae regnum, festinabat ad partes Moguntinorum, pacem 0330A
reformaturus inter regem Lotharium, et praedecessoris ejus imperatoris Henrici nepotes; Conradum scilicet, qui
Lothario postea successit in regnum, et Fridericum patrem hujus Friderici, qui post Conradum electus obtinet
hodie principatum. Venerabilis autem metropolitanus Moguntinorum Albertus honorabilem quemdam clericum,
nomine Mascelinum, Viro Dei obviam misit. Hic igitur Mascelinus cum a domino suo missum se esse diceret ad
serviendum ei, paulisper intuitus illum Vir Dei: «Alius, inquit, Dominus ad sibi serviendum te misit.» Expavit
Teutonicus, et miratus quid dicere vellet, firmius asserebat a domino suo Moguntino sese archiepiscopo
destinatum. Econtra Servus Christi: «Falleris, ait, major Dominus est, qui misit te, 0330B Christus.» Tunc demum
intelligens homo quorsum vellet vibrare sermonem: «Putas, inquit, quod monachus fieri velim? Absit a me; non
cogitavi, nec ascendit super cor meum.» Nihilominus tamen renuente illo, Dei Famulus affirmabat omnimodis
fieri oportere, non quod ipse de se cogitaverat, sed quod de eo disposuerat Deus. In eodem denique itinere
conversus ad Dominum saeculo valefecit, et cum aliis pluribus litteratis honoratisque personis, quas collegit eo
tempore Servus Christi, ipse quoque, sicut sibi praedictum fuerat, secutus est eum.
15. Henricum quoque germanum regis Francorum, qui Belvacensem hodie cathedram ornat, non dissimili
Dominus conversione mutavit. Accidit enim ut veniens idem Henricus ad Hominem Dei super 0330C quodam
saeculari negotio locuturus, conventum etiam fratrum visitans eorum sese orationibus commendaret. Cui Pater
sanctus 1136 inter verba sanctae exhortationis: «Confido,» ait, «in Domino, nequaquam in eo te moriturum in
quo nunc positus es; sed velociter experimento proprio probaturum, quantum tibi istorum prosit oratio quam
expetisti.» Quod eodem postmodum die non absque multorum admiratione completum est, et de tanti juvenis
conversione coenobium omni exsultatione repletum. Lugentibus autem sociis, et familia tota, ac si mortuum
illum cernerent, ejulante, prae caeteris Andreas quidam Parisiensis Henricum ebrium, Henricum vociferabatur
insanum, nec conviciis, nec 0330D blasphemiis parcens. Econtra sane, idem Henricus pro illius potissimum
conversione Dei Hominem dare operam precabatur. Cui Vir sanctus audientibus multis: «Dimitte, ait, hominem;
modo anima ejus in amaritudine est, nec pro eo multum sollicitus sis, quia tuus est ille.» Cumque amplius spe
concepta Henricus instaret ut loqueretur Andreae, severius intuitus eum Vir Dei. «Quid hoc est, ait? nunquid non
jam dixi tibi, Tuus est ille?» Audiens haec Andreas, astabat enim et ipse, sicut plurimum improbus erat, et a
sacra conversatione vehementer abhorrens, talia secum, ut hodieque fatetur, tacita cogitatione volvebat: «In hoc
nunc scio falsum te esse prophetam. Hoc enim certus sum quia locutus es verbum, et non fiet. Hoc tibi ego
coram Rege et principibus, 0331A in celebri quocunque conventu improperare non parcam, ut tua omnibus falsitas
innotescat.» Caeterum quam mirabilis Deus in consiliis super filios hominum, ridens eorum vana conamina, ut
propositum suum quando, et quomodo ipse voluerit impleatur! Siquidem die altera ibat Andreas mala omnia
imprecans monasterio, ubi dominum dimittebat, ipsam quoque desiderans vallem funditus subrui cum
habitatoribus suis. Nec parum moti sunt et mirati, qui praedictum Viri sancti de ipso audierunt verbum, cum
taliter videretur abire. Sed non diu pusillanimitatem eorum et fidem modicam tentari passus est Deus. Illa tantum
die procedens et repellens quodammodo gratiam Dei, nocte proxima victus et quasi vinctus trahente se et vim
faciente 0331B Spiritu Dei, diem exspectare non potuit; sed exsurgens ante diluculum, velociterque rediens ad
monasterium, alterum nobis Saulum, vel magis de Saulo altero Paulum alterum exhibebat.
16. Inter caeteros quos de vana conversatione hujus saeculi per ministerium servi sui Christus eripuit, de partibus
Flandriae multi aliquando nobiles, multi sapientes et litterati viri sub ipsius magisterio sacram professi sunt
servitutem: quorum primus videbatur Gaufridus ille de Perona, qui postmodum in Clara-Valle Prioris officio
functus est, et defunctus in eo. In quibus evidenter satis evangelicum illud impletum est: Multi dicent vobis, Ecce
hic est Christus, ecce illic (Matth. XXIV, 23). Plurimis enim persuasionibus actum est cum eis, ut aliam magis
0331C eligere professionem, et loca alia debuissent, donec occurrit Dei Famulus jam prope dispersis: et in verbis
gratiae, quae procedebant de ore ejus, pristina omnis haesitatio facta de medio, et omnium pariter in ipsius
consilio irrefragabiliter est firmata voluntas. Quod quidem non sine subita et penitus insperata quorumdam ex
49

