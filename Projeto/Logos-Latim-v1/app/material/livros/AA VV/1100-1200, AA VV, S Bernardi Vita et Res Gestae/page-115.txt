dicens: «Sepulcrum istud, de quo sciscitaris, constat esse sanctissimi cujusdam viri de terra proxime
assumendi: de cujus recessione magna in partibus 0466C istis longe lateque desolatio erit; cujus etiam mors
futura est in conspectu Domini pretiosa, et in conspectu hominum praeclara.» Evolutis postea viginti circiter
diebus, cum dictus sanctus abbas Parisius pro negotiis monasterii ac totius Ordinis sui, domino papae
Alexandro assisteret, correptus aegritudine lecto decubuit, et infra diem quintum sancto fine quievit. Tandem
apud Cistercium corpus ejus cum ingenti honore reductum magna devotione conditum est. Ferunt in regione
Angliae quemdam religiosum, magnaeque virtutis virum existere, qui in ipsa die qua beatus Bernardus abbas
in Clara-Valle de mundo migravit, cum esset in Anglia, vidit in spiritu maximum quemdam angelum de
coelo transmissum, maximam nihilominus animam quamdam 0466D de terra assumentem, et eam cum ingenti
gaudio secum ad astra deducentem. Postmodum autem cum ipse beatus Fastradus abbas exiret a corpore,
eadem die vidit ille qui supra, supradictum angelum ad terram venientem, assumptamque ex ea quamdam
animam ad coeli fastigia sublevantem: quae quamvis maxima videretur, prioris tamen animae magnitudini
non aequiparabatur.

115

