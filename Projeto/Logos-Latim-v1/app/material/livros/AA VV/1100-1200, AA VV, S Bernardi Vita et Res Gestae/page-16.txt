noverat sanctitatem, eidem similiter subvenire monebat. Nec vero destitit, donec post paucos dies, sicut
praeceperat, per aliam 0254D revelationem cognita ejus liberatione, meruit consolari.
48. 0255A sequenti die Dominica, de manu ejus Sacramenta suscipiens, perfectam adeptus est sospitatem,
ut nihil unquam deinceps tale pateretur.>
49. Circa hoc tempus in regno Galliae et finitimis regionibus fames invaluit: servorum autem suorum horrea
Domini benedictio cumulavit. Siquidem usque ad annum illum nunquam eis laboris sui annona suffecerat. Sed et
tunc quoque post messem collectam, diligenter omnibus supputatis, vix usque ad Pascha sibi eam posse sufficere
aestimabant. Cum autem emere vellent, sumptus non invenerunt, quod longe carius solito venderetur. Itaque ipso
tempore quadragesimali, pauperum ad eos maxima multitudo confluxit; quibus erogantes fideliter quod
habebant, Domino benedicente, ex modica 0255B illa annona usque ad messem ipsi pariter, et qui superveniebant
pauperes, alacriter sustentabantur. Virum pauperem non longe a monasterio habitantem uxor adultera maleficiis
cruciabat. Sicut enim ei in ira et furore fuerat comminata, egerat per malignas incantationes, ut miser homo
consumptis carnibus nec posset mori, nec vivere sineretur. Saepius denique et vocis usum, et sensum omnem
corporis amittebat; iterumque redibat non ad vitam, sed ad mortem prolixiorem crudeliter revocatus. Adducitur
tandem homo ad Virum Dei in monasterio demorantem, et ei tragoedia miserabilis explicatur: qui vehementer
indignans, antiqui hostis malitiam tantum sibi in Christianum hominem usurpasse, 0255C vocans duos e fratribus,
ante sanctum altare hominem deportari, ibique superposito capiti ejus vasculo Eucharistiam continente, in ipsius
Sacramenti virtute, a laesione Christiani jubet daemonem prohiberi. Factum est ut praecepit; et miserum
hominem, post tantos cruciatus, fides perfecta perfectae reddidit sanitati.
1083 CAPUT XI. De miraculo epistolae in imbre scriptae, nec madefactae, et aliis quibusdam stupendis.
50. Frater Robertus, ejusdem sancti Viri monachus et secundum carnem propinquus, in adolescentia sua
quorumdam persuasione deceptus, Cluniacum sese contulerat. Venerabilis autem Pater 0255D posteaquam
aliquandiu dissimulavit, eumdem fratrem statuit per epistolam revocare. Quo dictante, venerabilis Guillelmus,
Rievallis postea monasterii primus abbas, in membrana scribens eamdem excipiebat epistolam. Erant autem
ambo pariter sub dio sedentes: ad dictandum quippe secretius septa monasterii egressi fuerant. Subito autem
inopinatus imber erupit: et is qui scribebat (sicut ipso referente didicimus) chartam reponere voluit. Ad quem
Pater sanctus: «Opus,» inquit, «Dei est; scribe, ne timeas.» Scripsit ergo epistolam in medio imbre sine imbre.
Cum enim undique plueret, chartam expositam virtus operuit charitatis, et quae dictabat 0256A epistolam,
schedulam quoque pariter conservabat. Et haec quidem epistola ob tam grande miraculum, in codice epistolarum
ejus a fratribus non immerito prima est ordinata.
51. Agebatur solemnitas quaedam praecipua, et frater aliquis, quem pro secreta culpa ab altaris sacri
communione suspenderat, notari timens, et ruborem non sustinens, ad manum ejus cum caeteris nimium
praesumptuosus accessit. Intuitus autem eum, quoniam causa latens erat, repellere hominem noluit, sed intimo
corde orabat Deum ut de tanta praesumptione melius aliquid ordinaret. Itaque sumens homo Eucharistiam non
poterat ad interiora trajicere, et diu multumque conatus, cum nullo modo praevaleret, anxius et tremebundus
clausam 0256B ore servabat. Expleta denique hora orationis sexta, Patrem sanctum traxit in partem: cujus pedibus
advolutus, cum multis ei lacrymis quod patiebatur aperuit, et aperto ore ipsam quoque Eucharistiam ostendebat.
Increpans autem eum, confitentem absolvit, et ex eo sine difficultate recepit dominica Sacramenta.
52. In minimis etiam rebus magna per eum novimus contigisse. Venerat aliquando Fusniacum, quae est abbatia
una de primis quam ipse aedificavit, in Laudunensi territorio sita. Cumque novi ibidem oratorii dedicatio
pararetur, ita illud occupaverat muscarum incredibilis multitudo, ut earum sonitus improbusque discursus
gravem nimis introeuntibus molestiam generaret. Nullo igitur occurrente 0256C remedio, dixit sanctus:
«Excommunico eas;» et mane omnes pariter mortuas invenerunt. Cumque pavimentum omne operuissent, palis
ejicientes eas, ita demum basilicam mundaverunt. Hoc autem tam notum et tam celebre fuit, ut inter vicinos
quoque, quorum ad dedicationem maxima multitudo convenit, muscarum Fusniacarum maledictio in parabolam
verteretur.
53. In eo quoque monasterio, cui Charus-Locus nomen est, puerum quemdam, qui incessanter flebat et ejulabat,
Vir sanctus osculo sanavit. Cum enim, per multos dies sine intermissione plorans, nullam reciperet
consolationem, quod genus morbi medici non ignorant, miserabiliter deficiens 0256D tabescebat. Quem seorsum
alloquens Pater sanctus monebat ut suorum confessionem faceret delictorum. Facta autem confessione, subito
vultum serenans, petiit a beato Patre sibi osculum dari. Acceptoque osculo pacis ex ore Sancti, in omni protinus
pace quievit; et, lacrymarum fonte siccato, laetus et incolumis est regressus ad propria.
54. Exeunti aliquando Abbati post fratres reliquos ad laborem, filium claudum ei pater obtulit, supplicans ut ei
manum imponere dignaretur. Excusabat autem se Vir Dei, dicens non se esse illius meriti, a quo talia deberent
beneficia postulari; claudis reddere gressum apostolicae esse, non suae 0257A virtutis. Victus tamen patris
instantia, signavit puerum, ac dimisit. Qui ex ea hora convaluit, et intra paucos dies ab eodem iterum patre 1084
cum multa gratiarum actione reductus incolumis oblatus est Viro Dei.
55. Divertit aliquando nobilium cohors militum ad Claram-Vallem, ut viderent locum, ac sanctum ejus Abbatem.
Prope autem erat sacrum Quadragesimae tempus: et illi omnes fere juvenes dediti militiae saeculari, circumibant
16

