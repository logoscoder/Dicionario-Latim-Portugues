quoque et Germaniae, Italiae, Aquitaniae, et aliarum regionum, quascunque quacunque necessitate contigit
aliquando, seu adhuc usque hodie contingit Virum Dei visitare. Cooperante siquidem gratia Spiritus sancti,
quocunque vadit, plenus redit, et sua eum plenitudo ubique comitatur.
63. Nec dimittit suos, quos a se transmittit; sed ubicunque sunt, et ipse semper paterna sollicitudine 0261D cum eis
est: et sicut ad locum unde exeunt flumina revertuntur, sic ad ipsum quotidie seu laeta, seu tristia filiorum
suorum. Saepe etiam sine omni revelatione carnis ac sanguinis, paternae ejus sollicitudini divinitus innotescit
quid circa aliquos eorum longe a se distantes agatur si quid eis providendum, si quid in eis emendandum sit,
tentationes et excessus eorum, infirmitates et obitus, et quarumlibet saecularium tribulationum incursus. Nam et
pro absentium fratrum certis necessitatibus, praesentibus circa se fratribus saepe orationem indicit. Nonnunquam
etiam morientes in locis aliis ad ipsum per visionem accessisse noscuntur, benedictionem ejus et licentiam
postulantes: 0262A nimirum hoc agente et obedientia missorum, et charitate mittentis. Veneram aliquando ad eum,
et dum loquerer ei, vidi et audivi quod silere non debeo. Aderat monachus quidam Fusniacensis, continuo ad
suos rediturus. Cumque, accepto responso super his pro quibus venerat, jam ab eo egrederetur, in spiritu et
virtute Eliae revocans eum Propheta Dei, et nomine fratris cujusdam de domo illa praemissa, de occultis
quibusdam me audiente mandavit illi ut ea corrigeret: sin autem, super se judicium Dei in proximo exspectaret.
Stupefactus ille, quis hoc ei dixerit, requisivit. «Quisquis,» inquit, «dixerit mihi, tu vade, et dic quae ego dico
tibi; ne, si dissimulaveris, te quoque involvat par poena peccati.» Mirabar super 0262B hoc, sed miranti mihi in
simili penitus causa multo mirabiliora de eo narrata sunt.
64. Guido namque, frater ejus major natu inter fratres suos, cujus gravitatis et veritatis fuerit vir, omnes sciunt
qui eum scire potuerunt. Hic, cum simul aliquando <al. alicubi> essemus, et de hujusmodi loqueremur, et
quaererem ego ab eo, sicut jucundae ad amicos collocutionis esse solebat: «Fabulae,» inquit, «sunt quae auditis.»
Cumque suo more et solito studio fraternas virtutes deprimeret, mihi tamen nollet esse molestus: «Quae,» inquit,
«nescio, non dico vobis; sed unum scio et expertus sum, multa ei in oratione revelari.» Deinde narravit mihi
quomodo, cum primo melli 0262C flua illa spiritualium apum alvearia nova de se examina circumquaque proferre,
novasque ex eis domos Ordinis sui aedificare coepissent, petente et agente domino Guillelmo episcopo, in
episcopatu Catalaunensi eam, quae Trium-Fontium dicitur, construxerunt. Ad quam cum abbatem cum monachis
emisissent dominum Rogerium, virum nobilem secundum saeculum, sed nobiliorem sanctitate, et viros quosdam
similis formae cum eo, spiritualis Pater filios, quos emisit, non dimisit, sed paterna sollicitudine et pia affectione
cum eis erat. Unde cum die quadam soli simul essent Abbas et ipse, cujus hoc relatione didici, et de fratribus
ipsis ad alterutrum loquerentur, subito altius suspirans, durius aliquid solito de eis corde suo sibi 0262D
respondente: «Vade,» ait fratri suo, «ora pro eis; et quidquid de eis ostenderit tibi Deus, refer ad me.» Ipse enim
gravissima valetudine ea hora laborans, in lectulo tenebatur. At ille vehementer expavescens 1088: «Absit!»
inquit, «non sum qui hoc modo noverim orare, qui hoc merear impetrare.» Perseverante tamen eo in sententia,
itum est, et oratum. Orans ergo quantum praevaluit, pro singulis effudit animam suam: tantaque per singulos in
orando perfusus est suavitate conscientiae, tantaque impetrandi fiducia, et omni gratia spiritualis consolationis, ut
in omnibus certa fide exauditum se exsultaret spiritus ejus, exceptis duobus, in quibus oratio titubavit, haesitavit
devotio, fiducia 0263A defecit. Quod cum retulisset ad eum a quo missus erat, ille statim pronuntiavit de illis
duobus, quod postea probavit eventus.
65. Abbas autem Rogerius, et aliqui qui cum eo erant, ipsi fuerunt quos Vir Dei aliquando de Catalaunensi
traxerat civitate, de quibus vel in quibus etiam tunc simile quid fuerat factum. Cum enim episcopi gratia
Catalaunum frequentaret, rediens aliquando traxit secum multitudinem nobilium et litteratorum, clericorum et
laicorum. Quibus adhuc in domo hospitum demorantibus, dum novellas plantationes coelestibus rigaret eloquiis,
supervenit portarius monachus, nuntians Stephanum de Vitreio, magistrum eorum, adesse ad renuntiandum
saeculo, et cum eis commorandum. 0263B Quis alius de talis viri adventu non exsultasset, praesertim cum vallis
illa hujusmodi frumento non multum adhuc abundaret? Ipse vero, revelante sibi Spiritu sancto insidias spiritualis
nequitiae, tacitus aliquantulum ingemiscens, erupit in vocem, audientibus universis: «Malignus,» ait, «spiritus
huc eum adduxit. Solus venit, solus revertetur.» Obstupuere omnes, qui prius audito ejus adventu non se capere
poterant prae laetitia. Verumtamen ne pusillos adhuc scandalizaret filios, suscepit hominem, de perseverentia
aliisque virtutum studiis studiose commonuit; et sciens et praevidens omnia promittentem nihil acturum, cum
vere Deum quaerentibus et perseveraturis in cellam 0263C Novitiorum probandum intromisit. Sed de omnibus
quae praedixerat, nihil cecidit in terram. Vidit idem Stephanus, sicut confessus est, cum in cella Novitiorum
adhuc demoraretur, maurulum quemdam puerum ab oratorio se extrahentem. Ubi novem ferme mensibus
degens, novissime tamen defecit, et, ut de eo praedictum fuerat, sicut solus venerat, sic solus recessit. Frustrata
autem est et versutia inimici, et quem novitiorum paraverat in ruinam, de ipsius potius ruina illi confirmati sunt.
66. Priusquam a Catalauno recedamus, cum aliquando Pater sanctus inde rediret, frigore et vento tam ipse quam
qui cum eo erant graviter laborabant. Cumque praecedentibus multis, qui tunc forte in comitatu ejus erant, nec
prae angustia frigoris 0263D ad eum attendentibus, pene solus ipse sequeretur, contigit equum unius de duobus qui
cum eo erant, incaute dimissum evadere, et excurrere per planitiem late patentem: quem cum apprehendere non
possent, et intemperies aeris ad hoc non permitteret vacare diutius, «Oremus,» inquit, flexisque genibus in
19

