fecit quae futura sunt, quod erat futurum videre potuit quasi jam factum. Praesentialiter quippe in latere
fratris ei lancea 1068 apparebat, quando digitum applicuit loco vulneris mox futuri, sicut postmodum ipse
confessus est, cum ab his interrogaretur, quibus celare non poterat.
13. Cum autem caeteri, ut diximus, prima die in eodem essent cum Bernardo spiritu congregati, mane intrantibus
eis ad ecclesiam, apostolicum illud capitulum legebatur, Fidelis est Deus, quia qui coepit in vobis opus bonum,
ipse perficiet usque in diem Jesu Christi (Philipp. I, 6): quod devotus juvenis haud secus accepit, quam si de
coelo sonuisset. Exsultans itaque spiritualis jam pater regeneratorum in Christo fratrum suorum, et manum 0234D
Domini intelligens secum operantem, coepit ex hoc praedicationi insistere, et quoscunque poterat aggregare.
Coepit novum induere hominem, et cum quibus de litteris saeculi, seu de saeculo ipso agere solebat, de seriis et
conversione tractare; ostendens gaudia mundi fugitiva, vitae miserias, celerem mortem, vitam post mortem, seu
in bonis, seu in malis, perpetuam fore. Quid multa? Quotquot ad hoc praeordinati erant, operante in eis gratia
Dei, et verbo virtutis ejus, et oratione et instantia servi ejus, primo cunctati, deinde compuncti, alter post alterum
credebant 0235A et consentiebant. Inter quos adjunctus est ei etiam dominus Hugo Matisconensis, nobilitate et
probitate morum, possessionibus et divitiis saeculi ampliatus: qui hodie merito religionis et sanctitatis suae,
raptus a Pontiniacensi coenobio, quod ipse aedificavit, Autissiodorensi Ecclesiae praeest, merito et honore
Pontificis. Hic audiens de conversione socii et amici charissimi, flebat quasi perditum, quem saeculo mortuum
audiebat. Ubi autem primo data est utrique facultas mutui colloquii, post dissimiles lacrymas, et gemitus
dissimilium dolorum, verba verbis coeperunt conferri, et res rebus comparari. Cumque inter ipsa verba familiaris
amicitiae Hugoni infunderetur spiritus veritatis, aliam jam faciem habere coeperunt verba mutuae collocutionis.
Datis 0235B itaque dextris in sodalitium novae vitae, longe dignius veriusque facti sunt cor unum et anima una in
Christo, quam in saeculo ante fuissent.
14. Post paucos autem dies nuntiatur Bernardo, subversum ab aliis sociis Hugonem, a proposito resilire. Qui
opportunitate inventa, quod magnus quidam episcoporum conventus illis in partibus haberetur, festinat ut revocet
pereuntem, iterumque parturiat. Observantes autem praedicti sodales et subversores Hugonis, viso eo, praedam
ambiunt suam, et omnem ei loquendi adimunt facultatem, omnem aditum intercludunt. At ille, cum ei loqui non
posset, clamabat pro eo ad Dominum: quo orante cum lacrymis, subita et vehemens inundatio pluviae mox
erupit. Consederant autem in campo, quod aer serenus 0235C esset, et nil tale sperarent. Dispersi igitur omnes ad
repentinum imbrem, vicum proximum petunt. At Bernardus Hugonem tenens: «Mecum,» ait, «sustinebis hujus
pluviae guttas.» Cumque soli remansissent, non fuerunt soli, sed Dominus fuit cum eis, reddens eis continuo et
aeris et animi serenitatem. Ibi renovatum est foedus et propositum confirmatum, quod non potuit deinceps
violari.
15. Videbat ista peccator, et irascebatur, dentibus suis fremebat et tabescebat; justus autem confidens in Domino
gloriose de saeculo triumphabat. Jamque eo publice et privatim praedicante, matres filios abscondebant, uxores
detinebant maritos, amici amicos avertebant; quia voci ejus Spiritus 0235D sanctus tantae dabat vocem virtutis, ut
vix aliquis aliquem teneret affectus. Crescente siquidem numero eorum qui in hanc conversionis unanimitatem
consenserant, sicut de primitivis Ecclesiae filiis legitur: Multitudinis eorum erat cor unum, et anima una in
Domino (Act. IV, 32), et habitabant unanimiter simul, nec quisquam aliorum audebat se conjungere eis (Id. V,
12, 13). Erat enim eis Castellioni domus una propria et communis omnium, ubi conveniebant, et cohabitabant, et
colloquebantur, quam ingredi vix aliquis audebat qui non esset de coetu eorum. Sed et si quis intrabat, videns et
audiens 1069 quae ibi gerebantur et dicebantur, sicut de Christianis Corinthiis Apostolus dicit, omnibus 0236A
quodammodo prophetantibus convincebatur, ab omnibus, dijudicabatur ab omnibus; et adorans Dominum, et
confitens quod vere Deus esset in eis (I Cor. XIV, 24, 25), aut ipse unanimitati eorum adhaerebat, aut recedens
flebat semetipsum, illos autem beatificabat. Hoc enim illis temporibus et in illis erat partibus inauditum, ut
alicujus adhuc in saeculo commorantis conversio praesciretur. Ipsi vero quasi mensibus sex post primum
propositum in saeculari habitu stabant, ut proinde plures congregarentur, dum quorumdam negotia per id
temporis expediebantur.
16. Cum autem jam suspecta inciperet esse multitudo, ne quem de numero eorum subriperet is qui tentat, placuit
Deo super hoc revelare quid futurum 0236B esset. Aspiciebat enim quidam eorum in visu noctis, et videbat quasi
eos omnes consedisse in domo una, et per ordinem singulos quasi communicare de cibo quodam miri candoris et
saporis: quem caeteris omnibus optime suscipientibus, et cum gaudio magno, duos ex omni numero illo notabat a
cibi illius salutaris participatione vacuos remansisse. Alter namque eorum nec sumebat; alter sumere quidem
videbatur, sed tanquam minus caute sumeret, spargebatur. Utrumque vero postea probavit eventus. Alter enim,
priusquam ventum esset ad rem, conversus retrorsum in saeculum rediit: alter cum caeteris coepit quidem opus
bonum, sed non perfecit. Vidi ego eum in saeculo postea vagum et profugum a facie Domini sicut Cain, quantum
animadvertere 0236C potui, hominem humillimum, et miserabilis confusionis, sed nimiae pusillanimitatis. Qui
tamen in ultimis Claram-Vallem rediit infirmitate corporis et inopia cogente, cum homo bene natus ab omnibus
cognatis et amicis projiceretur: ibique proprietati renuntians, sed non omnino propriae voluntati, obiit, non
quidem intus, sicut frater et domesticus, sed foris misericordiam postulans, sicut pauper et mendicus.
17. Jam vero adveniente die reddendi voti et complendi desiderii, egressus est de domo paterna Bernardus, pater
fratrum suorum, cum fratribus suis, filiis suis spiritualibus, quos verbo vitae Christo genuerat. Videns autem
7
0234C

