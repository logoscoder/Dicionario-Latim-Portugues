saepius incidentes. Summum ejus studium 0304A fugere admirationem, et tanquam unum sese agere caeterorum.
At prosequebatur gloria fugientem, sicut e regione captantes sese alios fugere consuevit. Proverbium illud in ore
ei frequenter, semper in corde: «Qui hoc facit quod nemo, mirantur omnes.» Quo nimirum intuitu vitam
regulamque communem amplius aemulabatur, nil in suis actibus praeferens observantiae singularis. Ob hoc
denique et cilicium, quod pluribus annis occulte gestaverat, ponere maluit, quam ut ferre sciretur; minus illum
latere velle contestans, cui cum caeteris ejusdem professionis sibi communia non sectatur. In ipsis tamen
communibus erat illi singularis puritas, et devotio non communis. Nihil negligens, et minima quaeque cum
studio et intentione 0304B tractabat. Ex propria siquidem experientia definire solitus sapientem, cui quaeque res
sapiunt prout sunt.
2. A primis fere annis sic evasit illecebras gulae, ut ipsam quoque saporum discretionem ex magna parte
perdiderit. Quoties pia sibi ministrantium fraude deceptus, liquores pro aliis alios sumpsit? Nam et oleum sibi
per errorem aliquando propinatum bibit, et penitus ignoravit. Nec prius id cognitum, quam superveniens quidam
labia ejus miraretur inuncta. Cibus ejus buccella panis, in aqua calida penitus emolliti, cum exiguis sorbitiunculis
erat. Modicus ille quidem: sed non modicam ejus partem crudam rejiciebat stomachus, ne qua illi foret in cibo
voluptas, quem sumere periculum, 0304C sumptum tenere dolor, rejicere miseria. Sic nimirum fideli servo, juxta
desiderium cordis sui, dispensatio superna providerat, ut nec fructus ei deesset abstinentiae singularis, et
odiosam semper admirationem declinaret sub umbra necessitatis. De vino quidem saepius nobis ipse dicebat,
decere monachum, quando sumere oporteret, sic gustare illud, ne exinanisse calicem notaretur. Quod sic ipse
servabat, quoties sibi vinum patiebatur apponi, ut non modo post unum potum, sed post totum qualecunque
prandium, suum vasculum, in quo ei propinabatur, vix aliquando videretur minus plenum a mansula reportari.
Minus quidem stare poterat, sed erat sedens pene jugiter, et rarissime movebatur. Quoties subtrahere se negotiis
poterat, aut orans, 0304D aut legens, aut scribens; aut insistens doctrinae, et fratrum aedificationi; aut in sacra
meditatione persistens. In quo nimirum studio spirituali obtinuerat gratiam singularem, ut non taedium in illo,
non difficultatem aliquam sustineret: libere secum habitans, et deambulans in latitudine cordis sui, et ibidem
exhibens Christo (ut monere alios ipse solebat) coenaculum grande stratum. Omnis ei ad meditandum hora
brevis, locus omnis congruus erat. Frequenter tamen, licet sic affectus, divino urgente metu, imo regente spiritu,
studium hoc lucris uberioribus postponebat; doctus quaerere non quod sibi erat utile, sed quod multis. Alioquin
in quolibet coetu hominum vel tumultu, nisi ejus intentionem 0305A causa deposceret, tota facilitate 1118 animum
colligens, interiori quadam, quam ubique ipse sibi circumferebat, solitudine fruebatur, nihil prorsus attendens
quod sonaret vel appareret exterius.
CAPUT II. De visitatione Hugonis Gratianopolitani episcopi, et Cartusianorum; deque mira in Bernardo
sensuum custodia.
3. Cum jam Dei Famulus annos aliquot in Clara-Valle peregisset, subiit animum ejus, ut sanctum Hugonem
Gratianopolitanum episcopum, et Cartusienses fratres devotionis gratia visitaret: quem praedictus episcopus tam
gratanter et tam reverenter suscepit, divinam intelligens in ejusdem hospitis visitatione praesentiam, ut prostratus
solo tenus adoraret. 0305B Videns autem servus Christi episcopum aetate grandaevum, celebrem opinione,
sanctitate conspicuum, coram se procidentem, vehementer expavit: et ipse quoque pariter corruens ante eum, ita
demum susceptus in osculo pacis, humilitatem suam tanti viri veneratione confusam non sine gravi gemitu
causabatur. In cujus pectore singularem obtinuit ex eo tempore locum, ut fierent deinceps duo illi filii splendoris
cor unum et anima una, et se invicem fruerentur in Christo. Sicut enim regina Saba de Salomone testatur (III
Reg. X, 6, 7), uterque sese in altero longe amplius, quam fama vulgasset, invenisse gratulabatur.
4. Cartusiae quoque a viro reverendissimo Guigone Priore, et a caeteris fratribus eodem affectu et 0305C eadem
veneratione susceptus est Servus Christi, exsultantibus illis in gaudio, quia qualem eum per epistolam prius
noverant, talem invenerunt et praesentem. Caeterum cum in reliquis omnibus aedificarentur, unum fuit, quod
praedictum Priorem Cartusiensem aliquatenus movit, stratura videlicet animalis, cui idem Vir venerabilis
insidebat, minus neglecta, minus praeferens paupertatem. Nec silentio pressit aemulator virtutis quod mente
conceperat: sed locutus uni e fratribus, aliquatenus super hoc moveri sese confessus est et mirari. Cumque ille ad
Patrem sanctum quod audierat retulisset; non minus ipse miratus, quale illud esset stramentum quaerebat, quod
ita scilicet a Clara-Valle Cartusiam 0305D usque venisset, ut nunquam illud vidisset, nunquam considerasset, et
usque in horam illam quale esset, omnino nesciret. Neque enim suum erat animal illud, sed a quodam monacho
Cluniacensi avunculo suo, et in sua vicinia demorante, fuerat commodatum; et erat sicut sibi sternere ille solebat.
Quod verbum saepe dictus Prior audiens, in eo potissimum mirabatur, quod sic ille Dei famulus foris oculos
circumcidisset, intus animum occupasset, ut quod ipse primo offenderat visu, hoc ille tanti itineris spatio non
vidisset. 0306A Juxta lacum etiam Lausanensem totius diei itinere pergens, penitus eum non vidit, aut se videre non
vidit. Cum enim vespere facto de eodem lacu socii colloquerentur, interrogabat eos, ubi ille lacus esset: et mirati
sunt universi.
5. Desideraverat tamen ab initio omni modo subtrahere se negotiis, et nusquam egredi, sed in monasterio
residere. Quod et postmodum ex defectu corporis occasionem invenisse se reputans opportunam, aliquando
statuit, et aliquandiu tenuit, donec illum exire coegit necessitas gravis Ecclesiae Dei, et summi Pontificis, atque
omnium abbatum sui Ordinis jussio, quibus per omnia tanquam patribus deferebat ipse omnium pater. Ex
38

