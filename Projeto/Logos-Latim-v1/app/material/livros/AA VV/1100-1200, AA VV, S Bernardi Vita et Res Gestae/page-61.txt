enim viarum tuarum, Pater dulcissime, finis beatus, et hic labor ultimus fuit. In hoc opere non minus utili quam
difficili, nec minus desperatae, quam necessariae pacis, labores tuos gloriose complevit, qui magnifice semper
honestavit te in laboribus tuis, te in suo nomine, et nomen suum in te glorificans, Rex gloriae Dominus Deus
tuus.
CAPUT II. De felicissima, sed fratribus tristissima, beati Viri morte.
0355D
8. Ut expleta Metensium reconciliatione, et provinciae illi pace reddita, Abbas sanctus ad monasterium rediit,
gravi admodum jam jamque deficientis incommodo corporis occupatus, in tanta animi suavitate, et dulcedine
spiritus quotidie propinquabat ad exitum, ac si in portu navigans paulatim vela deponeret. Evidenter quoque
fratribus aiebat: «Haec sunt verba quae loquebar ad vos, cum praeterita hieme aegrotarem, non vobis esse quod
adhuc timeretis: aestate proxima imminere (me mihi credere) hujus corporis dissolutionem.» At quam evidenter
proprio didicimus experimento, quod de sanctis Apostolis Evangelia sacra testantur, 1154 0356A quod dum suam
illis praediceret Dominus passionem, erat verbum absconditum ab eis, et capere non valebant. Nimirum quod
tam vehementer horrebat animus, minus facile persuadebatur ut crederet, praesertim cum et ipse compatiens filiis
ejusmodi verba supprimeret. Caeterum factis quodammodo clamans, «Opera consummavi, quae dedit mihi Pater
ut facerem,» magis ac magis actus omittere, affectus retrahere, et sacrorum funibus desideriorum sedula
intentione praejactis, vicino jam littori haerere firmius, et commodius applicare. Denique cum venerabilis
antistes sedis Lingonicae Godefridus de quibusdam eum sollicitaret agendis, et minus apponere animum
miraretur: «Ne mireris, inquit, ego enim jam non sum de hoc mundo.»
0356B 9. Videns autem Pater sanctus, compassionis et misericordiae visceribus affluens, charissimos sibi fratres, et
filios miserabiliter admodum tabescentes et arescentes prae timore et exspectatione supervenientis desolationis
gravissimae et lamentabilis orbitatis dulcissimis eos consolationibus refovebat: et monens eos in tuto divinae
clementiae sinu spei fideique suae anchoram per inconvulsibilem charitatem firmius radicare, se quoque
promittebat nec post mortem aliquando defuturum. Propensius autem, quam noster queat exprimere sermo,
rogans obsecransque per multas lacrymas, timorem Dei, et sacrae puritatis, ac totius perfectionis amorem nostris
imprimere animis conabatur. Sed et monebat, et 0356C cum lacrymis obtestabatur, ut si quid forte virtutis, aut
exemplo nobis aliquando commendasset aut verbo, id aemularemur, id firmiter teneremus, et proficeremus in eo;
aliis quidem verbis, sed eodem spiritu illud apostolicum loquens: Rogamus vos et obsecramus in Domino Jesu,
ut quemadmodum accepistis a nobis quomodo vos oporteat ambulare et placere Deo per omnia, sic et ambuletis,
ut abundetis magis (I Thess. IV, 1). Atque utinam tam efficaciter persuaserit quam affectuose suasit. Modum
autem aegritudinis ejus si quis nosse desiderat, exstat epistola, quam ad amicum quemdam paucissimis diebus
ante sacram a nobis profectionem suam ipse dictavit: quam nimirum huic nostrae narrationi duximus
inserendam, quod videlicet etsi aliena quoque de ipso, 0356D amplius tamen nos ipsius de se verba delectent.
10. «Suscepimus charitatem vestram in charitate, et non in voluptate. Quae enim voluptas, ubi sibi totum
vindicat amaritudo? nisi quod solum nihil comedere, utcunque delectabile est. Somnus recessit a me, ne vel
beneficio sopiti sensus dolor unquam recedat. Defectus stomachi fere totum quod patior est. Frequenter in die et
nocte exigit confortari modico admodum qualicunque liquore: nam ad solidum omne inexorabiliter indignatur.
Hoc parum quod dignatur admittere, non sine gravi molestia sumit; sed timet graviorem, si sese vacuum omnino
dimiserit. Quod si plusculum quid interdum admittere acquiescat, id gravissimum. Pedes et crura intumuerunt,
quemadmodum hydropicis contingere 0357A solet. Et in his omnibus, ne quid lateat amicum de statu amici
sollicitum, secundum interiorem hominem (ut minus sapiens dico) spiritus promptus est in carne infirma. Orate
Salvatorem, qui non vult mortem peccatoris, ut tempestivum jam exitum non differat, sed custodiat. Curate
munire votis calcaneum nudum meritis: ut is qui insidiatur, invenire non possit unde figat dentem, et vulnus
infligat. Haec ipse dictavi, sic me habens, ut per notam vobis manum agnoscatis affectum.»
11. Hoc exemplar epistolae, quam, ut nos diximus, et ipsa quoque ejus verba declarant, Pater sanctus exitu jam
imminente dictavit. Ex cujus tenore posset nimirum diligens lector sacrum illius vel ex parte aliqua pectus
agnoscere, quanta illi in ipsa 0357B sui ruina corporis tranquillitas mentis, serenitas animi, suavitas spiritus, quanta
sub fiduciae culmine radix humilitatis. Sed nostrum sub tam gravi articulo inconsolabilem luctum aliquatenus illi
aestimare, ac sibimet exhibere licebit, pallidasque, si pie senserit, turmas imaginabitur filiorum, exterminatas
facies, vultus exsangues, genas lacrymis sordentes, suspiria quoque pectorum ac singultus. 1155 apud nos erat
tumultus cogitationum, quod naufragium animorum, cum thesaurus tam amabilis raperetur a nobis, et
praesentibus, et cernentibus, quia nec spes esset retinendi, nec facultas aliqua commeandi? Pater erat: sed qualis
pater qui videbatur abire? Nobis quodammodo proprius, 0357C verius tamen toti mundo communis. Erat enim
omnium et bonorum gloriatio, et malignantium metus, ut de eo non incongrue videretur esse psallendum:
Videbunt recti, et laetabuntur, et omnis iniquitas oppilabit os suum (Psal. CVI, 42). Quo praesente, sanctitas
omnis jucundabatur, praesumptio frenabatur, duritia compungebatur. Quo praesente celebris quisque conventus
velut quodam sole resplenduit; absente, caliginosus et quodammodo mutus apparuit. Quam devote, quam pie
singulis nostrum et tunc hodieque clamandum: Pater mi, pater mi, currus Israel, et auriga ejus! (IV Reg. II, 12.)
Tu fluctuantium portus, clypeus oppressorum; et, ut de seipso beatus Job loquitur, caeco fuisti oculus, et pes
claudo (Job XXIX, 15). Tu perfectionis 0357D exemplar, virtutis forma, speculum sanctitatis. Tu gloria Israel, tu
61

