et in lectulo religatus, tam sua quam astantium membra dentibus appetens, dirissime vexabatur. Nec illa quam
prius nosset lingua, sed nova quadam, quam nec astantium quisquam noverat, loquebatur. Et cum nihil quod
diceret intelligerent, tam libere tamen et sine offendiculo non inconcinnas eum 0336C audiebant edere voces, ut
indubitanter crederent quod lingua aliqua loqueretur. Post aliquantas igitur horas, cum vehementer confusi fratres
quid agere possent anxie cogitarent, et studiose conquirerent; unus ex eis salubre consilium Domino inspirante
concipiens, sacra pignora ab ipso archiepiscopo eodem anno istic deposita, videlicet de capillis et barba, et
dentem unum beati patris nostri Bernardi afferri monet, et ejus pectori superponi. Quod ut factum est, Germanica
lingua per os ejus coepit horrendis vocibus nequam spiritus exclamare: «Tollite, tollite, amovete Bernardum.» Et
dicebat: «Heu, quam ponderosus factus es, Bernarde! quam gravis, quam intolerabilis factus es mihi!» Cumque
haec et similia 0336D aliquandiu clamitans loqueretur, factum est breve silentium, et subito frater idem Domino
miserante purgatus, aperuit oculos, ac velut de gravi somno evigilans, circumstantes fratres et sua plurimum
vincula mirabatur, verecunde satis quidnam sibi vellent haec, vel quid accidisset, interrogans. Ex ea igitur hora
pristinam sanitatem mentis et corporis per beati Patris merita sancta recepit, nil penitus quod in illo tam gravi
casu fecerit aut locutus fuerit, recordatus. Haec quidem a nobis de 0337A testimonio viri reverendissimi Eskili
Danorum archiepiscopi ex occasione panis a Dei Homine benedicti, non sine quadam anticipatione sunt dicta.
28. Non modo autem hominibus, sed pecoribus etiam et armentis tam frequenter ejus benedictio profuit, ut
monasterii sui cellerarium dure aliquando increparit, quod sibi non indicans, mori animalia permisisset, unde
fuerant pauperes sustentandi. Dehinc ut solitus erat, benedixit sal, et animalibus jussit apponi, et protinus lues
orta cessavit. Quod in aliis quoque monasteriis vidimus et cognovimus, ut audiens fratrum animalia mori,
interdum etiam non rogatus, sed ipse prior admonens eos eodem remedio subveniret. Gaudum dicitur 0337B locus
quidam Caziacensium monachorum, ubi Vir sanctus cum aliquando pernoctaret, exhibitum sibi juvenem
claudum oratione et benedictione sanavit, ita ut post dies paucissimos per eumdem locum redeunti incolumis et
devotus astaret. In eisdem partibus, vico cui nomen Algorrium, mulierem phreneticam populus obtulit transeunti:
cui manus imponens et orans, sanam dimisit, et abiit. Hanc in eodem vico postea vidimus, Viro Dei cum
gratiarum actionibus occurrentem.
29. In remotis etiam regionibus, quocunque eum Ecclesiae sanctae necessitas traxit, virtus est prosecuta
signorum. Apud Viride-Folium (sic enim dicitur castrum territorii Tolosani, quod, ut superiore 0337C libro
meminimus (cap. 6), aliquando Pater sanctus introiens, multis ibidem virtutibus claruit) puer mancus et claudus
ex utero matris suae, ad cujusdam memoriam martyris, utriusque pedis et alterius manus receperat sospitatem.
Hujus alteram manum adhuc invalidam, tanquam divinitus servatam sibi, Pater sanctus benedicendo sanavit, ut
sanctorum innotesceret particeps esse virtutis. Caturcium dicitur civitas Aquitaniae, per quam Viro Dei ipso
tempore transitus fuit. Ibi, praeter 1141 alia beneficia quae praestitit infirmantibus multis, unus de pueris
episcopi civitatis ipsius, qui ex vulnere gravi alterius oculi lumen amiserat, sub manu ejus visum recepit. In pago
quoque Engolismensi, loco cui nomen est Castellare, post oblationem hostiae 0337D salutaris, astantibus
venerabilibus episcopis, Lamberto Engolismensi, et Gerardo Lemovicensi, puerum ex matris utero claudum et
mancum, cujus in modum pilae cubiti cum genibus umbilico, pedes autem natibus adhaesissent, Dei Famulo
offerebant. At ille singula membra, edito prius signo crucis, attrectans, mira facilitate extendit protinus et sanavit.
Apprehendens denique manum ejus erexit illum, et dimisit libere gradientem. Populus autem pro tantis nimirum
virtutibus, magnis vocibus Dominum collaudabat. Nam et die sequenti in pago Lemovicensi, in vico quem
Sancti-Geniani <al. Germani nomine vocant, signa per eum plurima claruerunt. Undique enim confluebant qui
incommodis 0338A variis laborabant, et virtus erat Domini ad sanandum eos. Ubi inter caeteros puer ferme
decennis, caecus ex utero matris suae, coram omni populo oblatus est Viro Dei. Qui in digitos suos exspuens, et
liniens oculos ejus, brevem fecit orationem, et in nomine Christi aperuit oculos caeci nati.
CAPUT V De variis miraculis a beato Bernardo per Germaniam, Constantiae, Basileae, Francofurti, Treviris,
etc., patratis.
30. Regnum quoque Germaniae cum introisset aliquando Vir beatus, tam excellenter enituit in gratia sanitatum,
ut nec verbis exprimi, nec credi valeat si dicatur. Nam et testati sunt qui adfuere in territorio Constantiensi, circa
vicum quem Doniguem 0338B nominant, ex iis qui diligentius vestigarunt et viderunt oculis suis, una die
illuminatos ad ejus impositionem manus caecos undecim; sanatos etiam mancos decem, et claudos erectos decem
et octo. Caeterum ne fecisse nos inopes copia videatur, ex innumera multitudine saltem pauca memoriae
commendamus, quae in locis celebrioribus facta noscuntur. Cum venisset Constantiam Homo Dei, et undique se
virtutum ejus fama diffunderet, abbas Augiensis (quod intra lacum Lemanum antiquum exstat et nobile
monasterium) hominem, quem suis eleemosynis sustentabat, caecum misit ad eum, et confestim videntem illum
recepit. Heytereseim dicitur locus ad ejusdem dioecesim pertinens civitatis, 0338C sed plurimum a civitate
remotus. Ibi quoque, sicut et in caeteris illius provinciae per quae transiit locis, multis in Servo suo miraculis
glorificatus est Deus: ubi etiam caecus natus sub manu ejus visum recepit. Item alteri a nativitate surdo et muto
auditus redditus est et loquela. In civitate etiam Basilea cum ex more sermonem habuisset ad populum, ut
impleretur in eo quod de sanctis Apostolis legitur, qui videlicet profecti praedicaverunt ubique, Domino
cooperante, et sermonem confirmante, sequentibus signis (Marc. XVI, 20), oblata est ei femina muta, et
confestim orante eo locuta est: oblatus est claudus, et ambulavit: oblatus est caecus, et vidit.
52

