Cantico canticorum, quantum tempus illud infirmitatis meae permisit, moraliter tantum, intermissis mysteriis
Scripturae illius, quia sic volebam, et sic petieram ab eo. Singulisque diebus quaecunque super 0259C hoc
audiebam, ne mihi effugerent, scripto alligabam, in quantum mihi Deus donabat, et memoria me juvabat. In quo
cum benigne et sine invidia exponeret mihi, et communicaret sententias intelligentiae et sensus experientiae
suae, et multa docere niteretur inexpertum, quae nonnisi experiendo discuntur, etsi intelligere non poteram adhuc
quae apponebantur mihi, plus tamen solito intelligere me faciebat quid ad ea intelligenda deesset mihi. Sed de his
huc usque dixisse sufficiat.
60. Cum autem, instante Dominica quae Septuagesima denominatur, vespere sabbati Dominicam ipsam
praecedentis, jam tantum convaluissem ut valerem de lecto per me surgere, et solus exire et 0259D intrare possem,
coepi disponere de reditu nostro ad fratres nostros. Quod ipse auditum omnino prohibuit, et usque ad Dominicam
Quinquagesimae omnem mihi spem reditus, et conatum interdixit. Acquievi facile, cum quod praecipiebatur, et
voluntas non abnueret, et infirmitas requirere videretur. Cum autem ultra Dominicam illam Septuagesimae, a
carnibus, quibus usque ad diem illam, ipso praecipiente et necessitate cogente, vescebar, vellem abstinere, et hoc
ipsum prohibuit. Super quo cum nec monenti acquiescerem, nec rogantem audirem, nec obedirem praecipienti,
sic vespera illa sabbati ab invicem 1086 discessimus; ille tacitus, ad Completorium; ego, ad lectum. Et ecce
infirmitatis meae rabies rediviva, quasi resumptis omnibus viribus pristinis, 0260A cum tanta me vehementia et
ferocitate invadens corripuit, tantaque malignitate tota nocte illa devastando cruciavit, supra vires, supra
virtutem, ut de vita desperans, vix saltem usque ad diem, ut vel semel adhuc loquerer Viro Dei, crederem me
victurum. Cumque in dolore illo totam noctem duxissem, summo mane accersitus ille advenit, non tamen
afferens mihi, quem solebat, vultum compatientis, sed quasi arguentis. Subridens tamen: «Quid,» inquit, «hodie
comeditis?» Ego vero qui jam, ipso tacente, hesternam inobedientiam certissime interpretabar causam esse illius
afflictionis meae: «Quidquid,» inquam, «praecipietis.» «Quiescite ergo,» ait, «non moriemini modo.» Et abiit. Et
quid dicam? Confestim et omnis dolor abiit: nisi 0260B quod fatigatus nocturno illo dolore meo, tota ipsa die vix
de lecto surgere praevalui. Quis enim aut qualis fuit ille dolor? Non recolo similem me aliquando fuisse
perpessum. In crastino autem sanus factus sum, et vires recepi: et paucis interpositis diebus, cum benedictione et
gratia bona boni hospitis mei, ad propria reversus sum.
CAPUT XIII. De fama sanctitatis ejus ubique divulgata, et ipsius Clarae-Vallis mirabili propagatione. Item de
spiritu prophetiae ipsi concesso.
61. Cumque dilectus Deo et hominibus Bernardus in illa valle sua et vicinis civitatibus et regionibus, quas
aliquoties eum invisere domesticae curae ratio cogebat, tantis floreret virtutibus et miraculis, 0260C coepit etiam
seu communibus Ecclesiae necessitatibus, seu charitate fratrum, seu obedientia majorum, ad remotas pertrahi
regiones, paces desperatas inter dissidentes ecclesias et principes saeculi reformare, causas humano sensui et
consilio interminabiles, auxilio Dei pacifice terminare, et, virtute potius fidei quam spiritu hujus mundi, de
multis hujusmodi impossibilibus possibilia faciendo, quasi montes transferendo, magis ac magis in oculis
omnium mirabilis et venerabilis apparere. Maxime vero in tantum in eo enitescere coepit virtus praedicationis, ut
dura etiam corda auditorum ad conversionem emolliret, et vix aliquando vacuus domum rediret. Postmodum
vero feliciter proficiente et usu sermonis, et exemplo 0260D conversationis, rete verbi Dei in manu piscatoris Dei
tam copiosas piscium rationalium multitudines coepit concludere, ut de singulis ejus capturis navicula domus
illius impleri posse videretur. Unde factum est ut in brevi majori miraculo prae omnibus quae in hac vita gessit
miraculis, per unum hominem languidum et seminecem, et tantummodo loqui valentem, obscura usque ad illud
tempus illa vallis, et re et nomine Clara-Vallis efficeretur, divinae cujusdam claritatis lumen, quasi de summo
quodam apice virtutum diffundens in devexa terrarum. Et extunc apud vallem illam, quae prius dicebatur vallis
Absinthialis et amara, coeperunt montes stillare dulcedinem. Quae vacua fuerat et sterilis ab omni bono, coepit
abundare spirituali 0261A frumento, et de rore coeli et benedictione Dei in tantum pinguescere omnia deserta ejus,
et multiplicata gente magnificare laetitiam, ut impletum in ea videatur quod olim per prophetam dictum est ad
civitatem Jerusalem: Adhuc, inquit, dicent in auribus tuis filii sterilitatis tuae: Angustus est locus, fac locum ut
habitemus. Et dices in corde tuo: Quis genuit mihi istos? Ego sterilis et non parturiens, et istos quis enutrivit?
(Isa. XLIX, 20, 21.)
62. Jam enim de locis angustioribus vallis illius, domus claustralis habitationis, non sine divinis quibusdam
revelationibus translatae in locum planiorem et spatiosum, magnificatae ibi et amplificatae sunt, et adhuc
multitudini inhabitantium ipse locus angustus est. Jam domus Ordinis illius, filiae 0261B domus ipsius, citra et
ultra Alpes et maria, deserta plurima impleverunt, et adhuc sunt et quotidie confluunt, quibus locus quaerendus
est. Et petuntur undique fratres et mittuntur, cum beatos se aestiment reges gentium et praesules Ecclesiarum,
1087 civitates et regiones, quaecunque de domo illa et disciplina Viri Dei meruerint contubernium aliquod
adipisci. Quid dico? Ultra homines, usque ad barbaras nationes, in quibus naturalis feritas naturam quodammodo
exuit humanam, religio haec profecta est: ubi per eam bestiae silvae homines fiunt, et cum hominibus assuetae
conversari, discunt cantare Domino canticum novum. Quapropter piscator Dei, praecipiente Domino, non cessat
laxare 0261C retia in capturam; et aliis abeuntibus, aliis succedentibus in locum eorum, nunquam sanctae illius
congregationis minuitur plenitudo. Hoc usque nunc egerunt et quotidie agunt mirificae ejus capturae,
Catalaunensis, Remensis, Parisiacensis, Maguntinensis, Leodiensis, et aliarum nonnullarum civitatum; Flandriae
18

