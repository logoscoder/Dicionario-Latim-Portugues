saeculares homines supervenientes sui faciebat reverentiam, ut et ipsi, non dicam prava vel otiosa, sed aliquid
etiam quod ad rem non attineret, ibi loqui vererentur. Loci vero ipsius solitudo inter opaca silvarum, et
vicinorum hinc inde montium angustias, in quo servi Dei latebant, speluncam illam sancti 0248B Benedicti patris
nostri quodammodo repraesentabat, in qua aliquando a pastoribus inventus est: ut cujus imitabantur vitam,
habitationem ejus ac solitudinis formam aliquam habere viderentur. Omnes quippe etiam in multitudine solitarii
ibi erant. Vallem namque illam plenam hominibus, ordinis ratione charitas ordinata singulis solitariam faciebat;
quia sicut unus homo inordinatus, etiam cum solus est, ipse sibi turba est; sic ibi unitate spiritus, et regularis lege
silentii, in multitudine hominum ordinata, solitudinem cordis sui singulis ordo ipse defendebat.
36. Domibus vero et habitaculis simplicibus victus inhabitantium persimilis erat. Panis non tam furfureus quam
terreus videbatur, duris fratrum 0248C laboribus vix de terra deserti illius sterili productus: caetera quoque cibaria
quaeque vix erant aliquid saporis habentia, praeter quam quod fames seu amor Dei faciebat. Sed et ipsum novitii
fervoris simplicitas sibi tollebat, cum, quasi venenum arbitrantes quidquid comedentem utcunque delectaret,
recusarent dona Dei propter gratiam quam in eis sentiebant. Cum enim circa omne genus carnalis 1078
tolerantiae, cum adjutorio gratiae Dei, studium spiritualis Patris hoc in eis effecisset ut plurima, quae homini in
carne constituto impossibilia prius videbantur, jam non solum constanter peragerent et sine murmuratione, sed
etiam cum ingenti delectatione: ipsa delectatio aliam in eis pepererat murmurationem, eo periculosiorem, quo
eam aestimabant 0248D quasi remotiorem a carne, spiritui propinquiorem. Persuasum quippe habentes, et quasi
cum testimonio conscientiae suae memoriae fideliter commendatum, inimicam esse animae omnem
delectationem carnis, quidquid carnem cum qualibet delectatione nutrire videretur, fugiendum arbitrabantur.
Quasi enim per aliam viam reduci se putabant in regionem suam, cum prae dulcedine amoris interioris, amara
aeque ac dulcia delectabiliter edendo, delectabilius vivere sibi viderentur in eremo quam prius vixissent in
saeculo.
37. Cumque in hoc suspectam aliquatenus haberent spiritualis Patris quotidianam correptionem, 0249A quasi carni
eorum plus quam spiritui deferentem, aliquando ad judicium praedicti Catalaunensis episcopi, qui tunc forte
aderat, res delata est. Super quo vir ille potens in verbo, sermonem ad eos aggressus ad eum finem perduxit, ut
omnem hominem, quicunque dona Dei recusaverit propter gratiam Dei, inimicum esse gratiae Dei, et Spiritui
sancto resistere pronuntiaret. Adducta siquidem historia de Eliseo propheta, et filiis Prophetarum cum eo in
desertis locis vitam eremiticam ducentibus, quomodo, cum aliquando ad horam refectionis ventum esset,
amaritudo quaedam mortis in olla decoctionis eorum inventa, per virtutem Dei et ministerium prophetae, per
infusionem farinulae dulcorata est: «Olla,» inquit, «illa prophetica, olla vestra est, nil 0249B in se nisi
amaritudinem habens: farina vero amaritudinem in dulcedinem convertens, gratia Dei operans est in vobis.
Sumite ergo securi, et cum gratiarum actione, quod cum naturaliter minus aptum fuerit usibus humanis, ad hoc
per gratiam Dei vestris est usibus aptatum, ut utamini et comedatis. In quo si inobedientes et increduli
permanetis, resistitis Spiritui sancto, et gratiae ejus ingrati estis.»
CAPUT VIII. De magna vitae ejus severitate, et indefesso inter continua fractae valetudinis incommoda
laborandi studio.
38. Haec ergo fuit in tempore illo sub abbate Bernardo et magisterio ejus in clarissima et charissima 0249C valle
illa spiritualium schola studiorum: hic fervor regularis disciplinae, omnia eo faciente et ordinante, et
tabernaculum Deo in terris aedificante secundum exemplar quod ei in monte ostensum est, cum in solitudine
Cisterciensi cum Deo in nube habitaret. Et utinam post rudimenta primae conversationis, postquam didicit
aliquatenus et consuevit homo cum hominibus esse, et intelligere super egenum et pauperem, compatiendo
infirmitatibus hominum; utinam se circa semetipsum talem exhibuiset qualem erga caeteros, tam benignum, tam
discretum, tam sollicitum! Sed continuo, cum ab annuae illius obedientiae vinculo solutus, et sui juris effectus
est, velut arcus distentus ad pristinum rigorem, et sicut torrens 0249D detentus et dimissus, ad prioris cursus
consuetudinem reversus est, quasi repetens a semetipso poenas diutinae <al. diusculae> illius quietis, et damna
laboris intermissi. Videres hominem imbecillem et languidum conari et aggredi quaecunque vellet, minus
considerare quid posset; sollicitum pro omnibus, circa seipsum negligentem; omnibus in omnibus aliis
obedientissimum, sed de seipso vix aliquando seu charitati, seu potestati obedientem. Semper enim priora sua
nulla reputans, majora moliebatur ad non parcendum corpori, ad studiis spiritualibus robur addendum, corpus
suum variis infirmitatibus per se attenuatum, jejuniis insuper et vigiliis sine intermissione atterendo.
0250A 39. Orabat stans die noctuque, donec genua ejus infirmata a jejunio, et pedes ejus 1079 a labore inflati,
corpus sustinere non possent. Multo tempore, et quandiu occultum esse potuit, cilicio ad carnem usus est: ubi
vero sciri advertit, continuo illud abjiciens, ad communia se convertit. Cibus ejus cum pane lac, vel aqua
decoctionis leguminum, vel pultes, quales infantibus fieri solent. Caetera vel ejus infirmitas non recipiebat, vel
parcimoniae studio ipse recusabat. Vino si quando utebatur, raro et nimis modico, cum magis aquam et
infirmitati suae et appetitui competere testaretur. Sic autem affectus et confectus, a communi fratrum labore, seu
diurno seu nocturno, vix se aliquando patiebatur esse excusatum, seu ab 0250B occupationibus et laboribus
ministerii sui. Videbant eum et conversationem ejus homines medici, et mirabantur, tantamque vim eum in
seipso causabantur inferre naturae, ac si agnus ad aratrum alligatus arare cogeretur. Nam cum crebra illa ex
corruptione stomachi per os ejus indigestae cruditatis eruptio aliis inciperet esse molestior, maxime autem in
13

