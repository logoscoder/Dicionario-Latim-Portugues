10. Nec vero surda aure percepit vocem dicentis: Qui audit, dicat, Veni (Apoc. XXII, 17). Siquidem ab illa hora,
sicut ignis qui comburit silvam, et sicut flamma comburens montes, hinc inde prius 0232B viciniora quaeque
corripiens, postmodum in ulteriora progrediens: sic ignis quem miserat Dominus in cor servi sui volens ut
arderet, primo fratres ejus aggreditur, solo minimo ad conversionem adhuc minus habili, seniori patri ad solatium
derelicto, deinde cognatos, et socios, et amicos, de quibuscunque poterat esse spes conversionis. Primus omnium
Galdricus avunculus ejus, absque dilatione aut haesitatione, pedibus, ut aiunt, ivit in sententiam nepotis, et
consensum conversionis, vir honestus et potens in saeculo, et in saecularis militiae gloria nominatus, dominus
castri in territorio Aeduensi, quod Tuillium dicitur. Continuo etiam Bartholomaeus occurrens, junior caeteris
fratribus, et necdum miles, sine difficultate eadem hora salutaribus 0232C monitis dedit assensum. Porro Andreas,
Bernardo etiam ipse junior, et novus eo tempore miles, verbum fratris difficilius admittebat, donec subito
exclamavit: «Video,» inquit, «matrem meam.» Visibiliter siquidem ei apparuit, serena facie subridens, et
congratulans proposito filiorum. Itaque et ipse continuo manus dedit, et de tirone saeculi factus est miles Christi.
Nec solus vidit Andreas tantorum matrem filiorum laetantem, sed confessus est et Bernardus eamdem similiter
se vidisse. Guido primogenitus fratrum, conjugio jam alligatus erat, vir magnus, et prae aliis jam in saeculo
radicatus. Hic primo paululum haesitans, sed continuo rem perpendens et recogitans, conversioni consensit, 0232D
si tamen conjux annueret. Verum id quidem de juvencula nobili, et parvulas filias nutriente, pene impossibile
videbatur. At Bernardus de misericordia Domini spem concipiens certiorem, incunctanter ei spopondit aut
consensuram feminam, aut celeriter morituram. Demum cum omnimodis illa renueret, vir ejus magnanimus, imo
ea jam praeventus fidei virtute, in qua postmodum excellenter enituit; virile consilium Domino inspirante
concepit, ut abjiciens quidquid habere videbatur in saeculo, vitam institueret agere rusticanam, laborare scilicet
manibus propriis, unde suam sustentaret et uxoris vitam, quam invitam dimittere non licebat. Interim 0233A
supervenit Bernardus, qui undique alios atque alios colligens discurrebat. Nec mora, flagellabatur praedicta
Guidonis uxor infirmitate gravi. Et cognoscens quia durum sibi esset contra stimulum calcitrare, accersito
Bernardo veniam deprecatur, et prior ipsa 1067 conversionis petit assensum. Denique juxta morem
ecclesiasticum separata a viro, interveniente parili voto castitatis, in coetum sanctimonialium transiit feminarum,
religiose usque hodie serviens Deo.
11. Secundus natu post Guidonem Gerardus erat, miles in armis strenuus, magnae prudentiae, benignitatis
eximiae, et qui ab omnibus diligeretur: qui caeteris, ut dictum est, primo auditu et primo die acquiescentibus, ut
mos est sapientiae saecularis, levitatem 0233B reputans, obstinato animo salubre consilium et fratris monita
repellebat. Tum Bernardus fide jam igneus, et fraternae charitatis zelo mirum in modum exasperatus: «Scio,»
inquit, «scio, sola vexatio intellectum dabit auditui.» Digitumque lateri ejus apponens: «Veniet,» inquit, «dies, et
cito veniet, cum lancea, lateri huic infixa, pervium iter ad cor tuum faciet consilio salutis tuae, quod aspernaris:
et timebis quidem, sed minime morieris.» Sic dictum, sicque factum est. Paucissimis interpositis diebus
circumvallatus ab inimicis, captus et vulneratus juxta verbum fratris, lanceam gestans ipsi lateri, eidemque
infixam loco cui ille digitum applicuerat, trahebatur, et mortem quasi 0233C jam praesentem metuens clamabat:
«Monachus sum, monachus sum Cisterciensis.» Nihilominus tamen captus et reclusus in custodia est. Vocatus
est Bernardus per celerem nuntium, sed non venit. «Sciebam,» inquit, «et praedixeram quod durum esset ei
contra stimulum calcitrare: nec tamen ad mortem ei vulnus hoc, sed ad vitam.» Et factum est ita. Siquidem de
vulnere praeter spem cito convaluit, propositum vero seu votum quod voverat non mutavit. Cumque jam liber ab
amore saeculi hostilibus adhuc vinculis teneretur, et hoc solum esset quod conversionis ejus propositum
retardaret, in hoc etiam cito adfuit ei misericordia Dei. Venit frater ejus laborans ut erui posset, sed non profecit.
Et cum nec loqui ei permitteretur, accedens ad carcerem 0233D clamavit: «Scito, frater Gerarde, quia ituri sumus in
proximo, et monasterium introituri. Tu vero quandoquidem exire non licet, hic monachus esto, sciens quod vis,
et non potes, pro facto reputari.»
12. Cumque Gerardus magis ac magis anxiaretur, paucis interpositis diebus, audivit vocem in somnis dicentem
sibi: «Hodie liberaberis.» Erat autem sacrum Quadragesimae tempus. Circa vespertinam itaque diei horam
cogitans quod audierat, compedes suas tetigit, et ecce ex parte crepuit in manu ejus 0234A ferrum, ut minus jam
teneretur, et aliquatenus incedere posset. Sed quid ageret? Erat ostium obseratum, et pro foribus pauperum
multitudo. Surrexit tamen, et non tam spe evadendi quam taedio jacendi, seu curiositate tentandi, accedens ad
ostium subterraneae domus, in qua vinctus et clausus erat, mox ut pessulum tetigit, sera tota inter manus ejus
collapsa est, et ostium domus apertum. Exiensque pedetentim, sicut homo compeditus, ad ecclesiam, ubi adhuc
vespertina celebrabantur officia, pertendebat. Porro mendici qui pro foribus domus astabant, videntes quod
fiebat, et divinitus exterriti, in fugam versi sunt, nihil clamantes. Cumque jam ecclesiae propinquaret, egrediens
quidam de familia domus captivitatis suae, germanus illius a quo custodiebatur, 0234B vidensque eum ad
ecclesiam properantem: «Tarde,» inquit, «Gerarde, venisti.» Expavescente illo: «Festina,» ait, «adhuc superest
quod audias.» Oculi quippe ejus tenebantur, nec prorsus quid ageretur intelligebat. Demum ad altiores gradus
ecclesiae cum adhuc compeditum data manu Gerardum sublevasset, introeunte illo ecclesiam, tunc primum quid
ageretur agnovit, et conatus eum retinere non potuit. Hoc modo Gerardus a captivitate amoris saeculi hujus, et
captivitate filiorum saeculi liberatus, votum quod voverat fideliter exsolvit. In quo potissimum notum fecit
Dominus, a quanta perfectione sanctae conversationis gratiam iste Dei famulus ceperit, qui in ejus spiritu, qui
6

