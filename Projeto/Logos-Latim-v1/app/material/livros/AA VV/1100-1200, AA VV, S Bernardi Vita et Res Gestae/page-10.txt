CAPUT V. De initio Clarae-Vallis, et vili victu primorum ibidem monachorum, deque ostenso divinitus ejus
incremento.
0241C 25. Cum autem complacuit ei qui eum segregavit a saeculo, et vocavit, ut ampliore gratia revelaret in eo
gloriam suam, et multos filios Dei, qui erant dispersi, per eum congregaret in unum; misit in cor abbatis 1073
Stephani ad aedificandam domum Clarae-Vallis mittere fratres ejus. Quibus abeuntibus ipsum etiam domnum
Bernardum praefecit abbatem, mirantibus sane illis, tanquam maturis et strenuis tam in religione quam in saeculo
viris, et timentibus ei tum pro tenerioris aetate juventutis, tum pro corporis infirmitate, et minori usu exterioris
occupationis. Erat autem Clara-Vallis locus in territorio Lingonensi, non longe a fluvio Alba , antiqua spelunca
latronum, quae antiquitus dicebatur 0241D Vallis absinthialis, seu propter abundantis ibi absinthii copiam, seu
propter amaritudinem doloris incidentium ibi in manus latronum. Ibi ergo in loco horroris et vastae solitudinis
consederunt viri illi virtutis, facturi de spelunca latronum templum Dei, et domum orationis. Ubi simpliciter
aliquanto tempore Deo servierunt in paupertate spiritus, in fame et siti, in frigore et nuditate, in vigiliis multis.
Pulmentaria saepius ex foliis fagi conficiebant. Panis, instar prophetici illius, ex hordeo et milio et vicia erat, ita
ut aliquando religiosus vir quidam appositum sibi in hospitio, ubertim plorans, clam asportaverit, quasi pro
miraculo omnibus 0242A ostendendum, quod inde viverent homines, et tales homines.
26. At Virum Dei minus ista movebant. Summa ei sollicitudo de salute multorum, quae a prima die conversionis
suae usque ad hoc tempus tam singulariter sacrum illud pectus noscitur possidere, ut erga omnes animas
maternum gerere videatur affectum. Erat ergo vehemens in praecordiis ejus, sancti desiderii, et sanctae
humilitatis conflictus. Modo enim seipsum dejiciens, fatebatur indignum, per quem fructus aliquis proveniret:
modo oblitus sui, aestuabat flagrantissimo ardore, ut nullam nisi ex multorum salute consolationem posse
admittere videretur. Sane fiduciam charitas pariebat, sed eamdem castigabat humilitas. Contigit autem inter haec,
0242B ut aliquando temperius solito surgeret ad vigilias. Quibus peractis, cum usque ad matutinas laudes aliquanto
longius superesset noctis intervallum, egressus foras, et loca vicina circumiens, orabat Deum, ut acceptum
haberet obsequium suum et fratrum suorum: et in eo quod diximus spiritualis fructus desiderio constitutus, subito
stans in ipsa oratione, modice interclusis oculis, vidit undique ex vicinis montibus tantam diversi habitus et
diversae conditionis hominum multitudinem in inferiorem vallem descendere, ut vallis ipsa capere non posset.
Quod quid significaverit, jam omnibus manifestum est. Hac igitur Vir Domini visione magnifice consolatus,
exhortatus est etiam fratres suos, commonens eos de misericordia Dei nunquam desperare.
CAPUT VI. De magna ejus in angustiis erga Deum fiducia: deque zelo perfectionis, et conversione sororis.
0242C
27. Cum vero ante instantem hiemem Gerardus frater ejus, cellarius (sic) domus, apud eum durius quereretur ad
necessaria domus et fratrum multa deesse, nec habere se unde ea coemeret, et urgente necessitate jam nullam
verborum reciperet consolationem, res autem in promptu non esset quae daretur; Vir Dei, quantum interim ad
praesentes angustias sufficere posset, inquisivit. Ille vero undecim <al. duodecim> libras respondit. Tunc
dimittens eum, ad orationem confugit. Post paululum vero rediens Gerardus, mulierem quamdam de Castellione
0242D foris esse, et velle ei loqui nuntiavit. Ad quam cum egrederetur, procidens ad pedes ejus eadem mulier,
duodecim librarum benedictionem ei obtulit, orationum suffragia implorans viro suo periculose aegrotanti. Quam
breviter allocutus dimisit a se: «Vade,» inquiens, «sanum invenies virum tuum.» Illa vero abiens in domum
suam, sicut audierat, sic invenit. Abbas vero consolans pusillanimitatem cellarii sui, ad sustinendum Dominum
de caetero reddidit fortiorem. Nec tantum semel hoc ei contigisse certum est, sed saepe, cum hujusmodi
necessitas instaret, repente, unde non sperabatur, auxilium ei a Domino adfuisse. Propter quod viri 0243A
prudentes 1074 intelligentes manum Domini esse cum eo, teneritudinem mentis ejus a deliciis paradisi nuper
egressi, rerum exteriorum sollicitudine gravare cavebant, eas ipsi intra semetipsos, ut poterant, digerentes, et
tantummodo de interioribus conscientiis suis, et causa animarum suarum eum consulentes.
28. In quo tamen pene hoc eis contigit, quod filiis Israel legimus olim de Moyse contigisse, cum diu conversatus
cum Domino in monte Sina, et de caligine nubis egrederetur et descenderet ad populum, ex colloquio Domini
facies ejus cornuta appareret et terribilis, adeo ut fugeret populus ab eo (Exod. XXXIV, 29-35). Egressus enim
Vir sanctus a facie Domini, qua in solitudine Cistercii, et sublimioris 0243B altitudine contemplationis in silentio
aliquandiu fruitus erat, quasi de coelo afferens inter homines miraculum quoddam conquisitae sibi apud Deum
plus quam humanae puritatis, homines quos regere, et inter quos conversari veniebat, pene omnes a se absterruit.
Si quando namque de spiritualibus et aedificatione animarum sermonem ad eos habebat, loquebatur hominibus
lingua Angelorum, et vix intelligebatur. Maxime autem in his quae ad mores hominum pertinebant, ex
abundantia cordis sui tam sublimia eis proponebat, tam perfecta exigebat ab eis, ut durus videretur sermo; in
tantum non capiebant quae dicebantur. Rursum, cum singillatim eos audiret confitentes sibi, et semetipsos
accusantes super diversis illusionibus cogitationum 0243C communium humanarum, quas nullus in carne vivens
homo penitus vitare potest; hoc potissimum fuit, in quo luci illi ad tenebras illas conventio esse non potuit:
scilicet quod homines inveniebat, quos in hac parte Angelos aestimabat. Angelicam enim magna ex parte
degustans puritatem, et ex conscientia jam olim acceptae a Deo gratiae singularis, simpliciter praejudicans
universae conditioni humanae fragilitatis in tentationes seu inquinationes cogitationum harum nullum
Religiosum posse incidere; vel si incideret, vere religiosum non esse aestimabat.
10

