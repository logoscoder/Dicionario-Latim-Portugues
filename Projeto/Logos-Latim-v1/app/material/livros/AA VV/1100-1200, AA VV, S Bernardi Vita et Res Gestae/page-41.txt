novitates vocum et sensuum viri eruditi atque fideles ad Dei Hominem retulerunt. Qui nimirum solita bonitate et
benignitate desiderans errorem corrigi, non hominem confundi, secreta illum admonitione convenit. Cum quo
etiam tam modeste, tamque rationabiliter egit, ut ille quoque compunctus ad ipsius arbitrium correcturum se
promitteret universa. Caeterum cum recessisset ab eo, Petrus idem consiliis stimulatus iniquis, et ingenii sui
viribus, plurimoque exercitio disputandi infeliciter fidens, resiliit a proposito saniori. Expetens denique
Senonensem Metropolitanum, quod in ejus ecclesia celebrandum foret in proximo grande concilium, ClaraeVallensem causatur 0311B Abbatem suis in occulto detrahere libris. Addit quoque paratum se esse in publico sua
defendere scripta, rogans ut praedictus Abbas dicturus, si quid haberet, ad Concilium vocaretur. Factum est ut
postulavit. Sed vocatus Abbas venire penitus recusavit, suum hoc non esse renuntians. Postea tamen magnorum
virorum monitis flexus, ne videlicet ex ipsius absentia et scandalum populo, et cornua crescerent adversario,
demum pergere acquievit, tristis quidem, nec sine lacrymis annuens, sicut in epistola ad papam Innocentium ipse
testatur, in qua plenius lucidiusque negotium omne prosequitur.
14. Adfuit dies, et ecclesia copiosa convenit: ubi a Dei Famulo Petri illius in medium scripta 0311C prolata sunt, et
erroris capitula designata. Demum illi optio data est, aut sua esse negandi; aut errorem humiliter corrigendi; aut
respondendi, si posset, objiciendis sibi rationibus pariter et sanctorum testimoniis Patrum. At ille nec volens
resipiscere, nec valens resistere sapientiae et spiritui qui loquebatur; ut tempus redimeret, Sedem apostolicam
appellavit Sed et postea ab egregio illo catholicae fidei advocato monitus, ut vel jam sciens in personam suam
nihil agendum, responderet tam libere, quam secure, audiendus tantum et ferendus in omni patientia, non
sententia aliqua feriendus; hoc quoque omnimodis recusavit. Nam et confessus est postea suis, ut aiunt, quod ea
hora, maxima quidem 0311D ex parte memoria ejus turbata fuerit, ratio caligaverit, et interior fugerit sensus.
Nihilominus tamen Ecclesia quae convenerat, dimisit hominem, mulctavit abominationem, a persona abstinens,
sed dogmata prava condemnans. Quando vero Petrus ille refugium inveniret in Sede Petri, tam longe dissidens a
fide Petri? Et ipsum ergo auctorem eadem sententia cum erroribus suis apostolicus Praesul 0312A involvens,
scripta incendio, scriptorem silentio condemnavit.
15. Fuit item Gillebertus, quem cognominavere Porretanum, Pictavorum episcopus, in sacris Litteris
plurimum exercitatus, sed sublimiora se etiam ipse scrutatus ad insipientiam sibi. Siquidem de sanctae
Trinitatis unitate et Divinitatis simplicitate non simpliciter sentiens, nec fideliter scribens, discipulis suis
panes proponebat absconditos, furtivas propinabat aquas, nec facile quid saperet, imo quantum desiperet,
personis authenticis fatebatur. Timebat enim quod apud Senonas Petrum ei dixisse ferunt:
Tunc tua res agitur, paries cum proximus ardet.
1123 Novissime tamen cum jam fidelium super 0312B hoc invalesceret scandalum, cresceret murmur, vocatus
ad medium est, et librum tradere jussus, in quo blasphemias evomuerat, graves quidem, sed verborum quodam
involucro circumseptas. Igitur in Concilio, quod in urbe Remorum papa venerabilis Eugenius celebravit, egit
cominus adversus hunc Gillebertum Ecclesiae sanctae suo tempore singularis athleta Bernardus: primo quidem
totum quod ille verborum cavillationibus occultare nitebatur, eliciens; deinde vero tam suis ratiociniis, quam
sanctorum testimoniis biduana disputatione redarguens. Considerans sane nonnullos ex his qui praesidebant, jam
quidem animadvertentes blasphemiam in doctrina, adhuc tamen avertentes injuriam a persona; accensus est zelo,
et domesticam sibi Ecclesiam 0312C seorsum convocat Gallicanam. Communi denique consilio, a patribus
decem provinciarum, aliis autem episcopis et abbatibus plurimis, dictante Viro Dei, novis dogmatibus opponitur
symbolum novum. Cui etiam subscribuntur nomina singulorum, ut eorum videlicet omnium sicut
irreprehensibilis fides, sic irreprehensibilis zelus caeteris innotescat. Ita demum apostolico judicio et auctoritate
universalis Ecclesiae error ille damnatur; episcopus Gillebertus an eidem damnationi consentiat, interrogatur.
Consentiens, et publice refutans quae prius scripserat et affirmaverat, indulgentiam ipse consequitur, maxime
quod ab initio cautus fuisset ea lege eamdem ingredi disceptationem, ut promitteret sine ulla sese 0312D
obstinatione, pro Ecclesiae sanctae arbitrio, correcturum libere suam opinionem.
CAPUT VI. De haeresi Henriciana in partibus Tolosanis repressa et patratis ibidem miraculis.
16. In partibus Tolosanis Henricus quidam, olim monachus, tunc apostata vilis, pessimae vitae, perniciosae
doctrinae, verbis persuasibilibus gentis 0313A illius occupaverat levitatem, et, ut praedixit Apostolus de
quibusdam, in hypocrisi loquens mendacium (I Tim. IV, 2), fictis verbis de eis negotiabatur. Erat autem hostis
Ecclesiae manifestus, irreverenter ecclesiasticis derogans Sacramentis pariter et ministris. Nec mediocriter in ea
jam malignitate profecerat. Sic enim de eo scribens Pater venerabilis ad principem Tolosanum, inter caetera ait:
«Passim inveniebantur jam Ecclesiae sine plebibus, plebes sine sacerdotibus, sacerdotes sine debita reverentia,
sine Christo denique Christiani. Parvulis Christianorum Christi vita intercludebatur, dum Baptismi gratia
negabatur. Ridebantur orationes oblationesque pro mortuis, sanctorum invocationes, sacerdotum
excommunicationes, fidelium peregrinationes, basilicarum 0313B aedificationes, dierum solemnium vacationes,
chrismatis et olei consecrationes, et omnes denique institutiones ecclesiasticae spernebantur.» (Epist. 241.)
17. Hac necessitate Vir sanctus iter arripuit, ab ecclesia regionis illius saepius jam ante rogatus, et tunc demum a
reverendissimo Alberico Ostiensi episcopo et legato Sedis apostolicae persuasus pariter et deductus. Veniens
41

