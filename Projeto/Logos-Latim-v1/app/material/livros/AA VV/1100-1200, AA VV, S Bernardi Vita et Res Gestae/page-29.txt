27. Petentibus se nec annuens aliquando, nec insolenter aut improbe renuens, dicebat se non esse suum, sed
aliorum servitio deputatum. Quae res cum referretur ad fratres, respondebant: «Nos omnibus quae possidebamus
venditis, inventam 0283C pretiosam margaritam comparavimus: ad patrimonia distracta redire non possumus.
Quod si et pretium et appreciatum nobis perierit, et substantiis, et margarita privati fuerimus; exspectationi
nostrae male provisum est, si oleo nostro effuso, clausis januis sicut fatui mendicemus.» Providerant etiam sibi
ex consilio sanctissimi fratres, et domini Papae auctoritate muniti erant, ne quis gaudium suum tollere posset ab
eis, et aliorum consolatio eis fieret tribulatio, et eorum inopia aliorum plenitudinem cumularet. His aliisque
rationibus servi Dei expugnaverant petitores, et jam divulgatum erat ubique, Abbatem sic statutum in Ecclesia a
Deo, sicut in Hebraeorum populo Moyses fuit, qui 0283D cum non esset pontifex, Aaron tamen unxit et sacravit
pontificem; et dispositionibus ejus tota Levitica omni tempore successio paruit.
CAPUT V. De reditu Bernardi ex Italia, et de monasterii Clarae-Vallis in locum capaciorem translatione.
28. Jam Alpes transcenderat (an. 1135), et descendebant in occursum ejus de summis rupibus pastores, et
armentarii, et agreste hominum genus, et conclamabant a longe benedictionem petentes: et reptabant per fauces
montium, regredientes ad caulas suas, colloquentes ad invicem 1103 et gaudentes, quod Sanctum Domini
vidissent, et manu 0284A ejus super se extensa optatae benedictionis gratiam accepissent. Tandem Chrysopolin
veniens, usque Lingonas solemniter deducitur: circa quos fines fratres ei Clarae-Vallenses occurrunt, provoluti
genibus, surgunt ad oscula; et vicissim ei colloquentes, Claram-Vallem eum deducunt alacriter. Adsunt fratres
congregati in unum, et mira devotione dilectum Patrem suscipiunt. Agitur sine tumultu cum omni gravitate
laetitia. Facies quidem purior hilaritatem dissimulare non poterat: sed castigatus actionum et locutionum modus
metas proprias non transgrediebatur, et cohibebant se affectiones ipsae, ne quid agerent, in quo dissolutionis nota
religionis maturitatem offenderet. In tanta Abbatis mora nihil in Clara-Valle potuit diabolus texere, nihil interim
0284B rubiginis sinceris affricuit mentibus; nec in aliqua parte domus Dei supra petram fundata mota est. Ita opus
suum Servus Dei absens corpore, praesens spiritu, orationum instantia munierat et solidarat, ut nec rima aliqua in
tantis constructionibus hiscere videretur. Nullae in adventum ejus lites servatae sunt, non odia nutrita in
praesentia judicis eruperunt. Nihil juniores adversus priores de austeritate vel duritia, nihil priores adversus
juniores de dissolutione aliqua vel remissione causati sunt. Integer universorum status, concors societas, vera
unitas; omnes unius moris in domo Dei, in pace et sanctimonia inventi sunt, ascendentes scalam Jacob, et
festinantes ad intuitum Dei, cujus delectabilis aspectus in superioribus eminebat. Abbas itaque non 0284C
immemor ejus qui ait: Videbam Satanam sicut fulgur cadentem de coelo (Luc. X, 18); eo humilior erat, et
subjectior Deo, quo intelligebat desideriis suis Deum adesse propitium. Nec de hoc in se gloriabatur, quod
subjiciebantur ei daemonia: quin potius in Domino gaudebat, quod nomina fratrum suorum scripta videbat in
coelo, quorum unanimitas immaculatam se ab hoc saeculo custodiret.
29. Aderant ei in consiliis venerabiles fratres sui; aderat Godefridus Prior ejusdem loci, propinquus ejus in carne
et spiritu, vir sapiens et constans, qui etiam religionis et prudentiae merito postea in Ecclesia Lingonensi factus
episcopus, et sanctitatis formam retinens, et dignitatis in qua est honorem 0284D non minuens, usque hodie
ingrediens et egrediens laudabiliter perseverat. Hic ergo atque alii plures viri providi, et de communi utilitate
solliciti, Virum Dei, cujus conversatio in coelis erat, aliquando descendere compellebant, et indicabant ei quae
domus necessitas exigebat. Insinuant itaque ei locum angustum et incommodum in quo consederant, nec
capacem tantae multitudinis; et cum quotidie catervatim adventantium numerus augeretur, non posse eos intra
constructas recipi officinas, et vix oratorium solis sufficere monachis. Addunt etiam se considerasse inferius
aptam planitiem, et opportunitatem fluminis quod infra illabitur, ibique locum esse 0285A spatiosum ad omnes
monasterii necessitates, ad prata, ad colonias, ad virgulta et vineas: et si silvae videatur deesse clausura, facile
hoc parietibus lapideis, quorum ingens ibi copia est, posse suppleri. In primis Vir Dei non acquievit consilio.
«Videtis,» inquit, «quia multis expensis et sudoribus jam domus lapideae consummatae sunt, aquaeductus cum
maximis sumptibus per singulas officinas traducti. Si haec omnia confregerimus, poterunt homines saeculi male
de nobis sentire, quod aut leves sumus et mutabiles; aut nimiae, quas tamen non habemus, divitiae nos faciunt
insanire. Cumque certissimum vobis sit, penes nos non esse pecunias; verbo evangelico vobis dico, quia
aedificaturo turrim, futuri operis necesse est supputare 0285B expensas: alioquin cum coeperit, et defecerit, dicetur:
Hic homo fatuus coepit aedificare, et non potuit consummare (Luc. XIV, 30).»
30. Ad haec fratres respondent: «Si consummatis iis quae ad monasterium pertinent, habitatores cessasset mittere
Deus, stare posset sententia, et cessandum ab operibus rationabilis esset censura. Nunc vero cum quotidie
gregem suum Deus multiplicet, aut repellendi sunt quos mittit, aut providenda mansio in qua suscipiantur. Nec
1104 dubium est, qui parat mansores, quin praeparet mansiones. Absit autem ut pro diffidentia sumptuum
confusionis hujus incurramus discrimina!» Audiens haec Abbas, fide et charitate eorum delectatus est, et
aliquando 0285C tandem consiliis acquievit; plurimis tamen prius super hoc ad Deum precibus fusis, nonnullis
quoque revelationibus praeostensis. Gavisi sunt fratres, ubi effusum est verbum in publicum.
31. Audivit hoc sanctae memoriae nobilissimus princeps Theobaldus, et multa in sumptus dedit, et ampliora
spopondit subsidia. Audierunt episcopi regionum, et viri inclyti, et negotiatores terrae, et hilari animo sine
exactore ultro ad opus Dei copiosa contulere suffragia. Abundantibus sumptibus, conductis festinanter operariis,
ipsi fratres per omnia incumbebant operibus. Alii caedebant ligna, < alii lapides conquadrabant, alii muros
29

