0221
ADMONITIO IN LIBROS SEQUENTES DE VITA ET RES GESTIS S. BERNARDI, Ubi de illustri
genere ejusdem.
1057-1058 I. Vix quisquam sanctorum est, qui tot rerum suarum gestarum praecones, tamque eximios et

probatae fidei scriptores habuerit, quam beatus Bernardus: cujus vitam et praeclara facta tres auctores
clarissimi, continuato sermone, quasi ex condicto sunt persecuti; nempe Guillelmus olim Sancti-Theoderici
prope Remos abbas, sed tunc monachus Signiacensis, Ernaldus Bonae-Vallis in agro Carnutensi abbas, et
Gaufridus ipsius Bernardi notarius; omnes quasi testes rerum oculati. His accesserunt alii post eos; Alanus
episcopus Autissiodorensis, et ut alios posteriores praetermittam, Joannes Eremita, et multi alii recentiores:
quos inter Philotheus, verum an fictum nomen, monachus Clarae-Vallensis, Bernardi gesta carmine cecinit.
II. Librum primum de Vita sancti Bernardi, vivente ipso Bernardo, sed nesciente, scriptum fuisse diserte asserit
in Praefatione ejus auctor Guillelmus, pridem Sancti-Theoderici abbas, sed tunc jam monachus Signiacensis
coenobii in pago Regitestensi dioecesis Remensis, ad quod desiderio solitudinis et quietis sese contulerat,
testante Burchardo abbate Balernensi in subscriptione ejusdem libri primi. Tempus Guillelmi secessus
Signiacum intelligitur ex chartaceo Sancti-Theoderici libro, in quo Helinus abbas, ejus apud SanctamTheodericum successor, anno 1135 primum nominatur. Quo anno inchoatus sit a Guillelmo liber iste, non
constat. Certe post translationem monasterii Clarae-Vallensis in capaciorem locum, novamque aedium
fabricationem, ex num. 34 et 62; itemque post schismata Ecclesiae sedata, et confutatas haereses, ex num. 40;
adeoque post annum 1140, et forte post 1145. Porro ante Bernardum obiit Guillelmus, de quo plura in tomo V,
in Admonitione praefixa epistolae ad fratres de Monte-Dei, et in Notis fusioribus ad epistolam 85.
III. Vitam a Guillelmo inchoatam mortuo Bernardo persecutus est secundo libro Ernaldus seu Arnoldus abbas
Bonae-Vallis, non ejus, quae in dioecesi Vesontionensi; neque alterius, quae in Rutinensi Ordinis Cisterciensis;
sed illius, quae est in agro Carnutensi Nigrorum monachorum: ad quem Arnoldum extrema Bernardi epistola
310 scripta est, quidquid alii in contrarium sentiant. Vide notas fusiores ad epistolam 310. Hunc librum adortus
est Ernaldus rogatu Clarae-Vallensium, qui prae modestia hanc provinciam in ipsum rejecerunt, ut in
Praefatione libri secundi auctor testatur, qui opus imperfectum moriens reliquit.
IV. Superioribus duobus libris tres adjecit Gaufridus, non alius sine dubio quam ipsius Bernardi notarius;
distinguendus utique a Gaufrido de Perona, cujus mentio in lib. IV, num. 16; itemque a Godefrido Bernardi
consanguineo, et conversionis socio, postmodum priore Clarae-Vallensi, ac demum episcopo Lingonensi, qui
tandem ad privatam Clarae-Vallensium vitam sese recepit, ibidemque mortuus est VI Idus Novembris anni
1164. Gaufridus vero in Praefatione trium sequentium librorum lugens scribit, post annos a sua ipsius
conversione circiter tredecim, acerba morte ab se avulsum fuisse Bernardum: atque adeo Gaufridi conversio
anno 1140 accidisse dicenda est. Is patria Autissiodorensis, ante suam conversionem Petri Abaelardi discipulus
fuit, et quidem clericus, ut patet ex libro Declamationum, cujus et ipse auctor est, num. 13: «Postremo et nos in
clero fuimus.» Post conversionem Bernardi una cum Nicolao Clarae-Vallensi notarius, ac peregrinationum
socius, dein Bernardo mortuo Igniaci primum, tum Clarae-Vallis post Fastredum abbas anno 1162, cui loco
quadrienno circiter praefuit, ex Chronico Clarae-Vallensi apud Chiffletium: sed postmodum a suis vexatus,
abbatiam dimisit anno 1165, et ad Fossam-Novam in Italia se recepit; ubi et abbas postmodum fuit, ac demum
Altae-Cumbae, ut fusius in eodem Chronico legitur. Ibidem quaedam ejus opera recensentur, nempe opus
insigne super Cantica canticorum, Vita sancti Petri archiepiscopi Tarentasiensis, et plures alii libri et sermones.
Exstat apud Baronium ejusdem epistola ad Henricum cardinalem et episcopum Albanensem, atque domini
papae vicarium seu legatum, scripta de quadam nova controversia, quam reversus in Galliam comperit, scilicet
«de substantia aquae, quae vino mista in calice offertur, an et ipsa similiter cum 0223 eodem vino in sanguinem
Domini convertatur.» Item ejusdem est libellus contra capitula Gilleberti Porretani Pictaviensis episcopi, quem
libellum post libros de Vita Bernardi cum aliis ejus Opusculis referemus. Denique scripsit etiam contra
Abaelardum, ut mox dicemus, et sermonem edidit de sancto Bernardo inferius edendum cum ejusdem
commentariolo in Orationem dominicam. An autem Bernardi Vitam, cujus fragmenta tertio loco proferemus;
secundamque partem libri sexti de miraculis Bernardi, praeter libros tres jam memoratos, composuerit, nunc
dispiciendum.
V. Quinque libris de Vita Bernardi mox dictis subjicimus libros duos Miraculis ejusdem: unum, a variis
auctoribus scriptum; alterum, ex Magno Exordio Cisterciensi collectum, atque ex fragmentis Herberti ex
monacho Clarae-Vallensi archiepiscopi Turritani in Sardinia, qui libros tres de Miraculis suorum
Cisterciensium composuit, editos apud Chiffletium. Prior liber Miraculorum dividitur in tres partes: quarum
prima scripta est a Philippo monacho Clarae-Vallensi ad Samsonem Remorum archiepiscopum; altera, ab aliis
Clarae-Vallensibus, quibus Philippus ipse hanc curam injunxit. Ex his unus est Gaufridus, 1059-1060 tertiae
partis item scriptor in epistola ad Hermannum episcopum Constantiensem, de miraculis scilicet, quae a Spira
usque Leodium a Bernardo facta viderat. Huic alia ejusdem argumenti succedit epistola Gaufredi monachi
«magistro suo charissimo Archenfredo et utrique capitulo fratribus suis uterinis.» Hunc porro Gaufridum
1

