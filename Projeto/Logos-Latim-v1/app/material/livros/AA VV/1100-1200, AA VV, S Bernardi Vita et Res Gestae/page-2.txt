eumdem esse, qui tres posteriores Vitae libros scripsit, non dubito. Neque enim assentior Carolo de Visch, qui
hos libros Gaufrido notario tribuit; illam vero partem libri de Miraculis Gaufrido Autissiodorensi: quem a
Gaufrido notario minime distinguendum esse probat Helinandus monachus in Chronico his verbis: «Hujus
Petri, scilicet Abaelardi, aliquando fuerat discipulus Gaufredus Autissiodorensis, qui multo tempore fuit
notarius sancti Bernardi; qui inter caetera de eodem Petro dixit: Ego mihi aliquando recolo magistrum fuisse
illum, qui pretium redemptionis nostrae evacuans, nihil aliud in sacrificio Dominicae passionis commendabat,
nisi virtutis exemplum, et amoris incentivum, etc. Benedictus Deus, qui mihi simul et vobis magistrum dedit
meliorem,» Bernardum, «per quem prioris redarguit ignorantiam, et insolentiam confutavit: secundum quem
tria specialia in passione sua Christus nobis exhibuit, exemplum virtutis, incentivum amoris, et sacrificium
redemptionis.» (Apud Bernardum tomi secundi Opusculo XI, num. 25.) «Haec et alia multa,» addit Helinandus,
«dictus Gaufredus contra Petrum magistrum suum fortiter et catholice scripsit.» Ad Gaufridum Nicolaus
Clarae-Vallensis scripsit epistolam 42, pro episcopo Aletensi. Haec de Gaufrido aliisque vitae prioris et
miraculorum scriptoribus sufficiant: de aliis scriptoribus post ipsa miracula agendum.
VI. Non est praetermittendum hoc loco, Petrum Franciscum Chiffletium, Societatis Jesu presbyterum eruditum,
anno 1660 Divione vulgasse Diatribam de illustri genere sancti Bernardi, ut ostenderet Romani Breviarii
clausulam, qua sanctus Bernardus honesto loco natus dicitur, esse infra ejus dignitatem: cum illum utroque
parente fuisse constet perquam nobilem. Diatribae appendicem cum probationibus variisque monumentis
adjecit. Haec in pauca contrahere juvat.
VII. Tecelinus, Bernardi pater, «vir antiquae et legitimae militiae,» id est, probatae nobilitatis, quam equestrem
vocamus, fuisse perhibetur a Guillelmo abbate, cap. 1. Huic agnomen erat Sorus, id est Subrufus, a colore
scilicet capillitii, in diplomate Hugonis, secundi Burgundiae ducis pro Cabillonensi Sancti-Marcelli monasterio:
cui diplomati primo loco post Rainerium Ducis dapiferum subscribit Tecelinus ante Bernardum de Monte-Forti,
Warnerium de Sumbernone, aliosque nobilissimos viros. «Guido de Acro-Monte,» testante Alberico TriumFontium monacho, «fuit ex parte matris frater Tesselini Sori de Fontanis, qui fuit pater Bernardi ClaraeVallensis abbatis; fuitque ex alia parte frater Ulrici, sub quo fundata est abbatia Morimundi.» Guidonis
nobilitas probatur ex ejus conjunctione cum Hescelina domina de Mulleio,» Holdoini filia, qui Holdoinus
«Gaufridum Jonae-Villae dominum habuit fratrem.» Haec de linea paterna.
VIII. Ad maternam quod attinet, Bernardi mater Aleth seu Alaysia, quam tertiae Vitae scriptor unus Elizabeth,
forte librarii errore, appellat, fuit «filia Bernardi Montis-Barri domini, viri potentis et magni secundum saeculi
dignitatem, et ex antiqua, sicut asserunt multi, Burgundiae ducum generositate trahens originem, «ut ex Joanne
Eremita, quartae Vitae scriptore, discimus. In Necrologio Divionensis monasterii Sancti-Benigni, ubi primum
sepulta fuit, simpliciter laica dicitur, efferturque hoc modo ejus memoria, «Kalendis Septembris obiit Alaysa
laica:» quo nomine distingui solent in illo Necrologio etiam illustres personae a sanctimonialibus. In hunc diem
incidit festum sancti Ambrosii seu Ambrosiniani confessoris, teste Joanne Eremita, apud Fontanas celebrari
solitum: quem nonnulli cum sancto Ambrosio Mediolanensi antistite perperam hic confundunt. Rainardus
Montis-Barri dominus, Bernardi avunculus, et Alaysiae germanus fuit. Tam illustre cum fuerit ex utroque
parente Bernardi genus, non mirum si Guido ejus primogenitus frater «vir magnus» a Guillelmo appellatur in
cap. 3; uxor ejus, «nobilis juvencula:» soror vero ejus Humbelina, «adolescentula nobilis,» quae «cum comitatu
superbo et apparatu» incedebat, ex cap. 6. Haec ex Chiffletio. Quibus adde Galdricum, Bernardi avunculum, a
Guillelmo vocari, num. 10, «potentem in saeculo, et in saecularis militiae gloria nominatum, dominum castri in
territorio Aeduensi, quod Tuillium dicitur.» Josbertus de Firmitate, quae super Albam sita est, «vir nobilis, et
secundum carnem» Bernardi «propinquus» erat, ex eodem Guillelmo num. 43. Denique Rainerius miles erat
frater Godefridi, ex Priore Clarae-Vallensi episcopi Lingonensis, qui Bernardum consanguinitate attinebat.
Porro Chiffletius probat sancti Bernardi paternum genus, quod a Fontanis appellationem habet, per
Bartholomaeum Sumbernionensem (quae familia in veterum Burgundiae ducum regium sanguinem, enubentis
filiae haeredis affinitate transfusa est) ad nostra usque tempora propagatum fuisse. Caetera quae de illustri
Bernardi genere apud eumdem Chiffletium vel minus certa, vel minus necessaria videntur, consulto praeterimus:
hoc tantum addito, monasterii Clarae-Vallensis stemma, quod in scuto nigro baltheum auri sive argenti, minii
ductu gemino tessellatum praefert, non esse derivatum, et quidam volunt, a sancti Bernardi insigni gentilitio, sed
a Campaniae ducum familia, ex quibus Hugo Claram-Vallem fundavit; senas vero fascias ex auro et cyano
dextrorsus obliquatas in margine purpureo, quod Cisterciensis Ordinis symbolum est, petitum a Burgundiae
ducum familia, quorum maxime beneficiis et auctoritate Ordo Cisterciensis fundatus est. In fine hic monemus ea
quae ansulis in consequentibus offendes ab Horstio ex codice Campensi, vel a nobis addita fuisse.

2

