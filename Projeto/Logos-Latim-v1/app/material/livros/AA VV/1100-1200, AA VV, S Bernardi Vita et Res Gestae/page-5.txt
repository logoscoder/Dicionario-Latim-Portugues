futuro in eo, in quo proficiens de hoc saeculo migravit. Obdormivit autem psallentibus clericis qui convenerant,
et ipsa pariter psallens, ut in extremis quoque, cum jam vox ejus audiri non posset, adhuc moveri labia
viderentur, et lingua palpitans Dominum confiteri. Demum inter litaniae supplicationes, cum diceretur, «Per
passionem et crucem tuam libera eam, Domine,» elevans manum signavit se, et emisit spiritum, ita ut manum
non posset deponere quam levaverat.
1065 CAPUT III. De studio tuendae castitatis, deque vitae religiosae proposito, et allectis in eamdem sententiam
fratribus suis, aliisque sociis.
0230B
6. Ex hoc Bernardus suo jam more, suo jure victitare incipiens, eleganti corpore, grata facie praeeminens,
suavissimis ornatus moribus, acri ingenio praeditus, acceptabili pollens eloquio, magnae spei adolescens
praedicabatur. Cui tanquam ingrediens saeculum, plures se viae saeculi ipsius offerre coeperunt, et in omnibus
assurgere prosperitates vitae hujus, et magnae spes undique arridere. Obsidebant autem benignum juvenis
animum sodalium dissimiles mores, et amicitiae procellosae, similem sibi efficere gestientes. Quae si ei
dulcescere perstitissent, necesse erat amarescere illi, quod in hac vita dulcius cordi ejus insederat, castitatis
amorem. 0230C Cui praecipue invidens coluber tortuosus, spargebat laqueos tentationum, ac variis occursibus
calcaneo ejus insidiabatur. Cum enim aliquando curiosius aspiciendo, defixos in quamdam oculos aliquandiu
tenuisset; continuo ad se reversus, et de semetipso erubescens apud semetipsum, in se ipsum ultor severissimus
exarsit. Stagno quippe gelidarum aquarum, quod in proximo erat, collo tenus insiliens, tandiu inibi permansit,
donec pene exsanguis effectus, per virtutem gratiae cooperantis etiam a calore carnalis concupiscentiae totus
refriguit, induens illum castitatis affectum, quem induerat qui dicebat: Pepigi foedus cum oculis meis, ut ne
cogitarem quidem de virgine (Job XXXI, 1).
7. Circa idem tempus instinctu daemonis in lectum 0230D dormientis injecta est puella nuda. Quam ille sentiens,
cum omni pace et silentio partem ei lectuli quam occupaverat, cessit, et in latus alterum se convertit, atque
dormivit. Misera vero illa aliquandiu jacuit sustinens et exspectans, deinde palpans et stimulans: novissime cum
immobilis ille persisteret, illa, licet impudentissima esset, erubuit; et horrore ingenti atque admiratione perfusa,
relicto eo surgens aufugit. Contigit item ut cum sociis aliquantis apud matronam aliquam Bernardus hospitaretur.
Considerans autem mulier adolescentem 0231A decorum aspectu, capta est laqueo oculorum suorum, et in
concupiscentiam ejus exarsit. Cumque tanquam honoratiori omnium, seorsum ei fecisset lectulum praeparari,
surgens ipsa de nocte impudenter accessit ad eum. Quam Bernardus sentiens, nec consilii inops, clamare coepit:
Latrones! latrones! Ad quam vocem fugit mulier, familia omnis exsurgit, lucerna accenditur, latro quaeritur, sed
minime invenitur. Ad lectulos singuli redeunt, fit silentium, fiunt tenebrae sicut prius, pausant caeteri, sed non
illa misera requiescit. Exsurgit denuo, et Bernardi lectulum petit; sed denuo ille proclamat: Latrones! latrones!
Quaeritur iterum latro, latet iterum, nec ab eo qui solus noverat, publicatur. Usque tertio improba mulier sic
repulsa, 0231B vix tamdem seu metu, seu desperatione victa cessavit. Cum autem die sequenti iter agerent,
arguentes Bernadum socii, quosnam toties ea nocte latrones somniaverit, perquirebant. Quibus ille: Veraciter,
inquit, aderat latro, et quod mihi pretiosius est in hac vita, castitatem videlicet, hospita nitebatur auferre,
incomparabilemque thesaurum.
8. Inter haec tamen cogitans et perpendens, quod vulgo dicitur, non esse tutum diu cohabitare serpenti; fugam
meditari coepit. Videbat enim mundum et principem ejus exterius sibi multa offerentem, magnas res, spes
majores, sed fallaces omnes, et vanitates vanitatum, et vanitatem omnia. Veritatem vero ipsam interius jugiter
audiebat clamantem ac dicentem: Venite ad me, omnes qui laboratis et 0231C onerati estis, et ego reficiam vos.
Tollite jugum meum super vos, et invenietis requiem animabus vestris (Matth. XI, 28, 29). Perfectius vero
relinquere mundum deliberans, coepit inquirere et investigare, ubi certius ac purius inveniret requiem animae
suae sub jugo Christi. Inquirenti autem occurrit Cistercii innovatae monasticae religionis nova plantatio; messis
multa, sed operariis indigens, 1066 cum vix adhuc aliquis conversionis gratia illuc declinaret, ob nimiam vitae
ipsius et paupertatis austeritatem. Quae tamen cum animum vere Deum quaerentem minime terrerent, posthabita
omni haesitatione ac timore, illuc vertit intentionem, posse se aestimans omnino ibi delitescere, et abscondi in
abscondito 0231D faciei Dei ab omni conturbatione hominum; maximeque ad effugium vanitatis; seu de saeculari
generositate, seu de acrioris ingenii gratia, seu etiam forte de alicujus nomine sanctitatis.
9. Ubi vero de conversione tractantem fratres ejus, et qui carnaliter eum diligebant, persenserunt; omnimodis
agere coeperunt, ut animum ejus ad studium possent divertere litterarum, et amore scientiae saecularis saeculo
arctius implicare. Qua nimirum suggestione, sicut fateri solet, propemodum retardati fuerant gressus ejus: sed
matris sanctae memoria importune animo ejus instabat, ita ut saepius sibi occurrentem videre videretur,
conquerentem et 0232A improperantem, quia non ad hujusmodi nugacitatem tam tenere educaverat, non in hac spe
erudierat eum. Demum cum aliquando ad fratres pergeret, in obsidione castri, quod Granceium dicitur, cum duce
Burgundiae constitutos, coepit in hujusmodi cogitatione vehementius anxiari. Inventaque in itinere medio
ecclesia quadam, divertit, et ingressus oravit cum multo imbre lacrymarum, expandens manus in coelum, et
effundens sicut aquam cor suum ante conspectum Domini Dei sui. Ea igitur die firmatum est propositum cordis
ejus.
5

