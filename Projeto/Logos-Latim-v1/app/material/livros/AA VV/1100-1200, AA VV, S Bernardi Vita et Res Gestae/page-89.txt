7. Erat in ecclesia sancti Saturnini, in qua hospitabamur, canonicus quidam Regularis, Joannes nomine,
peritissimus medicae artis. Is ergo septem, ut dicebatur, mensibus decubans, a sancto Pascha ita languebat, ut
quotidie solum ejus obitum exspectarent. Defecerant tibiae ejus, ita ut nequaquam viderentur puerilibus
brachiis grossiores. Specialiter sane dextri femoris nervus aruerat, ut a sancto Pascha ad modicum quidem
posset extendere genu. Languebat miser semivivus, et quotidie responsum mortis habens in se ipso, et ne ad
urinam quidem aut egestionem surgere omnino valebat. Ob 0413B fetorem denique et languorem extra
monasterium factus, erat in burgo collocatus, non sustinentibus canonicis praesentiam ejus. Rogat ergo
obnixius ut prope dominum Abbatem deferatur, et portant sex viri in grabato in cameram, quae proxima erat
hospitio nostro. Ibi visitatus a domino Abbate, confessus est ei peccata sua, et pro sua liberatione et sanitate
obnixius obsecrabat. Ubi ergo benedixit ei dominus Abbas, exivit de camera, et ivimus nos quoque cum eo.
Ibat autem secum cogitans et dicens tanquam servus fidelis: «En, Domine, signa quaerunt, et nihil proficimus
aliter; quousque dissimulaveris?» Et continuo exsiliens ille cucurrit post nos, ita ut vix ingressi essemus
hospitium, 0413C quando sequentem nos vidimus, et ambulantem, ut ipse dicebat, non viribus, sed virtute
divina. Exinde pergit ad ecclesiam gratias agens Deo, et fratres cantantes cum eo, «Te Deum laudamus.»
Quanta devotione domini Abbatis oscularetur pedes, scire potest nemo, nisi qui vidit.
8. Puer quidam septennis, ut dicebatur, languens inter brachia matris ignorantis quaenam esset passio, cum
benedictus a domino Abbate reverteretur, continuo vomuit lapidem, quem multi quoque viderunt, et sanus
factus est ex illa hora. In ipsa civitate hominem jam senem, qui unius oculi lumen amiserat, per signum
crucis illuminavit. Sic et puerum, qui utroque oculo caecus erat, alterum vero jam majoris aetatis caecum
similiter illuminavit. Fuit 0413D in ipsa urbe mulier quaedam, quae subitum in capite dolorem sentiens dixit,
«Quia non comedam donec veniam ad Virum Dei:» dehinc cum cogeret eam vir ejus ut comederet, ubi
primum gustavit panem, paulo minus suffocata, et arctata gutture pervasa est a daemonio. Exinde per
triduum non poterat comedere aut bibere quidquam, donec praesentata domino Abbati, benedictum panem et
aquam sumpsit de manu ejus. Praecepit deinde dominus Abbas, ut juxta nos in capella pernoctaret, volens ad
eam sine turba venire secretius. In nocte vero conqueri coepit vehementius, ita ut nunc quidem daemon, nunc
femina loqueretur, et modo in sinistram, 1195 modo in dexteram partem vertebatur lingua, secundum quod
mutabatur loquentis persona. Dicebat 0414A daemon audientibus universis qui astabant, «Quia non egrediar
donec veniat Abbas, donec veniat Abbaticulus.» Admonitus interim dominus Abbas in somnis venit ad eam;
et quam in tanto cruciatu invenerat, quietam omnino dimisit. Et protinus mane facto celebrans Missarum
solemnia, dedit ei communionem sanctam, et incolumem remisit in domum suam
9. Ex his qui manus habebant intortas in partem alteram, et digitos in partem replicatos, tres sanavit
Tolosae, tres in confiniis ejus. Allata est enim ad eum puella quaedam dum oblationem susciperet; et signans
manum, atque apprehendens digitos cum omni facilitate aperuit. Id ipsum quoque de duobus aliis fecit, nisi
quod alterius, cujus erat manus contracta utraque, 0414B erubescens propter episcopos qui praesentes erant,
parumper aperuit, et sic tradidit militi cuidam de Templo qui praesens erat, ut ipse perficeret. Quartum ab
hoc incommodo liberavit infantem quem dam apud Dameyseriam, vidente domino Engolis mensi episcopo,
et stupente quod ubi signavit manum et dimisit, ipsa quasi esset chorda quaedam, in bonum statum conversa
est, et digiti aperiri coeperunt. Ibidem sane in hora eadem et surdum fecit audire, et mutum loqui. Quintum
mancum sanavit in castro quod dicitur Viride-Folium, ubi sedes est satanae; et ipse pessimi, ni fallor,
haeretici puer erat. Sextum sanavit in castro quod dicitur Sanctus-Paulus, quos ex servientibus domini legati
remanere 0414C in terra aliena febris gravissima coegisset, nisi subvenisset eis coelestis medicina panis
benedicti.
10. In Albigensi civitate factum est, quod caeteris non immerito miraculis credimus praeferendum. Erat
enim populus civitatis illius super omnes qui in circuitu ejus sunt, haeretica pravitate contaminatus, ut
audivimus; ita ut domino legato, qui per biduum ante nos venerat, cum asinis et tympanis exierint obviam, et
cum signa pulsarent ad populum convocandum, ad Missarum solemnia celebranda, vix convenere triginta.
Tertia die dominus Abbas cum multa populi laetitia susceptus est. Sed tanta mala de illis audierat, ut penitus
non acceptaret devotionem eorum. Sequenti vero die, cum 0414D beati Petri solemnitas esset, tanta ad
audiendum verbum Dei multitudo convenit, ut non caperet eos grandis ecclesia. Quos allocutus dominus
Abbas: «Seminare, inquit, veneram, sed praeoccupatum a semine pessimo agrum inveni. Verumtamen, quia
rationalis est ager, Dei enim agricultura vos estis, ecce ostendo vobis semen utrumque, ut sciatis quid eligere
debeatis.» Et incipiens a Sacramento altaris per singula capitula, quid haereticus praedicaret, quaeve esset
fidei veritas, diligentius exponebat. Demum interrogavit eos quid eligerent: et respondens omnis populus
coepit abominari et detestari haereticam pravitatem, et cum gaudio suscipere verbum Dei, et catholicam
veritatem. «Poenitemini, inquit, igitur quicunque contaminati estis, redite ad Ecclesiae 0415A unitatem. Et ut
sciamus quis poenitentiam agat et suscipiat verbum vitae, levate in coelum dextras in signum catholicae
unitatis.» Factum est ergo, ut 0416A levantibus omnibus dextras in coelum cum exsultatione, ipse sermoni
finem imponeret. Et nos quoque epistolam terminemus. Valete.
89

