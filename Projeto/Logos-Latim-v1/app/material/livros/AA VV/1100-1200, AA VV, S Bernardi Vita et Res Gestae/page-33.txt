aliquando extollamini: nec aliorum curantes judicia, excidatis in nugas: singula vero prosequentes, vos servos
inutiles reputetis. Eundum est autem quo nos obedientia vocat, et hujus domus fraternitatem <al. paternitatem>,
et vestri custodiam Deo, pro quo hunc assumimus laborem, confidentes de ejus clementia, tradimus et
commendamus.»
42. Haec dicens, et benedicens, flentibus universis, discessit: et cum multa reverentia ubique susceptus, demum
Romam pervenit. In cujus adventu tam dominus Papa, quam fratres laetati sunt; et communicatis cum eo
consiliis, secundum rerum proventus et statum causarum Abbas alia via aggreditur: 0292D nec in curribus, nec in
equis spem ponens, sed colloquia quorumdam suscipiens, sciscitatur, quae sit eorum facultas, qui fautorum
animi; utrum errore, an malitia seducti, tantum scelus protrahant et protelent. Intelligit ex secretis clerum qui
cum Petro erat, de statu suo sollicitum, scire quidem peccatum, sed non audere reverti, ne perpetua notatus
infamia, vilis inter caeteros haberetur: et malle sub umbra honestatis interim sic esse, quam expelli a sedibus
suis, et publicae mendicitati exponi. Eorum qui de Petri prosapia erant, haec erat responsio: quia jam credi eis a
nemine posset, si demembrarent genus suum, et eum relinquerent, qui cognationis suae caput esset et dominus.
Caeteri juramento fidelitatis excusabant perfidiam, nec aliquis 0293A ex sana conscientia parti illi conferebat
suffragia. Denuntiabat itaque eis Abbas colligationes impietatis esse sacrilegas, et profanas conspirationes
legibus et canonibus condemnatas juramentis non posse muniri; non posse, nec debere veritatis sacramenta
mendacio suffragari. Insanire autem eos, qui rem illicitam sacramenti patrocinio constare existimant, cum
oporteat extraordinarias pactiones quocunque religionis obtentu sancitas, revocari <al. evacuari> in irritum, et
auctoritate divina dissolvi. Auditis his aliisque Viri Dei sermonibus defluebant a Petro, et quotidie partis illius
dissociatis agminibus, vincula rumpebantur: ipsius quoque Petri animus tabescebat, quia se quotidie minui,
Innocentium vero crescere minime dubitabat. Defecerant 0293B pecuniae, contabuerat curiae amplitudo, aruerant
ministeria domus. Rarus mensam ejus frequentabat conviva, deliciae in plebeia cibaria commutatae, cultus
obsequentium vetustate obscurus, stipendiarii aere alieno oppressi, et tota domus effigies pallida, dissolutionem
proximam indicabat.
43. Interea rex Siciliae Rogerius, qui solus jam ex principibus obedire papae Innocentio detrectabat, ad eum
mittit, petens, ut Haimericum cancellarium suum, et Abbatem Clarae-Vallensem ad se mitteret: nihilominus a
Petro Leonis idem petens, ut Petrum sibi Pisanum a suo latere delegaret. Aiebat autem se dissensionis hujus,
quae jamdiu induruerat, velle scire originem; et cognita veritate, 0293C aut corrigere errorem, aut sancire
sententiam. Mittebat autem in dolo, quia audierat Petrum Pisanum eloquentissimum esse, et in legum et
canonum scientia nulli secundum; putabatque si eloquentiae ejus in publico consistorio audientia praeberetur,
declamationibus rhetoricis simplicitatem Abbatis posse obrui, et silentium ei vi verborum et pondere rationum
imponi. Ne diu morer, venit pars utraque Salernum. Sed militaverat ultio, et praevenerat tanti sceleris
machinamentum. Parato namque ad bellum innumerabili exercitu adversus Rannulfum ducem, idem rex in
campum armatas produxerat acies: cum subito viso duce audacter obviam procedente, territus fugit, effusumque
exercitum praedae 0293D et caedibus exposuit, et innumeris militibus captis et interfectis, invitus Ducem ditavit
opibus. gloria sublimavit. Quae quidem ei juxta verbum Viri Dei omnia contigerunt. Cum enim primus eorum
qui vocati fuerant Abbas sanctus adveniens, Regem in castris positum invenisset, per multos dies vicinas acies,
ne committerent, impedivit: denuntians Regi, «Quia si 1110 conflictum inieris, victus et confusus abibis.»
Novissime vero cum ejusdem regis plurimum crevisset exercitus, ignorans quod non in multitudine foret eventus
belli, Virum sanctum quaerentem ea quae pacis erant, ulterius audire contempsit.
44. At ille ducem Rannulfum, et Catholicorum aciem verbis potentibus adhortatus, sicut Regi fugam, 0294A sic
illis victoriam pollicitus est et triumphum. Cumque ad proximam villulam declinasset, et instaret orationi,
repente fugientium et insequentium clamor auditur. Siquidem per eumdem locum fugientem Regis exercitum
Rannulfus persequebatur. Egressus itaque frater quidam ex his qui cum Abbate erant, uni ex militibus occurrit, et
quid accidisset, interrogabat. At ille, siquidem litteras noverat: Vidi, inquit, impium superexaltatum et elevatum
sicut cedros Libani; et transivi, et ecce non erat (Psal. XXXVI, 35, 36). Nec mora, Dux ipse secutus, ut
monachum vidit, sicut erat armatus, equo desiliit; et ejus pedibus advolutus: «Gratias, inquit, ago Deo, et fideli
servo ejus, quia non nostris viribus, sed ejus fidei collata haec victoria est.» Iterumque 0294B insiliens equo, hostes
insequebatur.
45. Nec tamen hac plaga, sibi inflicta coelitus, correctus est animus Regis, nec detumuit procella quam
conglomeraverat pravae mentis elatio: sed post fugam reversis qui evaserant, simulans alacritatem, regio se
ornatu attollens, stipata militibus curia, utramque partem praecipit accersiri; et prius instructo Petro, et multarum
promissionum auctoramentis accenso, de causae suae rationibus eloqui jubet. Prior itaque Petrus electionem
domini sui canonicam probare contendit; et verba sua multis legum et canonum assertionibus munit. At vero Vir
Dei non in sermone, sed in virtute regnum Dei esse intelligens: «Scio, inquit, Petre, te virum sapientem et
litteratum esse; et utinam sanior 0294C pars, et honestiora te occupassent negotia! utinam te patronum causa justior
et felicior obtineret! et sine dubio rationabilia allegantem nulla posset impedire facundia. Et nos quidem agrestes,
saepius ligonibus quam pragmaticis advocationibus <al. declamationibus> assueti, si causa fidei non urgeret,
institutum silentium teneremus. Nunc autem cogit nos charitas eloqui, quia tunicam Domini, quam in tempore
passionis nec ethnicus praesumpsit scindere, nec judaeus, fautore hoc Domino, Petrus Leonis lacerat et
33

