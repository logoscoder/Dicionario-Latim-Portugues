neglectum minus <al. non nimis neglectum>, sicut 0239B oportebat, curaretur, ad serviendum spiritui in servitio
Dei aptissimum instrumentum. Sed cum caro in eo ex dono praevenientis gratiae, et adjutorio subsequentis
naturae, et usu bono spiritualis disciplinae, vix jam aliquid concupisceret adversus spiritum, hoc est, quod
spiritum laederet; spiritus supra vires, supra virtutem carnis ac sanguinis, tanta adversus carnem concupiscebat,
ut infirmum animal cadens sub onere, usque in hanc diem non adjiciat ut resurgat. Quid enim dicam de somno,
qui in caeteris hominibus solet esse refectio laborum et sensuum, aut mentium recreatio? Extunc usque hodie
vigilat ultra possibilitatem humanam. Nullum enim tempus magis se perdere conqueri solet, quam 0239C quo
dormit, idoneam satis reputans comparationem mortis et somni: ut sic dormientes videantur mortui apud
homines, quomodo apud Deum mortui dormientes. Unde etiam si quem forte religiosum in dormiendo seu durius
stertentem audierit, seu minus composite jacentem viderit; patienter ferre vix potest, sed carnaliter eum seu
saeculariter dormire causatur. In ipso namque tenuem victum tenuis somnus comitatur. In neutro enim ullam
indulget corpori suo satietatem, nisi quod in utroque sumpsisse aliquid sat ei est. Quantum enim ad vigilias,
vigiliarum ei modus est non totam noctem ducere insomnem.
22. Porro ad comedendum usque hodie vix aliquando voluptate trahitur appetitus, sed solo timore 0239D defectus.
Etenim comesturus, priusquam comedat, sola cibi memoria satiatus est. Sic accedit ad sumendum cibum, quasi
ad tormentum. A primo siquidem conversionis suae anno, seu egressionis de cella Novitiorum, natura ejus, cum
tenerae nimis semper et delicatae complexionis fuisset, jejuniis multis et vigiliis, frigore et labore, durioribus et
continuis exercitiis attrita, corrupto stomacho, crudum continuo per os solet rejicere quod ingeritur. Quod si quid
naturali decoctione digestum transfunditur ad inferiora, ibi nihilominus partibus illis corporis non minoribus
infirmitatum incommodis obsessis, nonnisi cum gravi tormento egeritur. Si quid autem residuum est, ipsum est
alimentum corporis ejus qualecunque, non tam ad 0240A vitam sustentandam, quam ad differendam mortem.
Semper autem post cibum quasi pensare solitus est quantum comederit. Si quando vel ad modicum mensuram
solitam excessisse se deprehenderit, impune abire non patitur. Sed et usus parcimoniae sic ei in naturam versus
est, ut etsi aliquando corporalis sibi cujuslibet refectionis plus aliquid solito velit indulgere, vix possit. Sic autem
ab initio fuit, inter novitios novitius, monachus inter monachos, spiritu validus, corpore infirmus: nil indulgentiae
circa corporis quietem seu refectionem, nihil remissionis de communi labore vel opere fieri sibi aliquando
acquiescens. Caeteros namque sanctos esse arbitrabatur et perfectos; se vero sicut novitium 1072 et incipientem,
nequaquam emeritorum perfectorumque 0240B indulgentiis et remissionibus indigere, sed fervore novitio, et
Ordinis districtione, et rigore disciplinae.
23. Propter quod communis vitae seu conversationis ferventissimus aemulator, cum opus aliquod manuum
fratres actitarent, quod seu minor usus ei, seu imperitia denegabat; fodiendo, seu ligna caedendo, propriis
humeris deportando, vel quibuslibet laboribus aeque laboriosis illud redimebat. Ubi vero vires deficiebant, ad
viliora quaeque opera confugiens, laborem humilitate compensabat. Et mirum in modum is, qui tantam
contemplatione rerum spiritualium ac divinarum acceperat gratiam, circa talia non solum occupari patiebatur, sed
et 0240C plurimum delectabatur. Sed mortificata, ut dictum est, sensualitate, cujus seu curiositate, seu infirmitate,
in hujusmodi laborum corporalium distractionibus, perfectorum etiam quorumcunque mentes saepe necesse est,
etsi non intentione, certe memoria et cogitatione, ab interiore unitate spiritus aliquam pati dissolutionem: ipse
privilegio majoris gratiae in virtute spiritus simul et totus quodammodo exterius laborabat, et totus interius Deo
vacabat; in altero pascens conscientiam, in altero devotionem. Laboris ergo tempore et intus orabat seu
meditabatur absque intermissione exterioris laboris, et exterius laborabat absque jactura interioris suavitatis.
Nam usque hodie quidquid in Scripturis valet, quidquid in eis spiritualiter sentit, maxime in silvis 0240D et in agris
meditando et orando se confitetur accepisse; et in hoc nullos aliquando se magistros habuisse, nisi quercus et
fagos, joco illo suo gratioso inter amicos dicere solet.
24. Messis tempore fratribus ad secandum cum fervore et gaudio sancti Spiritus occupatis, cum ipse quasi
impotens et nescius laboris ipsius, sedere sibi et requiescere juberetur, admodum contristatus, ad orationem
confugit, cum magnis lacrymis postulans a Deo donari sibi gratiam metendi. Nec fefellit simplicitas fidei
desiderium religiosi. Continuo namque quod petiit, impetravit. Et ex illo die in labore illo prae caeteris peritum
se esse cum quadam jucunditate gratulatur: tanto in hoc opere devotior, quanto se in hoc ipso facultatem ex solo
0241A Dei dono reminiscitur accepisse. Feriatus autem ab hujusmodi labore vel opere, jugiter aut orabat, aut
legebat, aut meditabatur. Ad orandum si se solitudo offerret, ea utebatur: sin autem, ubicunque, seu apud se, seu
in turba esset, solitudinem cordis ipse sibi efficiens, ubique solus erat. Canonicas autem Scripturas simpliciter et
seriatim libentius ac saepius legebat, nec ullis magis quam ipsarum verbis eas intelligere se dicebat: et quidquid
in eis divinae sibi elucebat veritatis aut virtutis, in primae sibi originis suae fonte magis, quam in decurrentibus
expositionum rivis sapere testabatur. Sanctos tamen et orthodoxos earum expositores humiliter legens,
nequaquam eorum sensibus suos sensus aequabat, sed subjiciebat formandos: et vestigiis eorum 0241B fideliter
inhaerens, saepe de fonte unde illi hauserant, et ipse bibebat. Inde est quod plenus Spiritu, quo omnis sancta
Scriptura divinitus est inspirata, tam confidenter et utiliter ea usque hodie, sicut Apostolus dicit, utitur ad
docendum, ad arguendum, ad corripiendum (II Tim. III, 16). Et dum praedicat verbum Dei, quidquid de ea affert
in medium, sic patens et placens efficit, et circa id unde agitur efficax ad movendum, ut mirentur omnes tam
saeculari quam spirituali praediti doctrina, in verbis gratiae quae procedunt de ore ejus.
9

