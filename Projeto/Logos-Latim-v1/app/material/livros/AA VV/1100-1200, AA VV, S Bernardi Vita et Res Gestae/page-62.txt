laetitia Jerusalem, tu deliciae tui saeculi, et unicum tui temporis decus; oliva fructifera, vitis abundans, palma
florida, cedrus multiplicata, platanus exaltata. Vas electionis, et vas honoris in domo Dei; vas auri solidum,
ornatum omni lapide pretioso, fide et sanctitate solidum, et variis charismatibus tanquam gemmis ornatum. Tu
Ecclesiae sanctae fortissima splendidissimaque columna, tu vehemens tuba Dei, tu dulcissimum sancti Spiritus
organum, pios oblectans, desides excitans, debiles portans. Cujus medicinalis manus et lingua morbos utraque
curabat: illa, corporum; 0358A ista, animorum. Cujus erat simplex habitus, simplex vultus, dulcis facies, gratiosus
aspectus. Cujus denique vita fructuosa, cujus mors pretiosa: quia tibi quoque Christus vivere fuit, et mori lucrum.
Quod si nobis alterum fortassis utilius, sed alterum multo melius tibi. Et quod tibi tam commodum, nobis, si pie
sapimus, non potest non esse jucundum. Caeterum etsi pium est congaudere tibi, Pater bone, qui in gaudium
Domini tui feliciter introisti: non tamen impium super nos ipsos flere, quos nimirum, abeunte te, solito gravius
horror geminus circumsepsit, dum nobis est vita taedio, mors timori. Et si pium congaudere tibi, qui beato
transitu mortis ad torrentem voluptatis, quem ardenter sitiebas, accessisti: nostram tamen vicem dolere 0358B non
impium, quibus et vivendi omnis pariter est sublata suavitas, et moriendi necdum collata securitas. Et si pia tibi
impenditur gratulatio, felix anima, quae in plenitudine lucis exsultas: non tamen impia super nos assumitur
lamentatio, qui relicti sumus; post mirificam, in qua hactenus exsultavimus, claritatem, horrere magis tenebras
subintrantes; post aurea, quae paulo ante vidimus, saecula gravius ferre hoc plane ferreum, quod successit. Sed
reflectamus stylum ad ordinem narrationis, et Patroni, quibus possumus votis, exitum prosequamur, exitum nobis
lugubrem, nam illi potius triumphalem.>
12. Igitur ante Patris hujus excessum accedentes ad eum filii, quos per Evangelium ipse genuerat, 0358C piissimum
ejus animum lacrymabili supplicatione pulsabant, et haec atque hujusmodi loquebantur: «Nunquid non misereris
huic monasterio, Pater? nunquid non compateris nobis, quos tanto pietatis affectu maternis lactasti uberibus,
paterna consolatione fovisti? Quomodo sic exponis labores tuos, quos in loco hoc laborasti? quomodo tam
dilectos hactenus filios sic relinquis?» Tunc vero flens ipse cum flentibus, et columbinos oculos in coelum
porrigens, ac mente tota apostolicum illum concipiens spiritum, testabatur coarctatum se e duobus, et quid
eligeret ignorantem (Philipp. I, 23, 22), et divinae totum tribuere arbitrio pietatis. Nam et hinc paterna illum
urgebat charitas, filiorum votis annuere, 0358D ut maneret: et inde trahebat Christi desiderium, ut migraret. Cui
tamen ab olim jam atque altius radicata in pectore ejus humilitas persuaserat, ut ex intimo cordis affectu servum
inutilem se esse diceret, et arborem sterilem reputaret, ex cujus vita nullus sibi 1156 fructus, nullus alteri
cuiquam proveniret. Nam et solitus erat in familiari collocutione fateri, vix credere se hominibus, quod sic eum
sibi utilem crederent ut dicebant. Sed nec parvum sese in suis super hoc cogitationibus perhibebat aliquando
sustinuisse conflictum, quod nec tam veraces homines fallere velle, nec tam prudentes falli posse verisimile
videretur cum alterutrum 0359A excusare non posset. Quem enim totus mirabatur Orbis, solus ipse (quod erat
mirabilius) non videbat suae videlicet operationis opinionisve splendorem, sicut ille quondam vir simplex et
rectus, nec solem cum fulgeret, nec lunam incedentem clare vidisse se memorabat (Job XXXI, 26).
13. Novissime cum exterioris habitaculi undique jam soluta compago, desideranti animae liberum praestaret
egressum, magnus ille dies illuxit, quo perpetuus illi ortus est dies, ad cujus exitum vicini episcopi cum abbatum
et fratrum copiosa multitudine fuerant congregati. Hora autem diei pene tertia singularis lucerna suae
generationis, sanctus ac vere beatus abbas Bernardus, a corpore mortis in terram viventium feliciter Christo duce
migravit, ex 0359B filiorum circumstantium et inter graves singultus ac lacrymas uberes utcunque psallentium
choro ad multorum, quos ipse praemiserat, coetus transiens laetabundos, ad sanctorum cuneos gratulantes, ad
obvia agmina angelorum. Felix anima, quam sic levabant excelsa suorum privilegia meritorum, quam sic pia
filiorum prosequebantur inferiorum vota; sic quoque superiorum desideria sacra trahebant! Felix illi et vere
serenus dies, quo plenus ei meridies Christus illuxit: dies cunctis vitae suae diebus tantis ab eo exspectatus
desideriis, expetitus suspiriis, frequentatus meditationibus, orationibus praemunitus! Felix transitus de labore ad
refrigerium, de exspectatione ad praemium, de agone ad bravium, de morte ad vitam, de fide ad notitiam, de
peregrinatione 0359C ad patriam, de mundo ad Patrem! De quo etiam transitu ejus multa novimus apparuisse quam
multis, et quidem non indigna relatu, sed difficile nimis singula vestigare, et scribere omnia nimis longum. Nam
et usque modo multifarie multisque modis paternus erga filios amor, vere etiam nunc, imo nunc verius vivens et
vigens, crebris revelationibus eorum dignatur solari lacrymas, relevare moestitiam, ut quo dulcius ei congaudent,
minus anxie doleant sibi. Si qua tamen ex his, minus prolixam desiderantia narrationem, lector scire desiderat,
proprio magis et novissimo credimus reservanda capitulo.
14. Interim caetera prosequentes, quanta possumus 0359D violentia animos avertamus ab illo tam gravi gemitu et
rugitu, quo nimirum grex miserabilis, pastore migrante, personuit. Parcamus paginae, et quantum possumus,
stringamus oculos, palpebras complodamus adversus lacrymas, quibus in illo suae claritatis abscessu vallis
nostra fluebat, Ecclesiae protinus universae calicem sui propinatura moeroris, cui hactenus consueverat stillare
dulcedinem, gaudia fundere, fluere consolationes. Dum fidelis 0360A minister et sacerdos Altissimi feliciter
ingreditur in locum tabernaculi admirabilis, ad altare Dei, sacram ei et acceptabilem hostiam sui spiritus
oblaturus; corpus etiam rite paratum et ornatum sacerdotalibus indumentis, oratorio beatae Dei Genitricis
infertur. Plurima quoque nobilium et ignobilium de vicinis quibusque locis gemebunda protinus turba convenit,
et vallem totam ploratus et ululatus multus implebat. Amarius tamen pro foribus monasterii lamentabatur sexus
62

