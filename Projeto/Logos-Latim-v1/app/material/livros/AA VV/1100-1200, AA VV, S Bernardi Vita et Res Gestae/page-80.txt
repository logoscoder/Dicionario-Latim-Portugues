praestolabatur foris: et ecce puer audiens et loquens parentibus redditur, et sequitur exsultatio copiosa. Notus
enim erat in civitate puer: et hoc famosissimum fuit in populo. Nec mora, etiam clauda mulier gressum
recepit; tres quoque caeci illuminati sunt, et singuli quique deducti in populum cum laetitia et exsultatione.
33. PHILIPPUS. Cum egrederetur Vir sanctus Trajectum, causa exstitit ut ad ecclesiam beati Servatii
declinaret pro negotio fratris Norberti qui canonicus erat ejusdem ecclesiae: sed is continuo et praebendae
abrenuntiavit et saeculo. In ipso autem itinere puer claudus erectus est coram nobis. In ecclesia quoque beati
Servatii offerentes claudum 0394C hominem Patri nostro, rogabant ut ei manum imponeret. At ille: «Nescio,
inquit, si displicebit beato Servatio, si id in domo ejus praesumimus.» Acclamantibus omnibus et dicentibus,
«Domine, non displicebit: — In nomine,» inquit, «Domini nostri Jesu Christi et beati Servatii surge, et sta
super pedes tuos.» Surrexit igitur sine mora et cunctatione, et facta est laetitia magna in populo. Heri facta
sunt haec apud Trajectum. Hodie Leodii clerus convenerat universus, qui in civitate illa copiosissimus est, et
in camera episcopi Patrem praestolabantur, ut sermonem haberet ad eos: et ecce praevenit eos Dominus
sermone virtutis, et claudus quidam clericus ab renibus deorsum sic 0394D dissolutus, ut omnino non posset
stare super pedes suos, oblatus est Viro Dei. At ille debilia membra signans et attrectans: «Ambula, inquit, in
nomine Jesu Christi.» Protinus autem confortatus ambulare coepit. Et egressus est sermo in clerum, et
exclamaverunt: «Tua sunt haec, Christe, opera, qui sanctos tuos ita glorificas.» Ipsi gloria et imperium nunc,
et in omnia saecula saeculorum. Amen
16

PARS TERTIA AUCTORE GAUFRIDO MONACHO CLARAE-VALLENSI.

0395

17
CAPUT X. EPISTOLA GAUFRIDI MONACHI CLARAE-VALLENSIS AD HERMANNUM EPISCOPUM
CONSTANTIENSEM.
0395A

Domino dilectissimo et reverendissimo Patri HERMANNO, Dei gratia Constantiensi episcopo, puer
sanctitatis ejus GAUFRIDUS Clarae-Vallis monachus qualiscunque, in orationibus suis filiorum meminisse
suorum.
1182. Ea quidem miracula, quae a Spira usque Leodium facta vidimus et cognovimus, ad clerum
Coloniensem eo descripsimus modo, quo priora fuerant ante descripta, ut, ad instar collationis, vicissim ea,
quibus adfuimus, singuli loqueremur. Quia ergo libelli illius exemplar vestram, pater beatissime, diligentiam
effugere non poterit, ut 0395B confido, reliqua describere, et Sanctitati vestrae dirigere non neglexi. Multa
quidem nos et ex prioribus ignorasse certissimum est. Nemo quippe in transcursu prosequi poterit universa.
Maxime tamen nocuit, ubi Teutonicorum exivimus regionem, quod cessaverat vestrum illud, «Christ, uns
genade:» et non erat qui vociferaretur. Neque enim secundum vestrates propria habet cantica populus
Romanae linguae, quibus ad singula quaeque miracula referrent gratias Deo. Multa proinde tecta silentio ad
nostram non pervenere notitiam: licet ex his quoque quae certissime novi, omiserim non pauca scienter,
veritus equidem ne forte quamlibet curioso pareret copia tanta fastidium. Illud sane non tam vobis loquor, de
cujus credulitate non dubito, quam 0395C caeteris, in quorum manus haec poterunt devenire: nihil me
scripsisse, nisi quod aut vidi oculis meis, aut fratrum nostrorum qui praesentes fuerunt certissima relatione
cognovi.
18

CAPUT XI. DE MIRACULIS LEODII, GEMBLACI, VILLARII, MONTIBUS, VALENCENIS, ETC.,

FACTIS.

35. Igitur Dominica post octavas Ephiphaniae, et secunda feria, Leodii mansimus, dum Philippus noster ea
quibus tenebatur implicitus, saecularia negotia consummaret. Factum est autem dominica die, cum ad altare
beatae Mariae, in majori ecclesia Pater sanctus Missarum solemnia celebrasset coram universo populo, puer
oblatus est, quem ex utero claudum esse dicebant: ubi vero signavit tibias ejus 0395D et renes tetigit,
apprehendens manum ipsius erexit eum protinus, et deduxit. Conclamatum est statim a clero, «Te Deum
laudamus:» sed mugitus fletuum et singultus vociferationem laudis evicit. Dabat pro cantu lacrymas plebs
ignara canendi. Duas 0396A quoque aridas manus ibidem tetigit et curavit, ut sensum pariter motumque
reciperent. Necdum ab altari dimotus, senem caecum per signum crucis illuminavit, et alterum claudum
ambulare fecit in facie totius ecclesiae, quae convenerat. Feria secunda in domo episcopi mane, post
Missarum celebrationem, caecus uno oculo juvenis ad tactum sacrae manus illuminatus est, et sub manu
signantis exsiliit clamitans, quia visum recepit. Nec mora, afferebatur alter utroque oculo caecus, et hic
quoque ibidem illuminatus est ipsa hora. Aderat autem episcopus civitatis, explorator diligens omnium quae
fecerat. Audiens igitur adolescentem illuminatum se esse gratulabundis vocibus acclamantem, ut probaret an
verum esset, de multis interrogabat 0396B eum, et incunctanter ille ad singula respondebat. Ipsa die circa
horam sextam exiit Pater sanctus ut signaret aegrotos, et ibi statim claudus quidam gressum recepit.
Audientes autem quia semel exisset ad infirmos in spatiosiorem domum, multo plures prioribus pervenerunt.
80

