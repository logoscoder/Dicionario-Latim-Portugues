multa? Ex illa die et ex illa hora facti sunt cor 0246A unum et anima una in Domino, in tantum ut saepe alter
alterum hospitem deinceps haberet, et propria esset domus Episcopi Clara-Vallis; Clarae-Vallensium vero
efficeretur non sola domus Episcopi, sed et per ipsum tota civitas Catalaunensis. Quinetiam et Remensis
provincia, et Gallia tota per eum in devotionem excitata est ad reverentiam Viri Dei. Ab illo siquidem tanto
episcopo caeteri didicerunt suscipere eum, et revereri tanquam angelum Dei, ita ut hujus temporis praesensisse in
eo gratiam videatur homo tantae auctoritatis, sic affectus erga ignotum monachum, et monachum tantae
humilitatis.
32. Modico vero post tempore transacto, cum eousque infirmitas Abbatis ingravesceret, ut jam 0246B nonnisi mors
ejus, aut omni morte gravior vita speraretur, ab Episcopo visitatus est. Cumque viso eo Episcopus se non solum
vitae ejus, sed et sanitatis spem habere diceret, si consilio ejus acquiescens, secundum infirmitatis suae modum
aliquam corpori suo curam pateretur impendi, ille vero a rigore vel usu consuetudinis suae minus facile flecti
posset, profectus Episcopus ad capitulum Cisterciense, ibi coram pauculis abbatibus qui convenerant, pontificali
humilitate et sacerdotali charitate, toto corpore in terram prostratus, petiit et obtinuit ut tantum anno uno in
obedientiam sibi traderetur. Quid enim tantae humilitati in tanta posset auctoritate negari? Reversus itaque
Claram-Vallem, extra claustra et terminos monasterii domunculam unam 0246C ei fieri praecepit: ordinans et
mandans in cibo vel potu, sive in aliquo ejusmodi circa eum nullam ibi teneri Ordinis districtionem; nullam de
tota cura domus ad eum referri sollicitudinem, sed sini <al. sibi> eum vivere secundum modum ab eo
praestitutum.
33. Eodem tempore et ego Claram-Vallem, ipsumque frequentare coepi: quem cum ibi cum quodam abbate
altero visitarem, inveni eum in suo illo tugurio, quale leprosis in compitis publicis fieri solet. Inveni autem ex
praecepto, ut dictum est, Episcopi et Abbatum feriatum ab omni sollicitudine domus, tam interiori quam
exteriori, vacantem Deo et sibi, et quasi in deliciis paradisi exsultantem. Ingressusque 0246D regium illud
cubiculum, cum considerarem habitationem et habitatorem, tantam mihi, Deum testor, domus ipsa incutiebat
reverentiam sui, ac si ingrederer ad altare Dei. Tantaque affectus sum suavitate circa hominem illum, tantoque
desiderio in paupertate illa et simplicitate cohabitandi ei, ut si optio illa die mihi data fuisset, nil tam optassem
quam ibi cum eo semper manere ad serviendum ei. Cumque et ipse vicissim nos cum gaudio suscepisset, et
quaereremus quid ageret, quomodo ibi viveret, modo illo suo generoso arridens nobis: «Optime,» inquit «Ego
cui hactenus homines rationabiles obediebant, justo Dei judicio irrationali cuidam bestiae datus sum ad
obediendum.» Dicebat autem de quodam 0247A homine rusticano et vano, nihil prorsus sciente, ipsumque ab
infirmitate qua laborabat, curaturum se jactitante, cui ad obediendum ab Episcopo et Abbatibus et fratribus suis
traditus erat. Ibique cum eo manducantes, cum arbitraremur hominem tam infirmum, tantaeque providentiae
commissum, sicut oportebat, procurandum, et videremus ei, agente medico illo suo, offerri cibos quos sanus quis
vix prae angustia famis attingeret, videbamus et tabescebamus, vix regulari silentio nos cohibente quin in illum
quasi sacrilegum et homicidam ira et contumeliis insurgeremus. Ipse autem in quem haec fiebant, indifferenter
cuncta sumens, aeque omnia approbabat: sicut qui sensu ipso corrupto, et pene emortuo sapore, vix aliquid
discernebat. 1077 Nam et sanguinem 0247B crudum per errorem sibi oblatum pro butyro multis diebus noscitur
comedisse; oleum bibisse tanquam aquam, et multa talia contingebant ei. Solam quippe aquam sibi sapere
dicebat, eo quod dum sumeret, fauces et guttur ei refrigerabat.
34. Sic ergo tunc eum inveni, et sic habitabat in illa solitudine sua vir ille Dei. Sed non erat solus, cum quo erat
Deus, et custodia et consolatio sanctorum Angelorum: quod etiam manifestis indiciis demonstratum est. Nocte
enim quadam solito attentius orando effuderat super se animam suam, cum tenuiter soporatus voces audivit
tanquam transeuntis multitudinis copiosae. Evigilans autem et easdem voces plenius audiens, cellam quoque in
qua jacebat egreditur, et prosequitur abeuntes. Haud procul aberat 0247C locus densis adhuc spinarum vepriumque
frutetis abundans, sed nunc longe mutatus ab illo. Super hunc aliquandiu stabant velut alternantes chori hinc inde
dispositi, et Vir sanctus audiebat, et delectabatur. Cujus tamen mysterium visionis non prius agnovit quam,
translatis post aliquot annos aedificiis monasterii, eodem loco positum oratorium cerneret, ubi voces illas
audisset. Mansi autem indignus ego cum eo paucis diebus, quocunque oculos vertebam, mirans, quasi coelos me
videre novos, et terram novam, et antiquorum Aegyptiorum monachorum patrum nostrorum antiquas semitas, et
in eis nostri temporis hominum recentia vestigia.
35. Erat enim tunc temporis videre Clarae-Vallis 0247D aurea saecula, cum viri virtutis, olim divites in saeculo et
honorati, tunc in paupertate Christi gloriantes, Ecclesiam Dei plantarent in sanguine suo, in labore et aerumna, in
fame et siti, in frigore et nuditate, in persecutionibus, et contumeliis, et angustiis multis; praeparantes ClaraeValli eam quam hodie habet sufficientiam et pacem. Neque enim se tam sibi quam Christo et fratribus inibi Deo
servituris vivere aestimantes, pro nihilo habebant quidquid sibi deesset: dum relinquerent post se quod illis
sufficeret et ad subsidium necessitatis, et ad aliquam conscientiam voluntariae pro Christo paupertatis. Primaque
facie ab introeuntibus Claram-Vallem per descensum montis. Deus in domibus ejus cognoscebatur, cum 0248A in
simplicitate et humilitate aedificiorum simplicitatem et humilitatem inhabitantium pauperum Christi vallis muta
loqueretur. Denique in valle illa plena hominum, in qua nemini otiosum esse licebat, omnibus laborantibus, et
singulis circa injuncta occupatis, media die mediae noctis silentium a supervenientibus inveniebatur, praeter
laborum sonitus, vel si fratres in laudibus Dei occuparentur. Porro silentii ipsius ordo et fama tantam etiam apud
12

