49

CAPUT XXIII. DE MONACHO QUODAM LAICO SUB DISCIPLINA
PERFECTIONEM VIRTUTUM ANHELANTE.

BERNARDI FERVORE AD

39. Non glorietur, ait Dominus per prophetam, sapiens in sapientia sua, neque dives in divitiis suis; sed in
hoc glorietur qui gloriatur, scire et nosse me, quoniam ego sum Dominus (Jerem. IX, 23, 24). Hanc divinae
scientiae formulam perfectius imitati sunt hi, qui sub beato patre nostro Bernardo in Clara-Valle coelestis
philosophiae disciplinis imbuebantur, non 0438A solum litterati et in mysteriis sacrae legis eruditi viri multi,
verum etiam laici et illitterati quamplures. Qui etsi humanae scientiae fabricam, per quam ad perfectionis
culmen niterentur, minime consecuti sunt, habebant tamen gratiam illuminantem, et Spiritum vivificantem,
qui de omnibus quae oportebat, saeculari scientia incomparabiliter efficacius eos docebat. Talium quidam
monachus laicus, non littera doctus, sed spiritu, cum esset fervens in opere Dei, charismatumque meliorum
haud segnis aemulator, didicerat sancti Spiritus magisterio, non altum sapere, sed semetipsum in omnibus
humiliare, sacrae religionis studia, quae in moribus contubernalium suorum duce humilitate sedulus
scrutabatur, magna et praeexcelsa 0438B aestimare; suas vero virtutes, quibus non mediocriter pollebat, eorum
comparatione prorsus despicere. Sicque factum est ut eminentia sanctae humilitatis illos praecelleret, quibus
in aliis virtutibus fortassis impar non erat; dum, quod rarum valde in humano genere est, continue quod sibi
deesset vel quibus alii florerent virtutibus, non invidiosus, sed pius scrutator attenderet.
40. Contigit autem ut taliter affectus, quadam vice solemnibus fratrum vigiliis interesset. Tum vero lethali
negligentia seu somnolentia propulsata, consuetudinaria corripiens arma, quibus ad debellandum inimicum
nihil efficacius esse sciebat, coepit sibi peccata proponere, negligentias quotidianas 0438C districte discutere;
se miserum, se reum, se peccatorem coram oculis summae Majestatis accusare, consequenter etiam fratrum
suorum, sicut solebat, vitam conversationemque magnificare et beatificare. 1213 Caeterum unum quem
gratia virtutum multos alios excellere non semel notaverat, secretario cordis humiliter inducens, ipsius
humilitatem, charitatem, patientiam, et continentiam, caeteraque spiritualis gratiae charismata, quae in illo
servo Dei inveniebat, religioso usque ad unguem scrutinio rimabatur, seque in ejus comparatione nonnisi
pulverem et cinerem reputabat. Denique sanctae humilitatis ardorem, quem in tam sublimi contemplatione
ceperat, ferre non valens, summo diluculo, 0438D tempore quo regulariter loqui posset, vix exspectato,
reverendissimum patrem Bernardum, signo in auditorium trahit, veniam petit, circumfusa sibi moestitia
internum prodens cordis dolorem. Requisitus quid causae haberet: «Vae, inquit, misero peccatori, omnibus
bonis prorsus vacuo, ut qui hac nocte in illo tali fratre nostro triginta virtutes, quibus omnibus pollet,
numeravi, quorum ne ultimam quidem seu minimam in me mendico reperire praevaleo. Rogo ergo te,
domine pater, ut digneris intercedere pro me ad Dominum, quatenus tuis sanctis meritis et precibus virtutum
opera consequi merear, quae peccatis meis exigentibus hactenus habere non potui.»
0439A 41. Audiens spiritualis magister altissimam discipuli humilitatem, cujus religionem optime noverat,
licet ipse qui ea clarus erat, felici ignorantia se eam habere nesciret, gavisus est gaudio magno valde,
desiderans et optans cunctos sibi commissos ita semper in virtutibus proficere, ut tam religiosa infirmitatis
suae consideratione se proficere quodammodo nescirent. Quanta vero admiratione dignum censuerit tantae
humilitatis praeconium, per hoc evidentius innotuit, quod in Sermonibus in conventu fratrum habitis,
ejusdem fratris aliquoties debita cum laude meminit; asserens nullam ex omnibus virtutibus, quas idem vere
monachus in simplicitate cordis sui enumerarat, tantae fortassis excellentiae fuisse, quantae pia
contemplantis 0439B erat humilitas, qui negligentiores et infirmiores quosque juxta se positos nec videbat, nec
attendebat, solos illos pertinaci studio prae oculis habens, quos vita et moribus spectabiles esse sciebat,
quatenus eorum comparatione sibimetipsi vita sua in oculis suis vilesceret.

50

CAPUT XXIV. DE MIRABILI DONO VISIONIS PROPHETICAE, QUA ALIORUM ARCANA, ETIAM

ABSENTIUM, COGNOVIT.

42. Instabat aliquando sanctissima solemnitas Assumptionis, si recte memini, intemeratae et immaculatae
virginis Dei genitricis Mariae; et fratres grangiarum Clarae-Vallis, ob reverentiam tantae diei, ad abbatiam
festinabant. Verum in una ex iis grangiis, quae viciniores erant, fuit Conversus quidam 0439C religiosus ac
timens Deum, qui etsi pro simplicitate sua perfectiora quaeque sacrae religionis apprehendere nequibat,
bonae tamen voluntatis et devotionis existens, piissimam Dei Genitricem dominam nostram sincero
venerabatur affectu. Cum autem magister grangiae ordinaret quisnam ad abbatiam ire deberet, vel qui ob
tutelam domi remanerent, inter caeteros qui remansuri erant, eidem fratri cura custodiendarum ovium
commissa est: quam commissionem licet aegerrime ferret, quoniam sperabat et multum desiderabat, divinis
hymnis et cantilenis spiritualibus interesse, quos in honorem Reginae coeli a sancto illo conventu
devotissime persolvendas fore sciebat; nihil tamen ausus contradicere, 0439D obedientissime paruit imperanti.
Unde accidit ut devotio sancta, quam mente conceperat, quamque per inquietudinem terrenae occupationis,
quam obedientia injunxerat, perdere timebat; eadem obedientia promptam voluntatem ipsius remunerante,
velut ignis scintillans et aestuans, in praecordiis ejus magis ac magis dilatata, ferventior efficeretur.
101

