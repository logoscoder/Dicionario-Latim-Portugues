[1257] B, fo 127, ro; manque dans A.. [ Sine rubrica.]
R[aimundus], Dei gratia Christi pauperum servus humilis et Sancti Hospitalis Iherusalem custos
fidelis, cum omni fratrum conventu universis fratribus suis, quicumque has litteras legerint, vel eas audierint,
clericis videlicet ac laicis, tam vicinis quam longe positis, sub titulo Sancti Hospitalis Ierusalem ubique terrarum
manentibus in hoc instanti, interioris [1258A] pariter et exterioris hominis in Christo salutem et pro diurnis
laboribus postmodum eterne salutis felicitatem. Divine legis eruditione, fratres dilectissimi, salubriter
informamur, sanctorumque nichilominus patrum sanctissimis documentis satis racionabiliter irradiamur ut, quod
ab aliis nobis fieri nolumus, hoc et nos pariter aliis facere omnimodis caveamus. Nos etenim fratres, qui in domo
pauperum, in qua pauper et inobs nomen Domini laudabunt, paupertatis sumus professores, et pauperum fratrum
non vite merito sed divine dispensationis dono existimus provisores, aliena nulla iniuste appetere, sed propria
nostra, si qua fuerint, cunctis indigentibus debemus fideliter erogare. Nam iuxta Salomonis vocem, qui
secundum datam a Deo sibi sapientiam [1258B] inter cetera suorum proverbiorum archana hoc ipsum
commemorat: De rapinis alienis elemosinam facere non est officium miserationis, sed emolumentum sceleris;
quod enim male ab aliquo adquiritur, nulli umquam bene tribuitur. Quocirca, fratres karissimi, universitati
omnium vestrum mandamus, et mandando in Domino commonemus, et insuper per summam sanctamque
obedientiam auctoritate in hoc ipso nobis a Deo data vobis iniungimus ut, quascumque elemosinas, quascumque
possessiones et ecclesias, hospitalia atque municipia, vel quicquid aliud numerari poterit, quod, antequam ad
manus nostras devenisset, de iure Dominici Sepulcri fuerat vel esse debuerat, huc usque negligenter forte et
inscienter tenuistis, isto nostro [1258C] accepto vel audito mandato, presentium latoribus libere et quiete
relinquatis, et absque omni calumnia soluta dimittatis; sed neque ulterius de elemosinis prefati Sanctissimi
Sepulcri vel possessionibus sibi adscriptis quicquam auferre, minuere vel habita retinere presumatis. Hec itaque
ex communi totius capituli nostri decreto ab omnibus vobis summopere observari volumus, et observandum in
veritate Sancti Spiritus vobis omnibus mandamus, ne, si aliter feceritis, Deo et nobis repugnare inveniamini.

CLXXXIII [1228] {foot}
[1257] B, fo 123, ro; manque dans A.. [ Sine rubrica.]
F [ulcherius], divine nutu pietatis sacrosancte Christi Dei nostri Resurrectionis ecclesie patriarcha,
[1258D] et A[malricus], eiusdem ecclesie prior, cum omni fratrum conventu universis fratribus suis, quicumque
has litteras legerint, vel eas audierint, clericis videlicet ac laicis, tam vicinis quam longe positis, sub titulo ac pro
honore Dominici Sepulcri ubique terrarum militantibus in hoc instanti, interioris pariter et exterioris hominis in
Christo salutem et pro cotidianis laboribus post huius vite decursum eternam perpetue salutis felicitatem. Divine
legis eruditione, fratres dilectissimi, salubriter informamur, et sanctorum nichilominus patrum sanctissimis
documentis satis rationabiliter irradiamur ut, quod ab aliis nobis fieri nolumus, hoc et nos [1259A] pariter aliis
facere omnimodis caveamus. Nos etenim fratres, qui in loco misericordie, in quo iuxta psalmographi
testimonium misericordia et veritas sibi obviaverunt, et iusticia et pax karitatis et dilectionis sibi invicem
osculum dederunt, Deo militamus, pacem, sine qua nemo videbit Deum, cum omnibus hominibus et maxime
cum domesticis nostrisque vicinis habere, [et] iusticiam, que cuique quod suum est reddit, pre cunctis mortalibus
debemus tenere. Iusticie namque sectatores aliena nulla iniuste appetere, sed propria, si qua fuerint, cunctis
indigentibus debent fideliter erogare. Eapropter, fratres karissimi, universitati omnium vestrum mandamus, et
mandando in Domino commonemus, et insuper per summam sanctamque obedienciam auctoritate [1259B] in
hoc ipso nobis a Deo data vobis iniungimus ut, quascumque elemosinas, quascumque possessiones, aurum
videlicet, argentum, pannos et equos, domos et villas, agros et vineas, possessiones et ecclesias, hospitalia atque
municipia, vel quicquid aliud numerari potuerit, quod, antequam ad manus nostras devenisset, de iure Sancti
Iohannis Hospitalis Ierusalem fuerat vel esse debuerat, huc usque negligenter forte vel inscienter tenuistis, isto
nostro accepto vel audito mandato, presentium latoribus libere et quiete relinquatis, et absque omni calumnia
soluta dimittatis; sed neque ulterius de elemosinis prephati Sancti Iohannis Hospitalis Ierusalem vel
possessionibus sibi ascriptis quicquam auferre, minuere vel habita retinere presumatis. Hec itaque [1259C] ex
communi totius capituli nostri decreto ab omnibus summopere observari volumus, et observandum in veritate
Sancti Spiritus vobis omnibus mandamus, ne, si aliter feceritis, Deo et nobis repugnare inveniamini.

CLXXXIV [1229] {foot}
129

