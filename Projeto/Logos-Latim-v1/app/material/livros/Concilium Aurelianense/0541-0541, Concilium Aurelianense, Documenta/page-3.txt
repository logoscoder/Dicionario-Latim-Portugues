Quicumque clericus aliquid de iure ecclesiastico seu uerbo seu per scripturam adceperit ad utendum et
postmodum hoc alienare quacumque occasione uoluerit, non ualebit, quia secundum canonum statuta proprietate
ecclesiae non uiolat in alios quamuis longa possessio.
Sed in pontificis potestate consistat, qualiter pro conseruando iure ecclesiastico rem possessam inter clericos
debeat communicare.
Quicumque pro deuotione sua oblationis studio aliquid in campellis uel in uineolis etiam absque scriptura
probatur ecclesiae contulisse, si postmodum uel ipse uel heredes eius quacumque occatione auferre a iure hoc
ecclesiae uel alienare uoluerit, quoadusque a tali intentione discedat aut peruasa restituat, a communione
ecclesiastica suspendatur.
Vt nullus saecularium personarum praetermisso pontifice seu praeposito ecclesiae quemquam clericorum pro sua
potestate constringere, discutere audeat aut damnare; sed et clericus si pro causa ad petitione cuiuscumque fuerit
ab ecclesiastico ordinatore commonitus, se ad audientiam spondeat adfuturum et respondere nulla calliditate
dissimolit.
Sed quaecumque causatio quotiens inter clericum et saecularem uertitur, absque presbytero aut arcidiacono, uel
si quis esse praepositus ecclesiae nuscitur, iudix publicus audire negotium non praesumat.
Sane si causam habentibus placuerit ire ad iudicium fori ex uolumtate communi, permittente praeposito ecclesiae
clerico licentia tribuatur.
Si quis necissitatis inpulsu ad ecclesiae septa confugerit et sacerdote seu praeposito ecclesiae praetermisso adque
contempto eum quisque de locis sacris uel atriis seu ui seu dolo abstrahere aut sollicitare fortasse praesumpserit,
ut inimicus ecclesiae ab eius liminibus arceatur, quousque iuxta pontificis districtionem digna per indictam
paenitentiam emendatio subsequatur, eo tamen, qui abstractus est, prius ecclesiae restituto.
Vt nullus per imperium potestatis filiam conpetere audeat alienam, ne coniugium, quod contra parentum
uolumtate impiae copulatur, uelut captiuitas iudicetur.
Sed si, quod est prohibitum, admittitur, in his, qui perpetrauerint, excumunicationis seueritas pro modo pontificis
inponatur.
Vt seruis ecclesiae uel sacerdotum praedas et captiuitatis exercere non liceat, quia iniquum est, ut, quorum
domini redemptionis debent praebere suffragium, per seruorum excessu disciplinam ecclesiastica masculetur.
Quaecumque mancipia sub speciae coniugii ad ecclesiae septa confugerint, ut per hoc credant posse fieri
coniugium, minime eis licentia tribuatur aut talis coniunctio a clericis defensetur, quia pollutum est, ut, qui sine
legitima traditione coniuncti pro religionis ordine statuto tempore se ab ecclesiae communione suspendunt, in
sacris locis turpi concubito misceantur.
De qua re decernimus, ut, a parentibus aut a propriis dominis, prout ratio poscit personarum, adcepta fide
excusati sub separationes promissione reddantur; postmodum tamen parentibus adque dominis libertate
concessa, si eos uoluerint propria uolumtate coniugere.
Si quis clericus aut lahicus sub potentum nomine adque patrocinio res ad ius ecclesiae pertinentes contemptu
pontifice petire seu possidere praesumpserit, primum admoneatur, quae abstulit, ciuiliter reformare aut certe
iudicium sacerdotes seu iudicis operire, ut poscit sacra religio.
Quod si in peruasionis pertinacia subsistit, tamdiu ab ecclesiae liminibus arceatur, donec cum satisfactione
iustissima peruasa aut occupata restituat.

3

