0511-0511- Concilium Aurelianense - Documenta
Concilia Galliae 511-695 - Concilium Aurelianense a. 511
Domno suo catholicae ecclesiae filio chlothouecho gloriosissimo regi omnes sacerdotes, quos ad concilium
uenire iussistis.
Qui tanta ad religionis catholicae cultum gloriosae fidei cura uos excitat, ut sacerdotalis mentis affectum
sacerdotes de rebus necessariis tractaturos in unum collegi iusseritis, secundum uoluntates uestrae
consultationem et titulos, quos dedistis, ea quae nobis uisum est definitione respondimus; ita ut, si ea quae nos
statuimus etiam uestro recta esse iudicio conprobantur, tanti consensus regis ac domini maiori auctoritate
seruandam tantorum firmet sententiam sacerdotum.
Cum autore deo ex euocatione gloriosissimi regis clothouechi in aurilianensi urbe fuisset concilium summorum
antestitum congregatum, communi omnibus conlatione conplacuit hoc, quod uerbo statuerunt, etiam scripturae
testimonium roburare.
De homicidis, adulteris et furibus, si ad ecclesiam confuerint, id constituimus obseruandum, quod ecclesiastici
canones decreuerunt et lex romana constituit: ut ab ecclesiae atriis uel domum ecclesiae uel domum episcopi eos
abstrahi omnino non liceat; sed nec aliter consignari, nisi ad euangelia datis sacramentis de morte, de debilitate et
omni poenarum genere sint securi, ita ut ei, cui reus fuerit, criminosus de satisfactione conueniat.
Quod si sacramenta sua quis conuictus fuerit uiolasse, reus periurii non solum a communione ecclesiae uel
omnium clericorum, uerum etiam a catholicorum conuiuio separetur.
Quod si is, cui reus est, noluerit sibi intentione faciente conponi et ipse reus de ecclesia actus timore discesserit,
ab ecclesia uel clericis non quaeratur.
De raptoribus autem id custodiendum esse censuimus, ut, si ad ecclesiam raptor cum rapta confugerit et femina
ipsa uiolentiam pertulisse constiterit, statim liberetur de potestate raptoris et raptor mortis uel poenarum
inpunitate concessa aut seruiendi conditione subiectus sit aut redimendi se liberam habeat facultatem.
Sin uero quae rapitur patrem habere constiterit et poella raptori aut rapienda aut rapta consenserit, potestati patris
excusata reddatur et raptor a patre superioris conditionis satisfactione teneatur obnoxius.
Seruus qui ad ecclesia pro qualibet culpa confugerit, si a domino pro admissa culpa sacramenta susciperit, statim
ad seruitium domini redire cogatur; sed posteaquam datis a domino sacramentis fuerit consignatus, si aliquid
poenae pro eadem culpa, qua excusatur, probatus fuerit pertulisse, pro contemptu ecclesiae uel praeuaricatione
fidei a communione et conuiuio catholicorum, sicut superius conpraehensum est, habeatur extraneus.
Sin uero seruus pro culpa sua ab ecclesia defensatus sacramenta domini clerecis exigentibus de inpunitate
perciperit, exire nolentem a domino liceat occupari.
De ordinationibus clericorum id obseruandum esse censuimus, ut nullus saecularium ad clericatus officium
praesumatur nisi aut cum regis iussione aut cum iudicis uoluntate: ita ut filii clericorum, id est patrum, auorum
ac proauorum, quos supradicto ordine parentum constat obseruatione subiunctus, in episcoporum potestate ac
districtione consistant.
De oblationibus uel agris, quos domnus noster rex ecclesiis suo munere conferre dignatus est uel adhuc non
habentibus deo sibi inspirante contulerit, ipsorum agrorum uel clericorum inmunitate concessa, id esse
iustissimum definimus, ut in reparationibus ecclesiarum, alimoniis sacerdotum et pauperum uel redemtionibus
captiuorum, quidquid deus in fructibus dare dignatus fuerit, expendatur et clereci ad adiutorium ecclesiastici
operis constringantur.
1

