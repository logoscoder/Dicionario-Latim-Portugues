Quaecumque etiam puellae seu propria uoluntate monasterium expetunt seu a parentibus offeruntur, annum in
ipsa qua intrauerint ueste permaneant.
In his uero monasteriis, ubi non perpetuo tenentur inclusae, triennium in ea qua intrauerint ueste permaneant et
postmodum secundum statuta monasterii ipsius, in quo elegerint permanere, uestimenta religionis accipiant.
Quae si deinceps sacra relinquentes loca propositum sanctum saeculi ambitione transcenderint uel illae, quae in
domibus propriis, tam puellae quam uiduae, conmutatis uestibus conuertuntur, cum his, quibus coniugio
copulantur, ab ecclesiae communione priuentur.
Sane si culpam sequestratione sanauerint, ad communionis gratiam reuocentur.
Id etiam miserationis intuitu aequum duximus custodiri, ut, qui pro quibuscumque culpis in carceribus
deputantur, ab arcidiacono seu praepositu eclesiae singulis diebus dominicis requirantur, ut necessitas uinctorum
secundum praeceptum diuinum misericorditer subleuetur adque a pontifice instituta fideli et diligenti persona,
quae necessaria prouideat, conpetens uictus de domo eclesiae tribuatur.
Et licet propitio deo omnium domini sacerdotum uel quorumcumque haec cura possit esse fidelium, ut
aegentibus necessaria debeant ministrare, specialiter tamen de leprosis id pietatis causa conuenit, ut unusquisque
episcoporum, quos ingolas hanc infirmitatem incurrisse tam territorii sui quam ciuitatis agnouerit, de domo
ecclesiae iuxta possibilitatem uictui et uestitui necessaria subministret, ut non his desit misericordiae cura, quos
per duram infirmitatem intolerabilis constringit inopia.
De seruis uero, qui pro qualibet culpa ad ecclesiae septa confugerint, id statuimus obseruandum , ut, sicut in
antiquis constitutionibus tenetur scriptum, pro concessa culpa datis a domino sacramentis, quisquis ille fuerit,
egrediatur de uenia iam securus.
Enimuero si inmemor fidei dominus transcendisse conuincitur quod iurauit, ut is, qui ueniam acciperat, probetur
postmodum pro ea culpa qualicumque supplicio cruciatus, dominus ille, qui inmemor fuit datae fidei, sit ab
omnium conmunione suspensus.
Iterum si seruus de promissione uenire datis sacramentis a domino iam securus exire noluerit, ne sub tali
contumacia requirens locum fugae domino fortasse dispereat, egredi nolentem a domino eum liceat occupari, ut
nullam quasi pro retentatione serui quibuslibet modis molestiam aut calumniam paciatur eclesia; fidem tamen
dominus, quam pro concessa uenia dedit, nulla temeritate transcendat.
Quod si aut gentilis dominus fuerit aut alterius sectae, qui a conuentu ecclesiae probatur extraneus, is, qui
seruum repetit, personas requirat bonae fidei christianas, ut ipsi in persona domini seruo praebeant sacramenta;
quia ipsi possunt seruare, quod sacrum est, qui pro transgressione ecclesiasticam metuunt disciplinam.
His itaque deo propitio constitutis, quod praecipuae in omnibus patrum conciliis habetur scriptum, congrua
definitione sancimus, ut intra anni circulum unusquisque metropolitanus episcopus iunctis in unum locum
conprouincialibus suis intra prouinciam suam studeat habere concilium, ut aut, si qua accesserint, caritatis
emendetur studio aut, si pax regulis uel disciplina in cunctis deo adiuuante permanserit, autore bonorum omnium
deo de caritate et praesentia gratulentur.
Haec ergo deo propitio constanter et unanimiter definita seruantes, etiam praeteritorum statuta canonum
decernimus, ut christo auctore deinceps inconuulsa uniuersa seruentur, ut manente concordia, quae diuina
inspiratione salubriter in praesenti tempore definita sunt, amodo et habeant uigorem et custodiant caritatem.
In christi nomine sacerdus episcopus ecclesiae lugdunensis constitutionem nostram religi et subscripsi.
Notaui die v- kal. nouembris, anno xxxviii regni domni childeberthi, indictione tertia decima.
4

