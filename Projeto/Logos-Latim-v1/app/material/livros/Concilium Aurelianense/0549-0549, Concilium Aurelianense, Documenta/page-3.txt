Vt nullus episcoporum aut cuiuslibet ordinis clericus uel alia quaecumque persona quibuslibet condicionibus seu
in uno regno seu in alio positus alterius cuiuscumque ecclesiae res aut petat aut praesumat accipere.
Quod si fecerit, tamdiu habeatur a communione alteris uel ab omnium fratrum ac filiorum caritate suspensus,
donec ipsi ecclesiae, cuius directo ordine iuris est, ablata restituat.
De exenodocio uero, quod piissimus rex childeberthus uel iugalis sua vulthrogotho regina in lugdunensi urbe
inspirante domino condiderunt, cuius institutionis ordinem uel expensae rationem petentibus ipsis manuum
nostrarum suscriptione firmauimus, uisum est pro dei contemplacione iunctis nobis in unum permansura
auctoritate decernere, ut, quidquid praefato exenodocio aut per supra dictorum regum oblationem aut per
quorumcumque fidelium elemosinam conlatum aut conferendum est in quibuscumque rebus adque corporibus,
nihil exinde ad se quolibet tempore antestis ecclesiae lugdunensis reuocet aut ad ius ecclesiae transferat, ut
succedentes sibi per temporum ordinem sacerdotes non solum aut de facultate exenodocii ipsius aut de
consuetudine uel institutione nil minuant, sed dent operam, qualiter rei ipsius stabilitas in nullam partem
detrimentum aut deminutionem aliquam patiatur, prouidentes intuitu retributionis aeternae, ut praepositi semper
strenui ac deum timentes decedentibus instituantur et cura aegrotantium ac numerus uel exceptio peregrinorum
secundum inditam institutionem inuiolabili semper stabilitate permaneat.
Quod si quis quolibet tempore, cuiuslibet potestatis aut ordinis persona, contra hanc constitutionem nostram
uenire timptauerit aut aliquid de consuetudine uel facultate exenodocii ipsius abstulerit, ut exenodotium, quod
auertat deus, esse desinat, ut necator pauperum inreuocabili anathemate feriatur.
Quisquis etiam aut maiorum aut mediocrium personarum quodcumque muneris uel facultatis sacerdotibus aut
eclesiis aut quibuslibet locis sanctis studio mercedis cum iustitia pro dei contemplatione contulerit aut ea, quae a
parentibus donata noscuntur, postmodum auferre praesumserit, superiori sententia ut necator pauperum a
communione priuabitur.
Placuit etiam, ut, si quaecumque persona contra episcopum uel actores aeclesiae se proprium credederit habere
negotium, prius ad eum recurrat caritatis studium, ut familiari aditione commonitus sanare ea debeat, quae in
quaerimoniam deducuntur.
Quam rem si differre uoluerit, tunc demum ad metropolitani audientiam ueniatur.
De qua re cum litteras suas metropolitanus ad conprouincialem episcopum dederit et causa ipsa inter utrosque
quacumque transactione amicis mediis non fuerit definita, ut ipsi metropolitano necessarium sit in eodem negotio
iterare rescriptum, et secundo ammonitus sanare, mittere aut uenire distulerit, in tantum a caritate metropolitani
qui nouerit se esse suspensum, donec ad praesentiam eius ueniens causae ipsius, de qua petitur, reddederit
rationem.
Quod si patuerit episcopum ipsum contra iustitia fatigatum, is, qui eum iniusta interpellatione pulsauit, anni
spatio a communione ecclesiastica suspendatur.
Si metropolitanus a quocumque conprouinciale episcopo bis fuerit in causa propria appellatus et eum audire
distulerit, ad proximam synodo, quae constituetur, negotium suum in concilio habeat licentiam exerendi et,
quidquid pro iustitia a conprouincialibus suis statutum fuerit, studeat obseruare.
Id etiam huic decretum crededimus inserendum, ut, si quis de conprouincialibus episcopis a metropolitano suo
ad concilium intra suam prouinciam fuerit euocatus et praeter euidentem infirmitatem ad concilium uenire
distulerit adque de synodali conuentu, antequam cuncta conueniant, sine comeato concilii ipsius discedere
fortasse praesumserit, sicut est praecedentibus regulis statutum, sex mensibus a missarum officio suspendatur.
Quod si concilium faciendum quaecumque necessitas inlata distulerit, a metropolitano suo ueniam postulans ad
missarum faciendarum gratiam reuocetur.

3

