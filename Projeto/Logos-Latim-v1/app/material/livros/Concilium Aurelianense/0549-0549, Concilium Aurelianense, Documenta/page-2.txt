Quod si saecularis dominus amplius eum uoluerit inclinare, ut sacro ordini inferre uideatur iniuriam, duos seruus,
sicut antiqui canones habent, episcopus, qui eum ordinauit, domino saeculari restituat et episcopus eum, quem
ordinauit, ad ecclesiam suam reuocandi habeat potestatem.
Et quia plurimorum suggessione conperimus eos, qui in ecclesiis iuxta patrioticam consuetudinem a seruitio
fuerint absoluti, pro libito quorumcumque iterum ad seruitium reuocari, impium esse tractauimus, ut, quod in
ecclesia dei consideratione a uinculo seruitutis absoluitur, irritum habeatur, adeo pietatis causa communi consilio
placuit obseruandum, ut, quaecumque mancipia ab ingenuis dominis seruitute laxantur, in ea libertate maneant,
quam tunc a dominis perceperunt.
Huiusmodi quoque libertas si a quocumque pulsata fuerit, cum iustitia ab ecclesiis defendatur, praeter eas culpas,
pro quibus legis conlatas reuocari iusserunt libertates.
Vt in ciuitate, ubi pontifex iurae humanae conditionis obierit, nullus episcopus ante substitutionem reparati per
ordinem successoris aut in ciuitate aut per parrocias ordinare clericos aut altaria audeat consecrare uel quicquam
de rebus ecclesiae praeter humanitatem praesumat auferre.
Quod quisque temerario ausu statuta transcenderit, conuentus ab instituto pontifice uerecundiae suae consolens
sine dilatione ablata restituat.
Si uero suae uoluntatis arbitrio uel quorumcumque precibus actus quamcumque personam aut promouere aut
contra hoc interdictum ire praesumpserit, anno integro missas tantum facere non praesumat.
Vt nullus ex laicis absque anni conuersione praemissa episcopus ordinetur, ita ut intra anni ipsius spatium a
doctis et probatis uiris et disciplinis et regolis spiritalibus plenius instruatur.
Quod si hoc quisque episcoporum transcendere quacumque conditione praesumserit ordinandum, anno integro
ab officio uel a caritate fratrum habeatur extraneus.
Vt nulli episcopatum praemiis aut conparatione liceat adipisci, sed cum uoluntate regis iuxta electionem cleri ac
plebis, sicut in antiquis canonibus tenetur scriptum, a metropolitano uel, quem in uice sua praemiserit, cum
conprouincialibus pontifex consecretur.
Quod si quis per coemtionem hanc regulam huius sanctae constitionis excesserit, eum, qui per praemia ordinatus
fuerit, statuimus remouendum.
Item, sicut antiqui canones decreuerunt, nullus inuitis detur episcopus, sed nec per oppressionem potentium
personarum ad consensum faciendum ciues aut clirici, quod dici nefas est, inclinentur.
Quod si factum fuerit, ipse episcopus, qui magis per uiolentiam quam per decretum legitimum ordinatur, ab
indepto pontificatus honore in perpetuo deponatur.
Vt nullus uiuente episcopo alius superponatur aut superordinetur episcopus, nisi fortisan in eius locum, quem
capitalis culpa deiecerit.
Ne cui liceat res uel facultates ecclesiis aut monasteriis uel exenodociis pro quacumque elemosina cum iustitia
deligatas retentare, alienare adque subtrahere.
Quod quisque fecerit, tanquam necator pauperum antiquorum canonum sententiis constrictus ab ecclesiae
liminibus excludatur, quamdiu ab ipso ea, quae sunt ablata uel retenta, reddantur.

2

