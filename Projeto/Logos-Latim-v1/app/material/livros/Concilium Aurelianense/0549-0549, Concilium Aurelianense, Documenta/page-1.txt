0549-0549- Concilium Aurelianense - Documenta
Concilia Galliae 511-695 - Concilium Aurelianense a. 549
Ad diuinam gratiam referendum est, quando uota principum concordant animis sacerdotum, ut, dum fit
pontificale concilium, normam uiuendi teneat recapitulatio antiqua canonum, uel, ut locus tempus que est, in
quibuscumque titulis ueteribus adherens noua constitutio sanctionum.
Igitur cum clementissimus princeps domnus triumphorum titulis inuictissimus childeberthus rex pro amore
sacrae fidei et statu religionis in aurelianinsi urbi congregasset in unum domini sacerdotes, cupiens ex ore patrum
audire, quod sacrum est et quod pro ecclesiastico ordine auctoritate prometur pastorali, ut uenientibus sit norma
et praesentibus disciplina: quae conueniant a praesenti tempore in posterum custodiri, praestante deo signanter
est titulis praenotatum.
Itaque nefariam sectam, quam auctor male sibi conscius et a uiuo sanctae fidei catholicae fonte discedens
sacrilegos quondam condidit euthicis, uel si quaequae a uenefico similiter impio sunt prolata nestorio, quas etiam
sectas sedes apostolica sancta condemnat, similiter et nos easdem cum suis auctoribus et sectatoribus execrantes
praesentis constitutionis uigore anathematizamus adque damnamus, rectum adque apostolicum in christi nomine
fidei ordinem praedicantes.
Vt nullus sacerdotum quemquam recte fidei hominem pro paruis et leuibus causis a commonione suspendat,
praeter eas culpas, pro quibus antiqui patres ab ecclesiam arciri iusserunt committentes.
Vt nullus episcopus, presbyter et diaconus extrenearum mulierum intra domum praesumat habere solacium, cui
etiam pro utilitate sua aliqua familiarius regenda committat.
Quod etiam et de propinquis feminis horis indecentibus similiter prohibemus, ne sub concessa sibi licentia
parentali ab earum sequepedis memoratorum uita uel opinio polluatur.
Quod si episcopus nunc uetita uti sub quadam praesumptione uoluerit, anno uno a metropolitano uel a
conprouincialibus suis ab officio suspendatur; clerici uero a propriis episcopis modo, qui supra scriptus est,
corrigantur.
Si quis clericus post acceptam benedictionem cuiuslibet loci uel ordinis ad coniugale thorum denuo iam sibi
inlicitum redire praesumpserit, usque in diem uitae ab honore accepti ordinis, sicut habent patrum antiquorum
canones, ab officio deponatur, ei tantummodo communione concessa.
Vt nullus clericum seu lectorem alienum sine sui cessione pontificis uel promouere uel sibi quibuslibet
condicionibus audeat uindicare.
Quod si quis hanc constitutionem fuerit quacumque praesumptione transgressus, memoratae personae ab eo, cui
sunt debitae seu ecclesiastico iure seu proprio, reuocatae, quia inlicita uagatione discesserant, ab officio uel
honore suscepto iuxta arbitrium sui pontificis suspendantur; episcopus uero, qui ordinauerit, sex mensibus
missas tantum facere non praesumat.
Vt seruum, qui libertatem a dominis propriis non acceperit, aut etiam iam libertum nullus episcoporum absque
eius tantum uoluntate, cuius aut seruus est aut eum absoluisse dinoscitur, clericum audeat ordinare.
Quod quisque fecerit, is, qui ordinatus est, a domino reuocatur et ille, qui est conlator ordinis, si sciens fecisse
probatur, sex mensibus missas tantum facere non praesumat.
Si uero saecularium seruus esse conuincitur, ei, qui ordinatus est, benedictione seruata honestum ordini domino
suo inpendat obsequium.
1

