De his, qui ex concubinis filios habent et uxoris legitimas habuerunt aut defunctis uxoribus sibi concubinas
publice crediderint sociandas, id obseruandum esse censuimus, ut, sicut eos, qui iam sunt clerici per ignorantiam
ordinati, non remouemus, ita statuimus, ne ulterius ordinentur.
De incestis coniunctionibus ita quae sunt statuta seruentur, ut his, qui aut modo ad baptismum ueniunt aut quibus
patrum statuta sacerdotali praedicatione in notitiam antea non uenerunt, ita pro nouitate conuersationis hac fidei
suae credidimus consolendum, ut contracta hucusque huiusmodi coniugia non soluantur, sed in futurum, quod de
incestis coniunctionibus in anterioribus canonibus interdictum est, obseruetur, id est, ut ne quis sibi coniugii
nomine sociare praesumat relictam patris, filiam uxoris, relictam fratris, sororem uxoris, consubrinam aut
subrinam, relictam auunculi uel patrui.
Quod si qui in hoc incesti adulterio potius quam coniugio fuerint sociati, quandiu se non sequistrauerint, a
communione ecclesiastica repellantur.
Illud quoque adiciendum esse credidemus, ut in episcopi discussione consistat de his, qui in ciuitate sua hac
territorio consistunt et tali sunt ordine sociati, utrum ignoranter ad inlicita coniugia uenerint, an per
contumaciam, quae sunt interdicta, praesumpserint; quia, sicut his, qui per ignorantiam lapsi sunt, subuenitur, ita
illis, quibus prius patrum statuta in notitia uenerunt quique etiam contra sacerdotum interdicta in tali permixtione
uersantur, priorum canonum in omnibus statuta seruentur, ut non prius in communione recipiantur, quam incesti
adulterium, sicut scriptum est, separatione sanauerint, quia in lege domini manifeste legitur: maledictus, qui
dormierit cum uxore patris sui, cum priuigna uel sorore uxoris suae, et reliqua his similia.
Quo fit, ut quos deus maledixit, nos nisi emendatos benedicere non possimus.
Si qui clerici ministeria suscepta quacumque occasione agere, sicut et reliqui, detractant et excusationem de
patrociniis quorumcumque, ne officium inpleant, praetendunt hac sacerdotes suos sub huiusmodi causa aestimant
per inoboedientia contemnendos, inter reliquos canonicos clericos, ne hac licentia alii uitientur, nullatinus
habeantur neque ex rebus ecclesiasticis cum canonicis stipendia aut munera ulla percipiant.
De agellis uero ceteris que facultatibus ecclesiasticis a sacerdotibus non alienandis nec per contractus inutiles
obligandis priorum canonum statuta seruentur, ut nobis per nullus contractus res ecclesiasticas alienare aut
inutiliter liceat obligare.
Ea etiam, quae de rebus ecclesiasticis ab antecessoribus alienata uel quibuscumque instrumentis inutiliter in
dispendio ecclesiae obligata nuscuntur et intra tricinaria tempora repetitio suppitit, quae acta sunt, subfragante
iustitia per publicum aut electorum iudicium reuocentur.
Quod si his, qui rem ecclesiasticam tenit, admonitus iudicium declinauerit, quousque aut ad discussione ueniat
aut rem restituat ecclesiasticam, communione priuetur.
De mancipiis christianis, quae in iudaeorum seruitio ditenentur, si eis, quod christiana religio uetat, a dominis
inponitur aut si eos, quos de eclesia excusatos tollent, pro culpa, quae remissa est, adfligere aut caedere fortasse
praesumpserint et ad ecclesiam iterato confugerint, nullatinus a sacerdote reddantur, nisi praecium offeratur hac
detur, quod mancipia ipsa ualere pronunciauerit iusta taxacio.
Christeanis quoque omnibus interdicimus, ne iudeorum coniugiis misceantur.
Quod si fecerint, usque ad sequestrationem, quisque ille est, cummunionem pellatur.
Idem christeanis conuiuia interdicimus iudeorum; in quibus si forte fuisse probantur, annuali excummunicatione
pro huiusmodi contumacia subiacebunt.

3

