Quod si qui ex coniugibus fecerint, nouerint se communione priuandos.
Ne quis in aecclesia uotum suum cantando, bibendo uel lasciuiendo dissoluat, quia deus talibus uotis inritatur
potius quam placetur.
Abbates, martyrarii, reclusi uel presbyteri apostolia dare non praesumant.
Clerici, qui officium suum implere dispiciunt aut uice sua ad ecclesiam uenire detractant, loci sui dignitate
priuentur.
Oblationem defunctorum, qui in aliquo crimine fuerint interempti, recipi debere censuimus, si tamen non sibi
ipsi mortem probentur propriis manibus intulisse.
Presbyter uel diaconus sine literis uel si baptizandi ordinem nesciret nullatenus ordinetur.
Foeminae, quae benedictionem diaconatus actenus contra interdicta canonum acceperunt, si ad coniugium
probantur iterum deuolutae, a communione pellantur.
Quod si huiusmodi contubernium admonitae ab episcopo cognito errore dissoluerint, in communionis gratia acta
penitentia reuertantur.
Placuit etiam, ut nulli postmodum foeminae diaconalis benedictio pro conditionis huius fragilitate credatur.
Placuit, ut nullus christianus iudeam neque iudeus christianam in matrimonio ducat uxorem, quia inter
huiusmodi personas illicitas nuptias esse censuimus.
Qui si commoniti a consortio hoc se separare distullerint, a communiones sunt gratia sine dubio submouendi.
Catholici qui ad idolorum cultum non custoditam ad integrum accepti baptismi gratiam reuertuntur uel, qui cibis
idolorum cultibus immolatis gustu inlicitae praesumptionis utuntur, ab ecclesiae coetibus arceantur; similiter et
hi, qui bestiarum morsibus extincta uel quolibet morbo aut casu suffocata uescuntur.
Abbates qui episcoporum praecepta dispiciunt, ad communionem nec penitus admittantur, nisi contumaciam
suscepta humilitate deponant.
Sane si qui post hanc diligentissimam sanctionem non obseruauerint, quae sunt superius conpraehensa, reos se
diuinitatis pariter et fraternitatis iuditio futuros esse cognuscant.
Honoratus in christi nomine episcopus subscripsit sub die viii kal. iulias, anno xxii domni childeberti regis.
Leuntius episcopus subscripsit.
Aspasius episcopus subscripsit.
Eleutherius episcopus subscripsit.
Inportunus episcopus subscripsit.
Chronopius episcopus subscripsit.

2

