Quoniam caticuminorum orationem separatim et prius prostratis eis episcopum oporteat celebrari. Quibus
egressis orent etiam hi qui in poenitentia sunt constituti, et post manus impositionem. His quoque abscedentibus,
tunc fideles orare debebunt, quorum tres orationes fiant. Una quidem id est prima per silentium, secunda vero et
tertia per vocis pronuntiationem. Et tunc demum, osculum pacis dare debere. Et postea quam presbiteri episcopo
pacem dederint, tunc etiam laicos dare, et tunc oblatio offeratur, solis autem ministris altaris, liceat ingredi ad
altare, et ibidem communicare.

XX. DE DISCIPLINA CLERICORUM.
Quoniam non oportet diaconum sedere ante presbiterum, sed ex iussione presbiteri sedeat. Similiter autem
honorificetur et diaconus ||fol. 19va|| a ministris inferioribus et omnibus clericis.

XXI. DE MINISTERIO SUBDIACONORUM.
Quoniam non oportet subdiaconos licentiam habere in secretarium sive secrarium [n] quod Greci diaconicon
appellant ingredi, et contingere vasa dominica.

XXII. UT MINISTRI ORARIO NON UTANTUR.
Ministrum non oportet orariis uti, nec ostia [o] derelinquere.
XXIII.
Quoniam non oportet lectores aut psalmistas orariis uti, et sic legere aut psallere.
XXIIII.
Quoniam non oportet clericos servientes a presbiteris usque ad diaconos, et deinceps ordinis ecclesiastici omnes
usque ad ministros, aut lectores aut psalmistas, aut exorcistas aut hostiarios, aut etiam eos qui in proposito
continentiae sunt, tabernas intrare.
XXV.
Non oportet diacono [p] panem dare, nec calicem benedicere.
XXVI.
Non oportet ergo exorcizare eos qui necdum ab episcopis sunt provecti, neque in ecclesiis neque intra domos.
XXVII.
Non oportet ministros altaris vel quoslibet clericos ad agapem vocatos, partes tollere, propter iniuriam quae ex
hac occasione ecclesiastico ordini poterit deputari.
XXVIII.
Non oportet in basilicis seu in ecclesiis agapem facere, et intus manducare vel accubitus sternere.
XXVIIII.
Non oportet christianos iudaizare et in sabbato vacare, sed operari eos in eadem die dominica preponendo eidem
diei si hoc eis placet vacent tamquam christiani, quod si inventi fuerint iudaizare anathema sint.

XXX. NULLI LICEAT CHRISTIANO CUM MULIERIBUS LAVACRA EXERCERE.
Quoniam non oportet ministros altaris vel etiam clericos quoslibet aut continentes se et omnem omnino
christianum cum mulieribus lavacra habere communia, est enim apud gentiles prima reprehensio.
XXXI.
Quoniam non oportet cum hereticis miscere conubia, et vel filios vel filias dare, sed potius accipere, si tamen
profiteantur christianos se futuros esse catholicos.
XXXII.
Non oportet hereticorum benedictiones accipere, quoniam maledictiones sunt magis quam benedictiones.
XXXIII.
Non oportet cum hereticis vel scismaticis orare.
XXXIIII.
Non oportet omnino christianum derelictis martyribus Christi, abire ad falsos martyres, hi enim alieni a deo sunt.

66

