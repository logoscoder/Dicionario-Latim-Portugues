sobolem didicimus procreasse, et crimen suum hac praescriptione defendere, qua [z] in Veteri Testamento
sacerdotibus ac ministris generandi facultas legitur attributa. Dicat mihi nunc quisquis ille est sectator libidinum
praeceptorque vitiorum, si estimat quod in lege Moysi passim sacris ordinibus a deo nostro laxata sunt frena
luxuriae, cur eos quibus committebantur, sancta sanctorum praemonet dicens: Sancti estote quia et ego sanctus
sum dominus deus vester? Cur etiam procul a suis domibus anno vicis suae in templo habitare iussi sunt
sacerdotes? Hac videlicet ratione ne vel cum uxoribus possint carnale exercere commercium, ut conscientiae
integritate fulgentes, acceptabile deo munus offerrent. Quibus expleto deservitionis suae tempore uxoris usus
solius successionis causa fuerat relaxatus, quia non ex alia nisi ex tribu Levi quisqua [a] ad dei ministerium
fuerat praeceptus admitti. Unde et dominus Iesus cum nos suo inlustrasset adventu in evangelio protestatur, quia
legem venerat implere non solvere. Et ideo ecclesiam cuius sponsus est forma castitatis voluit splendore radiare,
ut in die iudicii cum rursus advenerit sine macula et ruga eam possit sicut per apostolum suum instituit repperire.
Quarum sanctionum omnes sacerdotes atque levitae insolubili lege constringimur, ut a die ordinationis nostrae
sobrietati ac pudicitiae, et corda nostra mancipemus et corpora. Dummodo per omnia deo nostro in his quae
cotidie offerimus sacrificiis placeamus. Qui autem in carne sunt, dicente electionis vase, deo placere non
possunt. Vos autem iam non estis in carne sed in spiritu, si tamen spiritus dei habitat in vobis. Et ubi poterit nisi
in corporibus sicut legi [b] sanctis dei spiritus habitare? Et quia aliquanti de quibus loquimur, ut tua sanctitas
retulit ignoratione lapsos esse se deflent, his hac conditione misericordiam dicimus non negandam, ut sine ullo
honoris augmento ||fol. 124ra|| in hoc quo detecti sunt quamdiu vixerint, officio [c] perseverent, si tamen post
hac continentes se studuerint exhibere. Hi vero qui inliciti privilegii excusatione nituntur et sibi asserunt veteri
hoc lege concessum, noverint se ab omni ecclesiastico honore quo indigne usi sunt, apostolic• sedis auctoritate
deiectos nec umquam posse veneranda attractare mysteria, a quibus se ipsi dum obscenis cupiditatibus inhiant
privaverunt. Et quia exempla presentia cavere nos praemonent in futurum, quilibet episcopus presbiter atque
diaconus, quod non optamus deinceps fuerit talis inventus, iam nunc sibi omne per nos indulgentiae aditum
intellegat obseratum. Quia ferro necesse est excidantur vulnera quae fomentorum non senserint medicinam.
VIII. QUALES DEBEANT AD CLERICATUS OFFICIUM PERVENIRE.
Didicimus etiam licenter ac libere inexploratae vitae homines quibus etiam fuerint numerosa coniugia, ad
prefatas dignitates prout cuicumque libuerit aspirare. Quod non tantum illis qui ad haec inmoderata ambitione
perveniunt, quantum metropolitanis specialiter pontificibus imputamus. Qui dum inhibitis ausibus conivent [d] ,
dei nostri quantum in se est praecepta contempnunt. Et ut taceamus quod altius suspicamur ubi illud est quod
deus noster data per Moysen lege constituit dicens: Sacerdotes mei semel nubant? Et alio loco: Sacerdos uxorem
virginem accipiat. Non viduam, non repudiatam, nec meretricem. Quod secutus apostolus, ex persecutore
praedicator, unius uxoris virum tam sacerdotem, quam diaconum fieri debere mandavit. Quae omnia ita a
vestrarum regionum despiciuntur episcopis, quasi in contrarium magis fuerint constituta. Et quia non est nobis de
huiusmodi usurpationibus neglegendum ne nos indignantis domini vox iusta corripiat, quae dicit: Videbas furem
et currebas cum eo, et ponebas tuam cum adulteris portionem, quid ab universis post haec ecclesiis sequendum
sit quid vitandum, generali pronuntiatione decernimus.
VIII [e]. DE CLERICORUM CONVERSATIONE.
Quicumque itaque se ecclesiae vovit obsequiis a sua infantia ante pubertatis annos baptizari, et lectorum debet
ministerio sociari. Qui ab acces||fol. 124rb||su adulescentiae usque ad tricesimum aetatis annum si probabiliter
vixerit, una tantum et ea quam virginem communi per sacerdotem benedictione perceperit uxore contentus,
accolitus et subdiaconus esse debebit. Postquam ad diaconii gradum si se primitus continentia praeeunte dignum
probarit accedat. Ubi si ultra quinque annos laudabiliter vixerit et ministrarit, congrue presbiterium consequatur.
Exinde post decennium episcopalem cathedram poterit adipisci, si tamen per haec tempora integritatis vitae ac
fidei eius fuerit adprobata.
X. DE HIS QUI GRANDEVI AD SACRAM MILIAM [f] CONVERTUNTUR.
Qui vero iam aetate grandevus melioris propositi conversione provocatus ex laico ad sacram militiam pervenire
festinat, desiderii sui fructum non aliter optinebit, nisi eo quod baptizatur tempore statim lectorum aut
exorcistarum numero societur. Si tamen eum unam habuisse vel habere, et hanc virginem accepisse constet
uxorem. Qui dum initiatus fuerit expleto biennio, per quinquennium aliud accolitus et subdiaconus fiat, et sic ad
diaconatum si per haec tempora dignus iudicatus fuerit provehatur. Exinde iam accessu temporum, presbiterio
vel episcopatui si eum cleri ac plebis evocaverit electio, non inmerito societur.
XI. QUOD CLERICUS QUI SECUNDAM UXOREM DUXERIT DEPONATUR.
Quisquis sane clericus aut viduam aut certe secundam coniugem duxerit, omni ecclesiastic• dignitatis privilegio
mox nudetur, laica tantum sibi communione concessa. Quam ita demum poterit possidere, si nihil postea propter
quod hanc perdat admittat.

318

