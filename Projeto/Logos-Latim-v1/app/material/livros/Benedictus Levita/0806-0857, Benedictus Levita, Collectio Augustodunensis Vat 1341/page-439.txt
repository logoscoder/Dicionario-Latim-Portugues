7.83

EIUSDEM LEONIS AD THEODORUM FOROIULIENSEM EPISCOPUM

LXXII. EIUSDEM LEONIS AD THEODORUM FOROIULIENSEM EPISCOPUM ut hi qui in exitu sunt
paenitentia et communio non negetur.
LEO [a] EPISCOPUS THEODORO EPISCOPO FOROIULIENSI SALUTEM.
Sollicitudinis quidem tuae iste ordo esse debuerat, ut cum metropolitano tuo primitus de eo quod quaerendum
esse videbatur conferres. Ac si id quod ignorabat dilectio tua ipse nesciret, instrui vos pariter posceretis. Quia in
causis quae ad generalem observantiam pertinent, nihil sine primatibus oportet inquiri. Sed quomodo instruatur
ambiguitas consulendi vel quid paenitentium statuta ecclesiastica habeat regula non tacebo. Multiplex
misericordia dei ita lapsibus humanis subvenit ut non solum ||fol. 169vb|| per baptismi gratiam, sed etiam per
poenitentiae medicinam spes vitae reparetur aetern•. Et qui regenerationis dona violassent, proprio se iudicio
condempnantes, ad remissionem criminum pervenirent. Sic divin• voluntatis praesidiis ordinatis, ut indulgentia
dei nisi supplicationibus sacerdotum, nequeat obtineri. Mediator enim dei et hominum homo dominus Iesus
Christus hanc propositis aecclesiae tradidit potestatem, ut confitentibus poenitentiae sanctionem darent, et ad
eadem, salubri satisfactione purgatos, ad communionem sacramentorum, per ianuam reconciliationis admitterent.
Cui utique operi incessabiliter ipse salvator intervenit, nec umquam ab his abest quibus ait: Ecce ego vobiscum
sum omnibus diebus usque ad consummationem s•culi. Ut si quis per servitutem nostram, bono ordine et grato
impletur affectu, non ambigamus per sanctum spiritum nobis fuisse donatum. Si autem aliquis [b] eorum pro
quibus domino supplicamus quocumque interceptus obstaculo a munere indulgenti• pr•sentis excesserit, et
priusquam ad constituta remedia perveniret temporalem vitam humana conditione finierit, quod manens in
corpore non recepit, consequi exutus carne non poterit. Nec necesse ergo est nos eorum qui obierint [c] merita
actusque discutere, cum dominus noster cuius iudicia nequeunt compr•hendi, quod sacerdotum implere
ministerium non sivit suae iustitiae reservarit. Ita potestatem suam timeri volens, ut hic terror omnibus prosit. Et
quod quibusdam tepidis aut neglegentibus accidit, nemo non metuat. Multum enim utile ac necessarium est, ut
peccatorum reatus ante [d] ultimum diem sacerdotali supplicatione solvatur. His autem qui in tempore
necessitatis et im [e] periculi urguentis instantia praesidium poenitenti• et mox reconciliationis implorant, nec
satisfactio interdicenda est, nec reconciliatio deneganda. Quia misericordiae dei nec mensuras possumus ponere,
nec tempora definire, apud quem nullas [f] patitur venire moras conversio, dicente dei spiritu per prophetam:
Cum conversus ingemueris, tunc salvus eris. Et alibi: Dic iniquitates tuas prior, ut iustificeris. Item: Quia apud
dominum misericordia est, et copiosa apud eum redemptio. In dispensandis itaque dei donis non debemus esse
difficiles, nec se accusantium gemitus lacrimasque neglegere. Cum ipsam p•nitendi affectionem, ex dei
credamus inspiratione conceptam, dicente apostolo: Ne forte det illis deus poeniten||fol. 170ra||tiam ut
resipiscant a diaboli laqueis a quo captivi tenentur, in ipsius voluntatem. Unde oportet unumquemque
conscientiae suae habere iudicium, nec de die in diem differat ad deum converti, nec satisfactionis sibi tempus
inveniat sive finem constituat, quem periculose ignorantia humana [g] concludit, ut ad paucarum horarum
spatium se reservet incertum. Et cum possit pleniore satisfactione indulgentiam promereri, illius temporis
angustias lugeat, quo vix inveniat spatium, vel confessio poenitentis, vel reconciliatio sacerdotis. Ita ergo
necessitati auxiliandum est, ut nec actio illis poenitentiae, nec communionis gratia denegetur, si eam etiam
amisso vocis officio per indicia integri sensus qu•rere comprobentur. Quod si ita aliqua egritudine fuerint
adgravati ut quod paulo ante poscebant sub presenti significare non valeant, testimonia eis fidelium
circumstantium prodesse debebunt. Simul tamen et poenitentiae, et reconciliationis beneficium, consequantur.
Servata tamen regula canonum circa eorum personas, qui in dominica fide docendo peccaverunt. Haec autem
frater ad interrogationem dilectionis tuae ideo respondi, ne aliquid contrarium sub ignorantiae excusatione
geratur. Quae tamen metropolitani tui notitiam facies pervenire, ut si qui forte sunt fratrum qui de his antea
putaverunt ambigendum, per ipsum de omnibus quae ad te scripta sunt instruantur. Data III kł iun, Herculano
viro clarissimo consule.

439

