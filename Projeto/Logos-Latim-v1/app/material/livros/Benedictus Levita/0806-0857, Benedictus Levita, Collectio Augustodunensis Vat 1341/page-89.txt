VIII.
Magnus episcopus Astuagensis dixit: Quid dilectioni vestrae videtur procuratores et actores etiam prosecutores
pupillorum, si debeant ordinari? Gratus episcopus dixit: Si post deposita universa et reddita ratiocinia, si actus
vitae ipsorum fuerint comprobati, in omnibus debent cum laude clerici si postulati fuerint honore munerari. Si
enim ante libertatem negotiorum vel officiorum ab aliquo sine consideratione fuerit ordinatus, ecclesia
infamatur. Universi dixerunt: Recte omnia statuit sanctitas tua. Ideoque ita est, et nostra est quoque sententia.
VIIII.
Metus Canonensis episcopus dixit: Recte statutum est ut obnoxii negotiis alienis non ordinentur. Tamen si
dimissi et gratias referre debent, et a clericorum iniuria temperare. Et ipsis non liceat clericos nostros eligere,
apothecarios vel rationatores. Gratus episcopus dixit: Nulli dubium est quod omnes vel domini vel procuratores
vel quicumque presunt cum audierint saluberrima instituta consilia, et sibi esse consultum, nec impeditum,
propriam debebunt temperare iniuriam in clericis nostris. Quod si iniuria constitutionis imperatoriae clericos
inquietandos putaverint, si defensio ecclesiastica nos non deridet, pudor publicus vindicabitur. Universi dixerunt:
Saluberrimae professiones, debuerunt tanto concedi concilio.
X.
Felix episcopus Bagensis dixit: Nullus debet collegae suo facere iniuriam. Multi enim et transcendunt suas et
usurpant alienas ipsis invitis. Gratus episcopus dixit: Avaritiae ||fol. 29vb|| cupiditatem. Radicem omnium
malorum esse nemo qui dubitet. Proinde inhibendum est ne quis alienos fines usurpet aut transcendat episcopum
collegam suum [h] , aut usurpet alterius plebes sine eius petitu, quia inde cetera mala omnia generantur. Universi
dixerunt: Placet placet.
XI.
Elphicleferus [i] Cuiculitanus episcopus dixit: Statuat sanctitas vestra, ut clerici qui superbi vel contumaces sunt
coerceantur, ut qui minores maioribus inrogaverint iniurias metum habeant. Gratus episcopus dixit: Manifestum
est illum non esse dei, qui humilitatem contempnit, sed diaboli qui superbiae inventor et princeps est. Unde si
quis tumidus vel contumeliosus extiterit, in maiorem natu, vel aliquam causam habuerit, a tribus vicinis
episcopis si diaconus est arguatur, si presbiter est sex, si episcopus a duodecim consacerdotibus audiatur.
Universi episcopi dixerunt: Contemptus debet contumaciae et superbiae in omnibus frangi. Causa vero pro
personis, ab statuto numero audiatur.
XII.
Antigonus episcopus Matirensis dixit: Gravem iniuriam patior, et credo dolere sanctitatem vestram contumeliam
meam, et computare communem iniuriam. Optantius cum se representaret pactum meum habuit, et divisum est,
ut se inliceat populorum imperitorum animos contra disciplinam, contra evangelicam traditionem, contra pacem
placitam. Nam si sibi posse contingere arbitrarentur, numquam profecto in fratrem aliquis deliquisset. Unde aut
inita pacta sui obtineant firmitatem, aut conventus si se non cohibuerit ecclesiasticam sentiet disciplinam,
universi dixerunt: Pax servetur, pacta custodiantur.
XIII.
Abundantius episcopus Adrumentinus dixit: In nostro concilio statutum est, ut non liceat clericis fenerare. Quid
etiam sanctitati tuae et huic concilio videatur, praesenti placito designetur. Gratus episcopus dixit: Novellae
suggestiones quae vel obscurae sunt vel sub genere latent, inspectae a nobis formam accipient. Ceterum de
quibus apertissime divina scriptura sancxit, non differenda sententia est sed potius exsequenda. Proinde quod in
laicis reprehenditur, id multo magis in clericis oportet praedampnari. Universi dixerunt: Nemo contra prophetas,
nemo contra evangelia facit, sine periculo.
XIIII.
Gratus episcopus dixit: Iuxta statuta concilii et meae mediocritatis sententiam, placet facere rerum omnium
conclusionem. Universi tituli designati et digesti, teneant sen||fol. 30ra||tentias suas. Sane credo vos retinere
multis conciliis a patribus nostris et traditionem temerariam esse dampnatam, et rebaptizationis impietatem esse
puniendam. Quas res, etiam nostro concilio credo iam terminum accepisse. Reliqua vero quae vel facta vel dicta
superius compraehensa sunt, vel aliis conciliis conscripta, quae secundum legem inveniuntur custodire nos
oportet. Si quis vero statuta supergressus corruperit, vel pro nihilo habenda putaverit, si laicus est communione,
si clericus est honore privetur. Universi dixerunt: Placet placet. Gratus episcopus dixit: Superest iam ut placita
omnium nostrorum quae ad consensum nostrum sunt scripta, vestra quoque subscriptione firmetis. Universi
dixerunt: Et consensisse nos concilii huius scripta testantur, et subscriptione nostra consensus declarabitur
noster. Et subscripserunt.

89

