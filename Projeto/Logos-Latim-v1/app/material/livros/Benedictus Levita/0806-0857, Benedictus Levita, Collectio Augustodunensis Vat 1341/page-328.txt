7.14

ITEM INNOCENTII PAPAE AD EXSUPERIUM TOLOSANUM EPISCOPUM

||fol. 128vb||
ITEM INNOCENTII PAPAE AD EXSUPERIUM TOLOSANUM EPISCOPUM.
I. De incontinentia sacerdotum vel levitarum.
II. De his qui post baptismum omni tempore incontinentiae voluptatibus sunt dediti et in ultimo
penitentiam poscunt.
III. De administratoribus.
IIII. Quod viri cum adulteris uxoribus non conveniant.
V. Quod qui preces vel criminales distant [a] habeantur immunes.
VI. Quod hi qui intercedente repudio divortium pertulerint si se nuptiis aliis iunxerint adulteri esse
monstrentur.
VII. Qui libri in canone recipiantur.
EXP≈Å CAP.
INNOCENTIUS, EXSUPERIO, episcopo Tolosano salutem. Consulenti tibi frater karissime, quid de praeposita
specie unaquaque sentirem, pro captu intellegentiae meae quae sunt visa respondi. Quid sequendum vel quid
docilis ratio persuaderet, vel auctoritas lectionis ostenderet, vel custodita series temporum demonstraret. Et
quidem dilectio tua institutum secuta prudentium ad sedem apostolicam referre maluit quid deberet de rebus
dubiis custodire potius quam usurpatione praesumpta quae sibi videntur de singulis optinere. Cur enim magis
pudendum putemus discere aliquid quam omnino nescire? Mihi quoque ipsi de collatione docilitas [b] accidit, ut
praescrutatis rationibus ad proposita respondere compellar. Eo quae fit ut aliquid semper addiscat, qui postulatur
ut doceat. Proponam igitur singula, subiciamque responsum.
I. DE INCONTINENTIA SACERDOTUM VEL LEVITARUM.
PROPOSUISTI QUID DE HIS OBservari debeat quos in diaconii ministerio aut in officio presbiterii positos,
incontinentes esse aut fuisse generati filii prodiderunt. De his et divinarum legum est disciplina et beatae
recordationis viri Siricii episcopi monita evidentia commearunt, ut incontinentes in of||fol. 129ra||ficiis talibus
positi, omni honore ecclesiastico privarentur, nec admittantur ad tale ministerium quod sola continentia oportet
impleri. Est enim vetus admodum sacre legis auctoritas iam inde ab initio custodita, quod in templo anno vicis
suae habitare praecepti sunt sacerdotes, ut servientes sacris oblationibus puros et ab omni labe mundatos sibi
vindicent divina mysteria. Neque eos ad sacrificia fas sit admitti qui exercerent, vel cum uxore carnale
consortium, quia scriptum est: Sancti estote, quia et ego sanctus sum dominus deus vester. Quibus utique propter
sobolis successionem uxoris usus fuerat relaxatus, quia ex alia tribu ad sacerdotium nullus fuerat praeceptus
accedere. Quanto magis hi sacerdotes vel levitae pudicitiam ex die ordinationis suae servare debent, quibus vel
sacerdotium vel ministerium sine successione est? Nec praeterit dies, qua vel a sacrificiis divinis vel a
baptismatis officio vacent. Nam si beatus Paulus ad Corinthios scribit dicens: Abstinete vos ad tempus ut vacetis
orationi. Et hoc utique laicis praecepit, multo magis sacerdotes quibus et orandi et sacrificandi iuge officium est,
semper debebunt ab huiusmodi consortio abstinere. Quod si contaminatus fuerit carnali concupiscentia, quo
pudore sacrificare usurpabit, aut qua conscientia quove merito exaudiri se credit? Cum dictum sit: Omnia munda
mundis, coinquinatis autem et infidelibus nihil mundum. Sed fortasse hoc licere credidit, quia scriptum est:
Unius uxoris virum. Non permanenti in concupiscentia generandi hoc dicit, sed propter conscientiam futuram.
Neque enim integros corpore non admisit qui ait: Vellem autem omnes sic esse sicut et ego? Quod et apertius
declarat dicens: Qui autem in carne sunt, deo placere non possunt. Vos autem iam non estis in carne, sed in
spiritu. Et habentem filios, non generantem dixit. Sed ea plane, dispar [c] et divisa sententia est. Nam si aliquos
forma illa ecclesiasticae vitae pariter et disciplinae quae ab episcopo Siricio ad provintias commeavit non ||fol.
129rb|| probabitur pervenisse, his ignorantibus venia remittetur, ita ut de cetero poenitus incipiant abstinere. Et
ita gradus suos in quibus inventi fuerint sic retentent, ut eis non liceat ad potiora conscendere. Quibus in

328

