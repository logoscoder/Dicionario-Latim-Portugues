INCIPIT PRAEFATIO SANCTI CONCILII.
Concilium sacrum venerandi culmina iuris. Condidit et nobis congrua frena dedit. Ut bene fundatus iusto
moderamine possit. Intemerata gerens clericus ordo regi. Pontifices summi veterum precepta sequentes.
Planius haec monitis exposuere suis. Hinc fidei nostrae se pandit semita et omnes. Errorum damnant dogmata
sancta vias. Quisque dei famulus fuerit Christique sacerdos. Hoc sale conditus dulcia melle fuit.
EXPLICIT PRAEFATIO.
||fol. 8rb||
CUM CONVENISSET HOC SANCTUM ET MAGNUM CONCILIUM APUD NICEAM civitatem provintiae
Bitiniae, statuta sunt ab eis haec quae infra scripta sunt ex Greco in Latinum versa sermonem.

I. DE EUNUCHIS ET QUI SEIPSOS ABSCIDUNT.
Si quis in egritudine vel a medicis sectus est, vel a barbaris castratus, placuit ut iste permaneat in clero. Si quis
autem sanus seipsum abscidat, etiam si est in clero cessare debet, et ex hoc nullum talem oportet ordinari. Sicut
autem de his qui vel affectaverunt haec, vel ausi sunt seipsos abscidere haec quae diximus statuta sunt. Ita si qui
a barbaris vel a dominis suis facti et probabiles vitae sunt, tales suscipit ecclesiastica regula ad [b] clerum.

II. DE HIS QUI POST BAPTISMUM STATIM AD CLERUM APPLICANTUR.
Quoniam multa sive per necessitatem, sive ex quacumque causa contra regulam gesta sunt, ita ut homines ex vita
gentili nuper adhuc cathecizati, vel instituti, statim ad spiritalem baptismum venissent, et continuo cum baptizati
sunt etiam ad episcopatum vel ad presbiterium provecti sunt. Recte igitur visum est, de cetero nihil tale debere
fieri. Nam et tempore opus est, ut sit caticuminus, et post baptismum multa probatione indiget. Evidens namque
est apostolicum praeceptum dicens: Non neofitum [c] , ne forte elatus in iudicium incurrat et laqueum diaboli. Si
vero procedente [d] tempore mortale aliquod peccatum admiserit, et convictus duobus vel tribus testibus fuerit,
cesset a clero qui huiusmodi est. Si quis vero praeter haec facit, tamquam contraria statutis sancti concilii gerens,
etiam ipse periclitabitur [e] de statu sui cleri.

III. DE SUBINTRODUCTIS MULIERIBUS.
Omnibus modis interdixit sancta synodus, neque episcopo, neque presbitero, neque diacono, neque ulli
clericorum omnino licere habere secum mulierem [f] extraneam, nisi forte mater aut soror, aut avia id est [g]
amita, vel matertera sit. In his namque solis personis, et horum similibus, omnis quae ex mulieribus est suspicio
declinatur. Qui autem praeter haec agit, periclitatur [h] de clero.

IIII. QUALITER EPISCOPI DEBEANT ORDINARI. ||fol. 8va||
Episcopum oportet ab omnibus episcopis si fieri potest qui sunt in provintia eius ordinari. Si vero hoc difficile
fuerit, vel aliqua urgente [i] necessitate vel itineris longitudine, certe tres episcopi debent in unum esse
congregati, ita ut etiam ceterorum qui absentes sunt, consensum litteris teneant, et ita faciant ordinationem.
Potestas sane vel confirmatio, pertinebit per singulas provintias ad metropolitanum episcopum.
V. DE EXCOMMUNICATIS CLERICIS SIVE LAICIS.
Servetur et ista sententia ut hi qui ab aliis excommunicantur, ab aliis ad communionem non recipiantur.
Requiratur sane si forte aliqua indignatione aut contentione aut qualibet commotione episcopi sui excommunicati
sint. Ut ergo digna haec possint examinatione perquiri recte visum est per singulos annos, in singulis quibusque
provintiis, bis in anno episcoporum concilium fieri. Ut simul in unum convenientes ex communi provintia,
huiusmodi examinent questiones. Ut ita demum hi qui ob culpas suas episcoporum suorum offensas, merito
contraxerunt, digne etiam a ceteris excommunicati similiter habeantur, quousque in communi vel ipsi episcopo
suo, visum fuerit humaniorem circa eos ferre sententiam. Habeatur autem semel concilium ante dies
quadragesimae, ut omnibus si quaesunt simultatibus amputatis, mundum et [k] sollempne deo munus possit
offerri. Secundum vero agatur, circa tempus autumni.

VI. DE PRIMATIBUS EPISCOPORUM METROPOLITANORUM.
Mos antiquus perduret, in Aegypto vel Libia et Pentapoli, ut Alexandrinus episcopus, horum omnium habeat
potestatem. Quoniam quidem metropolitano episcopo, parilis mos est. Similiter autem et apud Antiochiam
ceterasque provintias, honor suus unicuique servetur ecclesiae. Per omnia autem manifestum est, quod si quis
praeter voluntatem et conscientiam metropolitani episcopi fuerit ordinatus, hoc concilium magnum et sanctum,
censuit non debere esse episcopum. Sane si communi omnium consensu rationabiliter probato secun||fol. 8vb||

34

