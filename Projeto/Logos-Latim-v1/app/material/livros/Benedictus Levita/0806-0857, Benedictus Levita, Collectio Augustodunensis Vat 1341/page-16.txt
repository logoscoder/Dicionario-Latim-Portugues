1.5

ORDO DE CELEBRANDO CONCILIO

||fol. 3vb|| IN NOMINE DOMINI NOSTRI IESU CHRISTI INCIPIT ORDO DE CELEBRANDO
CONCILIO.
HORA DIEI PRIMA ante solis ortum, eiciantur omnes ab ecclesia, obseratisque foribus cunctis, ad unam
ianuam per quam sacerdotes ingredi oportet ostiarii stabunt. Et convenientes omnes episcopi pariter introibunt, et
secundum ordinationis suae tempus residebunt. Post ingressum omnium episcoporum atque consessum, vocentur
deinde presbiteri quos causa probaverit introire. Nullusque se inter eos ingerat diaconorum. Post hos ingrediantur
diacones probabiles, quos ordo poposcerit interesse. Et corona facta de sedibus episcoporum, presbiteri a tergo
eorum resideant, quos tamen sessuros secum metropolitanus elegerit. Qui utique et cum eo iudicare aliquid, et
definire possint. Diacones in conspectu episcoporum stent. Deinde ingrediantur laici, qui electione concilii
interesse meruerint. Ingrediantur quoque notarii, quos ad recitandum vel excipiendum ordo requirit.
Obseratisque ianuis, et sedentes in diuturno silentio sacerdotes, atque cor totum habentes ad deum, dicturus est
archidiaconus orate. Statimque omnes in terram prostrabuntur, tam episcopi quam presbiteri. Et orantes diutius
tacite cum fletibus atque gemitibus, unus ex episcopis senioribus surgens, orationem palam fundat ad deum,
cunctis adhuc in terra iacentibus dicens hanc orationem: Adsumus domine sancte spiritus [a] adsumus peccati
quidem inmanitate detenti, sed in nomine tuo specialiter adgregati. Veni ad nos et esto nobiscum, et dignare
illabi cordibus nostris. Doce nos quid agamus, quo gradiamur, et ostende quid efficere debeamus, ut te auxiliante
tibi in omnibus placere valeamus. Esto salus et suggestor et effector iudiciorum nostrorum, qui solus cum deo
patre et eius filio nomen possides gloriosum. Non nos patiaris perturbatores esse iustitiae, qui summam diligis
aequitatem. Ut in sinistrum nos non ignorantia trahat, non favor inflectat, non acceptio muneris vel personae
corrumpat, sed iunge nos tibi efficaciter solius [b] tuae [c] gratiae dono, ut simus in te unum et in nullo
deviemur ||fol. 4ra|| a vero. Qualiter in nomine tuo collecti, sic in cunctis teneamus cum moderamine pietatis
iustitiam, ut et hic a te in nullo dissentiat sententia nostra, et in futuro pro bene gestis consequamur premia
sempiterna. In qua oratio paterna non dicatur, nec benedictio, sed ipsa solummodo oratio confirmetur. Finita
autem oratione et responso ab omnibus: Amen. Rursum dicat archidiaconus: Erigite vos. Confestim omnes
surgant et cum omni timore dei et disciplina, tam episcopi quam presbiteri sedeant. Sicque omnibus in suis locis
in silentio consedentibus, diaconus alba indutus, codicem in medio proferens capitula de conciliis agendis
pronuntiet. Id est de concilio Toletano IIII, era XVIII. Item ex concilio Toletano IIII, era III. Item ex capitulis
orientalium patrum quae Martinus episcopus de Greco in Latinum vertit, era XVIII, de sinodo facienda. Item ex
concilio Calcidonense, era XVIII. Item ex concilio Agatense, era XXXV, vel aliud de canonibus quod
metropolitano aptius visum fuerit ut legatur. Finitisque titulis metropolitanus episcopus concilium alloquatur
exortatione ita dicens: Ecce sanctissimi sacerdotes praemissis deo precibus fraternitatem vestram cum pia
exoratione convenio, et per divinum nomen obtestor, ut ea quae a nobis de deo, et de sacris ordinibus, vel sanctis
moribus vobis fuerint dicta, cum omni pietate suscipiatis, et cum summa reverentia perficere intendatis. Quod si
forsitan aliquis nostrum aliter quam dicta fuerint senserit, sine aliquo scrupulo contentionis, in nostrorum
omnium copulatione ea ipsa de quibus dubitaverit, conferenda reducat, qualiter deo auxiliante aut doceri possit
aut doceat. Deinde simili vos obtestatione obsecro, ut nullus vestrum in iudicando aut personam accipiat aut
quolibet favore vel munere pulsatus, a iusto iudicio scienter avertatur aut discedat. Sed cum tota pietate quicquid
coetui nostro se iudicandum intulerit retractate, ut nec discordans contentio ad subversionem iustitiae inter nos
locum inveniat, nec idem in perquirenda aequitate vigor vestri ordinis vel sollicitudo tepescat. Post hanc
exortationem, introibunt omnes quicumque fuerint, presbiteri diacones, vel religiosi universi ad audiendam
doctrinam. Sicque archidiaconus lecturus est canonem Toletani concilii undecimi, era prima, ne tumultu
concilium ||fol. 4rb|| agitetur. Quo canone perlecto, concilium Ephesenum ex ordine perlegatur. Deinde conlatio
pariter et instructio, de mysterio sanctae trinitatis habeatur. Simulque et de officiorum ordinibus, si in omnium
sedibus, eiusdem celebritatis unitas teneatur. Pro his quoque causis prout spatium diei permiserit, et epistolae
papae Leonis ad Flavianum episcopum de erroribus Euticetis, et mysterio trinitatis legendae sunt. Canones
quoque de unitate officiorum. Nec ad aliud aliquid antea transeatur, quam ista omnia explicentur. Ita tamen ut in
totos tres dies laetaniorum nihil aliud agatur, nec retractetur, nisi sola conlatio de mysterio sanctae trinitatis, et de
ordinibus sacris, vel officiorum institutis. Ita ut haec tota partiantur per totos illos tres dies ut nihil aliud sit ut
dictum est, nisi sola quaestio de his quae praedicta sunt habeatur. Ita ut lectio semper congruens ordinis causae et
quae quaerenda est, antecedat. Post haec in quarto die, reliquae per ordinem admittendae sunt. Sicque omnes qui
de religiosis in retroactis diebus pro spiritali instructione interfuerant in concilio, foris egrediantur. Residentibus
aliquibus presbiteris in concilio, quos metropolitanus probaverit honorandos. Per singulos tamen illos tres dies
laetaniorum, episcopi vel presbiteri, cum admonitore primum orationibus se prosternant. Sicque collecta a

16

