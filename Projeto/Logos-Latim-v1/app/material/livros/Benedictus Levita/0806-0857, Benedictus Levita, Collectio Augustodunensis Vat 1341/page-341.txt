infidelitatis calumniae movebuntur. Iam in ceteris dispensatio voluntatis paternae sit. Ergo partus et corpus post
que crux mors inferi, salus nostra est. Humani enim generis causa, dei filius pater ex virgine est et spiritu sancto,
ipso sibi in hac operatione famulante et sua, dei videlicet inumbrante virtute, corporis sibi initia consuevit, et
exordia carnis instituit. Ut homo factus ex virgine naturam in se carnis acciperet, per que huius admixtionis
societatem, sanctificatum in eo universi generis humani corpus existeret. Et quemadmodum omnes in se per id
quod corporeum se esse voluit conderentur, ita rursum in omnes ipse per id quod eius est invisibile referretur.
Dei igitur imago invisibilis pudorem humani exordii non recusavit, et per conceptionem partum vagitum et cunas
omnes naturae nostrae contumelias transcurrit. Quid tandem dignum a nobis tantae dignationis affectui
rependentur? Inenarrabilis a deo originis unus unigenitus deus, in corporis humani formam sanctae virginis utero
insertus accrescit. Qui omnia continet, intra quem et per quem cuncta sunt, humani partus lege profertur. Ad
cuius vocem archangeli atque angeli tremunt, caelum et terra et omnia huius mundi resolvuntur elementa, vagitu
infantis auditur. Qui invisibilis et incomprehensibilis est, non visu, sensu, tactuque [r] moderandus, cunis est
obvolutus. Haec si quis indigna deo recolit, tanto se maioris beneficii obnoxium confitetur, quanto minus haec
dei convenerint maiestati. Non ille eguit homo effici per quem homo factus est, sed nos eguimus ut deus caro
fieret et habitaret in nobis, id est assumptione carnis unus interna universe carnis incoleret. Humilitas eius nostra
nobilitas est, contumelia eius honor noster est. Quod ille deus in carne consistens, hoc nos vicissim in deum, ex
carne renovati.
ITEM EIUSDEM IN LIBRO NONO INTER CETERA. ||fol. 135rb||
NESCIT PLANE VITAM SUAM, NESCIT QUI Christum Iesum ut verum deum, ita et verum hominem ignorat.
Et eiusdem periculi res est Christum Iesum vel spiritum deum, vel carnem nostri corporis denegare. Omnis ergo
qui confitebitur me coram hominibus, confitebor et ego eum coram patre meo qui est in caelis. Qui autem
negaverit me coram hominibus, negabo et ego eum coram patre meo qui est in caelis. Haec verbum caro factum
loquebatur, et homo Iesus Christus dominus maiestatis docebat. Mediator ipse in se ad salutem ecclesiae
constitutus, et ipso illo inter deum et homines mediatoris sacramento utrumque unus existens, dum ipse ex unitis
in idipsum naturis naturae utriusque res eadem est. Ita tamen ut neutro careret in utroque ne forte deus esse homo
nascendo desineret, et homo rursus deus manendo non esset. Haec itaque humanae beatitudinis fides vera est,
deum et hominem praedicare, verbum et carnem confiteri. Neque deum nescire quod homo sit, neque carnem
ignorare quod verbum sit.
ITEM EIUSDEM IN EODEM LIBRO, INTER CETERA.
NATUS IGITUR UNIGENITUS DEUS EX virgine homo, et secundum plenitudinem temporum in semetipso
profecturus in deum hominem, hunc per omnia evangelici sermonis modum tenuit, ut se dei filium credi doceret,
ut hominis filium praedicaret, et admoneret. Loquens et gerens [s] deus universa quae hominis sunt. Ita tamen ut
in ipso illo utriusque generis sermone numquam nisi cum significatione et hominis loquutus et dei sit.
ITEM ALIO LOCO IN EODEM LIBELLO INTER CETERA.
Hinc itaque fallendi simplices atque ignorantes hereticis occasio est, ut quem ab eo secundum hominem dicta
sunt, dicta esse secundum naturae divinae infirmitatem mentiantur. Et quia unus atque idem est loquens, omnia
quae loquitur de semetipso, omnia eum locutum esse contendant, nec sane negamus totum illum qui eius manet
naturae suae esse sermonem. Sed si Iesus Christus et homo et deus, et neque cum homo sit tum primum deus,
neque tum cum et homo tum non etiam et deus, neque post hominem, in deo non totus homo totus deus, unum
atque idem necesse est dictorum eius sacramentum esse quod generis. ||fol. 135va|| Et [t] cum in eo secundum
tempus discernis hominem a deo, dei tunc atque hominis discerne sermonem. Et cum deum atque hominem, in
tempore confiteberis, dei atque hominis in tempore dicta diiudica. Cum vero ex [u] homine et deo, rursum totius
hominis totius iam dei tempus intellegis, si quid illud ad demonstrationem temporis dictum est, temporique
coaptato quae dicta sunt. Ut cum aliud sit ante hominem deus, aliud sit homo et deus, aliud sit post hominem et
deum, totus homo et totus deus, non confundas temporibus et generibus dispensationis sacramentum, cum pro
qualitate generum, ac naturarum alium ei in sacramento hominis necesse est sermonem fuisse non nato, alium
adhuc morituro alium iam aeterno. Nostri igitur causa haec omnia Iesus Christus agens et corporis nostri homo
natus secundum consuetudinem naturae nostrae loquutus est, non tamen omittens, naturae suae esse quod deus
est. Nam etsi in partu et passione et morte naturae nostrae rem peregerit, res tamen ipsa omnes virtutes naturae
suae gessit, et reliqua.
ITEM ALIO LOCO IN EODEM LIBRO INTER CETERA.
VIDES NE ITA DEUM ET HOMINEM PREDIcari, ut mors homini, deo vero carnis exercitatio deputetur? Non
tamen ut alius sit qui mortuus est, et alius sit per quem mortuus resurrexit. Spoliata enim carne Christus est
mortuus, et rursum Christum a mortuis excitans idem Christus est, carnem se expolians. Naturam dei in virtute
resurrectionis intellege, dispensationem hominis morte cognosce. Et cum sint utraque suis gesta naturis, unum
tamen Christum Iesum eum memento esse qui utrumque est. Haec igitur demonstranda a me pacis fuerunt, ut

341

