concilium non sinit, saltem vel semel a nobis celebretur. Ita tamen ut si fidei causa est, aut quaelibet alia
ecclesiae communis, generalis totius Spaniae et Galliae synodus convocetur. Si vero nec de fide, nec de
communi ecclesiae utilitate tractabitur, si speciale erit concilium prout uniuscuiusque provintiae metropolitanus
elegerit peragendum. Omnes [q] autem qui causas contra episcopos aut iudices ac potentes, aut contra quoslibet
alios habere noscuntur, ad eundem concilium concurrant. Et quaecumque examine synodalia a quibuslibet prave
usurpata inveniuntur, regii exsecutoris instantia iustissime his quibus iura sunt reformentur. Ita ut pro
compellendis iudicibus vel saecularibus viris ad synodum metropolitani studio quidam exsecutor a principe
postuletur. Quintadecima autem kalendarum iuniarum congreganda est in unaquaeque provintia synodus propter
vernale tempus, quando herbis ||fol. 72va|| terra vestitur, et pabula germinum inveniuntur.
III [r].
Hora itaque diei prima ante solis ortum, eiciantur omnes ab ecclesia. Obseratisque foribus cunctis, ad unam
ianuam per quam sacerdotes ingredi oportet hostiarii sedeant et convenientes omnes episcopi pariter introeant, et
secundum ordinationis suae tempora resideant, post ingressum omnium episcoporum atque concessum, vocentur
deinde presbiteri quos causa probaverit introire, nullus se inter eos ingerat diaconorum. Post hos ingrediantur
diacones [s] probabiles, quos ordo poposcerit interesse. Et corona facta de sedibus episcoporum presbiteri a
tergo eorum resideant, diaconi in conspectu episcoporum stent. Deinde ingrediantur laici qui electione concilii
interesse meruerint. Tum quoque et notarii quos ad recitandum vel excipiendum ordo requirit, et obserentur
ianuae. Sedentesque in diuturno silentio sacerdotes, et cor tantum habentes ad deum, dicat archidiaconus: Orate.
Statimque omnes in terram prostrabuntur, et orantes diutius tacite cum fletibus atque gemitibus unus ex episcopis
senioribus surgens orationem palam fundat ad dominum cunctis adhuc in terra iacentibus [t] . Finita autem
oratione et responso, ab omnibus: Amen, rursus dicat diaconus: Erigite [u] vos. Et confestim omnes surgant et
cum omni timore dei et disciplina tam episcopi quam presbiteri sedeant. Sicque omnibus suis in locis in silentio
consedentibus, diaconus alba indutus codicem canonum in medio proferens capitula de conciliis agendis
pronuntiet. Finitisque titulis metropolitanus episcopus concilium alloquatur [v] , dicens: Ecce sanctissimi
sacerdotes, recitate sunt ex canonibus priscorum patrum sententiae de concilio celebrando. Si qua igitur
quempiam vestrum actio commovet, coram suis fratribus proponat. Tunc si aliquis quamcumque quaerelam quae
contra canones agit, in audientiam sacerdotalem protulerit, non prius ad aliud transeatur capitulum, nisi primum
quae proposita est actio terminetur. Nam et si presbiter aliquis aut diaconus vel clericus sive laicus de his qui
foris steterint concilium pro qualibet re crediderit appellandum ecclesiae metropolitanae archidiacono causam
suam intimet, et ille concilio denuntiet. Et tunc illi et introeundi et proponendi ||fol. 72vb|| licentia concedatur.
Nullus autem episcoporum a coetu communi secedat, antequam hora generalis secessionis adveniat. Concilium
quoque nullus solvere audeat, nisi fuerint cuncta determinata. Ita ut quaecumque deliberatione communi
finiuntur, episcoporum singulorum manibus subscribantur. Tunc enim deus suorum sacerdotum interesse
credendus est, si tumultu omni abiecto, sollicite atque tranquille ecclesiastica negotia terminentur.
V [w].
Solet in Spaniis de sollempitate paschali varietas exsistere predicationis, diversa enim observantia laterculorum
paschalis festivitatis interdum errorem parturit. Proinde placuit ut ante tres menses epiphaniorum metropolitani
sacerdotes litteris invicem se inquirant, ut communi scientia docti diem resurrectionis Christi et
conprovintialibus suis insinuent, ut uno tempore celebrandum adnuntient.
VI [x].
De baptismi sacramento propter quod in Spaniis quidam sacerdotes simplam mersionem faciunt, a nonnullis
scisma esse conspicitur, et unitas fidei scindi videtur. Nam dum partes diversae in baptizandis aliqua contrario
modo agunt, ab aliis non baptizatos esse contendunt. Proinde quid a nobis in sacramenti diversitate finiendum
sit, apostolicae sedis informemur praeceptis, non nostram sed paternam institutionem sequentes. Beat• igitur
memoriae Gregorius Romanae ecclesiae pontifex, qui non solum partes Italiae inlustravit, sed et longe
exsistentes ecclesias sua doctrina perdocuit, efflagitante sanctissimo Leandro episcopo de hac Spaniae diversitate
quid potius esset sequendum, inter cetera rescribens ei sic ait: De trina vero mersione baptismatis, nihil respondi
verius potest, quam ipsi sensistis. Quia in una fide nihil officit, sanct• ecclesiae consuetudo diversa. Nos autem
quod tertio mergimus, triduanae sepulturae sacramenta signamus. Ut dum tertio infans ab aquis educitur,
resurrectio triduani temporis exprimatur. Quod si quis forte etiam pro summae trinitatis veneratione existimet
fieri, neque ad hoc aliquid obsistit baptizandum semel in aquas mergere. Quia dum in tribus ||fol. 73ra||
subsistentiis una substantia est, repraehensibile esse nullatenus potest infantem in baptismate in aquam vel ter vel
semel mergere, quando et in tribus mersionibus personarum trinitas, et in una potest divinitatis singularitas
designari. Sed hucusque ab hereticis infans in baptismate tertio mergebatur, fiendum apud vos esse non censeo,
ne dum mersiones numerant, divinitatem dividant. Dumque quod faciebant faciunt morem vestrum se vicisse
glorientur. Quapropter quia de utroque sacramento quod fit in sancto baptismo a tanto viro reddita est ratio, quod
utrumque rectum, utrumque inrepraehensibile in sancta dei ecclesia habeatur, propter vitandum autem scismatis

213

