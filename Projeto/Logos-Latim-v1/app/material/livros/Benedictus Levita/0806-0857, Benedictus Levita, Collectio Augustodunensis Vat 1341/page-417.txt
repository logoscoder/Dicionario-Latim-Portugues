7.73

EPISTOLA LEONIS PAPAE AD FLAVIANUM CONSTANTINOPOLITANUM EPISCOPUM

XXXVIII. EPISTOLA LAEONIS [a] PAPAE AD FLAVIANUM CONSTANTINOPOLITANUM
EPISCOPUM, UBI QUAEERIT QUID EUTICES CONTRA FIDEM CATHOLICAM SENTIENS A
COMMUNIONE ECCLESIA [b] AB EO FUERIT SEPARATUS.
DILECTISSIMO FRATRI FLAVIANO episcopo, Leo episcopus. Cum christanissimus et clementissimus
imperator, sancta et laudabili fide pro ecclesiae catholice pace sollicitus ad nos scripta transmiserit, de his quae
apud nos perturbationis strepitum commoverunt, miramur fraternitatem tuam quicquid illud fuit scandali nobis
[c] silere potuisse, et non potius procurasse ut primitus nos insinuatio magis tuae relationis instrueret, ne de
rerum gestarum fidem possemus ambigere. Accepimus enim libellum Euticetis presbiteri, qui se queritur
accusante Eusebio episcopo, immerito communione privatum. Maxime cum evocatum se adfuisse testatur, nec
sui presentiam denegasse, adeo ut in ipso iuditio libellum appellationis se asserat obtulisse, nec tamen fuisse
susceptum. Qua ratione compulsus sit, ut contestatorios [d] libellos in Constantinopolitana urbe proponeret.
Quibus rebus intercedentibus necdum agnoscimus, qua iustitia [e] a communione ecclesiae fuerit separatus. Sed
respicientes ad causam facti tui nosse volumus rationem, et usque ad nostram noticiam cuncta deferri. Quoniam
nos qui sacerdotum domini, matura volumus esse iuditia, nihil possumus incognitis rebus in cuiusquam partis
preiuditium definire, priusquam universa quae gesta sunt veraciter audiamus. Et ideo fraternitas tua per idoneam
maxime aptamque personam ||fol. 161ra|| plenissima nobis relatione significet, quid contra antiquam fidem
novitatis emerserit, quod severiori sententia dignum fuerit vindicari. Nam et ecclesi• moderatio et religiosa
piissimi principis fides, multam nobis sollicitudinem christan• pacis indicant, ut amputatis dissensionibus fides
catholica inviolata servetur. Et his qui prava defendunt ab errore revocatis, nostra auctoritate quorum fides
probata fuerit muniantur. Nec aliqua poterit ex hac parte difficultas afferri, cum memoratus presbiter libello
proprio sit professus paratum se esse ad corrigendum, si quid in se fuerit inventum quod repraehensione sit
dignum. Decet enim in talibus causis hoc maxime provideri, ut sine strepitu concertationum, et caritas
custodiatur, et veritas defendatur frater karissime. Et ideo quia dilectio tua de tanta causa nos videt necessario
esse sollicitos, quam plenissime et lucide universa nobis quod ante facere debuit indicare festinet, ne inter
adsertiones partium aliqua ambiguitate fallamur, et dissensio quae in suis initiis abolenda est nutriatur. Cum in
corde nostro ea observantia deo inspirante permaneat, ne constitutiones venerabilium patrum divinitus roborat•,
et ad soliditatem fidei pertinentes, prava cuiusquam interpraetatione violentur. Deus te incolumem custodiat
frater karissime.

417

