1.6

PRAEFATIO

CANONES GENERALIUM CONCILIOrum, a temporibus Constantini coeperunt. In precedentibus namque
annis persecutione fervente, docendarum plebium minime dabatur facultas. Deinde christianitas in diversas
hereses scissa est, quia non erat licentia episcopis in unum convenire nisi tempore supradicti imperatoris. Ipse
enim dedit facultatem christianis, libere congregari. Sub hoc etiam sancti patres in concilio Niceno, de omni orbe
terrarum convenientes, iuxta fidem evangelicam et apostolicam secundum post apostolos symbolum tradiderunt.
Quattuor autem principalia esse concilia, ex quibus plenissimam fidei doctrinam tenent ecclesiae, tam de patris et
filii et spiritus sancti divinitate, quam predicti filii et salvatoris nostri incarnatione.
||fol. 5ra||
Prior harum Nicena synodus est, trecentorum decem et octo episcoporum sub Constantino augusto imperante
peracta. Iin quo arriane perfidiae phlasphemia condempnata, qua inaequalitatem sanctae trinitatis idem Arrius
asserebat, consubstantialem deo patri dei filium, idem sancta synodus per symbolum definivit.
Secunda synodus est CL patrum, sub Theodosio seniore, Constantinopolim congregata, quae Macedonium
sanctum spiritum deum esse negantem condempnans, consubstantialem patri et filio eundem paraclitum
demonstravit. Dans latius symboli formam, quam tota Grecia et Latinitas in ecclesiis predicat.
Tercia synodus est Ephesiana prima ducentorum episcoporum sub iuniore Theodosio augusto edita, quae
Nestorium duas personas in Christo asserentem, iusto anathemate condempnavit. Ostendens manere in duabus
naturis, unam domini nostri Ihesu Christi personam.
Quarta est synodus Calcidonensis sexcentorum triginta sacerdotum sub Martiano principe habita, in qua Euticen
Constantinopolitanum abbatem verbi dei et carnis unam naturam pronuntiantem, et eius defensorem Dioscorum
quondam Alexandrinum episcopum, et ipsum rursum Nestorium cum reliquis hereticis una patrum sententia
praedamnavit. Praedicans eadem synodus, Christum deum sic natum de virgine, ut in una substantia, et divinae
et humanae confiteantur naturae.
HAEC SUNT UT PRAEDIXIMUS QUATTUOR principales et venerabiles synodi, fidem catholicam
complentes. Sed et si qua sunt concilia quae sancti patres spiritu dei pleni sanxerunt, post istorum quattuor
auctoritatem, omni manent stabilita vigore. Quorum etiam gesta, in hoc opere condita continentur. In principio
autem huius voluminis Nicenum synodum constituimus, propter auctoritatem eiusdem magni concilii. Deinceps
diversorum conciliorum Grecorum ac Latinorum, sive quae antea, seu [a] quae postmodum facta sunt, sub
ordine numerorum ac temporum, capitulis suis distincta sub huius voluminis aspectu locavimus. Subicientes
etiam decreta praesulum ||fol. 5rb|| Romanorum in quibus pro culmine sedis apostolicae, non inpar conciliorum
extat auctoritas, quatenus ecclesiastici ordinis disciplina, in unum a nobis coacta atque digesta, et sancti
praesules paternis instituantur regulis, et oboedientes ecclesiae ministri vel populi, spiritalibus imbuantur
exemplis.
Canones autem qui dicuntur apostolorum seu quia eosdem nec sedes apostolica recipit, nec sancti patres illis
consensum prebuerunt, pro eo quod ab hereticis sub nomine apostolorum composita dinoscuntur, quamvis in eis
quaedam inveniantur utilia. Auctoritate tamen canonica atque apostolica eorum gesta constat esse remota et inter
apofrica [b] deputata.
Canon autem Grece, Latine regula nuncupatur. Regula autem dicta quod recto ducit, nec aliquando aliorsum
trahit. Alii dixerunt regulam dictam vel quod regat vel quod normam recte vivendi praebeat, sive quod distortum
pravumque quid corrigat.
Synodum autem ex Greco interpretari, comitatum, vel coetum.
Concilium vero nomen tractum ex communi intentione, eo quod in unum dirigant omnes mentis obtutum.
Cilia enim oculorum sunt. Unde et qui sibimet dissentiunt, non agunt concilium, quia non sentiunt unum.
Coetus vero conventus est vel congregatio, a coeundo id est conveniendo in unum. Unde et conventus est
nuncupatus, quod ibi omnes conveniunt. Sicut conventus coetus vel concilium, a societate multorum in unum.
EXPLICIT PRAEFATIO.

18

