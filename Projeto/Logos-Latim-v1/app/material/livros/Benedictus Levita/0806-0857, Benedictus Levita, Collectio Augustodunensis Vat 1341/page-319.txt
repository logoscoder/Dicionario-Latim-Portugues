XII. QUAE FEMINAE CUM CLERICIS HABITENT.
Feminas vero non alias esse patimur, in domibus clericorum, nisi eas tantum quas propter solas necessitudinum
causas habitare hisdem cum synodus Nicena permisit.
XIII. DE MONACHORUM PROMOTIONE.
Monachos quoque quos tamen morum gravitas et vitae ac fidei institutio sancta commendat, clericorum officiis
aggregari et optamus et volumus. Ita ut qui intra tricesimum annum aetatis sunt digni ||fol. 124va|| in minoribus
per gradus singulos crescente tempore promoveantur ordinibus, et sic ad diaconatus vel presbiterii insignia
naturae [g] aetatis consecratione perveniant. Nec per saltus ad episcopatus culmen ascendant, nisi in his
eademque [h] singulis dignitatibus sicut superius praefiximus tempora fuerint custodita.
XIIII. QUOD PENITENS NON FIAT CLERICUS.
Illud quoque nos par fuit providere ut sicut penitentiam agere cuiquam non conceditur clericorum, ita et post
penitudinem ac reconciliationem nulli umquam laico liceat honorem clericatus adipisci, quia quamvis sint
omnium peccatorum contagione mundati, nulla tamen debent gerendorum sacramentorum instrumenta suscipere,
qui dudum fuerint vasa vitiorum.
XV. UT SI PER IGNORANTIAM PENITENS BIGAMUS SEU VIDUAE MARITUS, CLERCIUS
FACTUS FUERIT, NON PROMOVEATUR.
Et quia his omnibus quae in reprehensionem veniunt sola excusatio ignorationis obtenditur, cui nos interim
solius pietatis intuitu necesse est clementer ignoscere. Quicumque igitur penitens, quicumque bigamus,
quicumque viduae maritus ad sacram militiam indebite et incompetenter inrepsit hac sibi conditione a nobis
veniam intellegat relaxatam, ut in magno debeat computare beneficio, si adepta sibi omni spe promotionis in hoc
quo invenitur ordine perpetua stabilitate permaneat. Scituri posthac provintiarum omnium summi antestites,
quod si ultra ad sacros ordines quemquam de talibus crediderint assumendum, et de suo et de eorum statu quos
contra canones, et interdicta nostra provexerint, congruam ab apostolica sede promendam esse sententiam.
Explicuimus ut arbitror frater carissime universa quae digesta sunt in querelam, et ad singulas causas, de quibus
per filium nostrum Basianum presbiterum ad Romanam ecclesiam, utpote ad caput tui corporis retulisti
sufficientia quantum opinor responsa reddidimus. Nunc fraternitatis tuae animum ad servandos canones, et
tenenda decretalia constituta magis ac magis incitamus, ut haec quae ad tua consulta rescripsimus [i] , in omnium
||fol. 124vb|| coepiscoporum nostrorum perferri facias notionem. Et non solum eorum qui in tua sunt diocesi
constituti, sed etiam ad universos Cartaginienses [k] ac Boeticos, Lusitanos atque Gallicos, vel eos qui in vicinis
tibi conliminant hinc inde provintiis, haec quae a nobis sunt salubri ordinatione disposita, sub litterarum tuarum
prosecutione mittantur. Et quanquam statuta sedis apostolicae vel canonum venerabilia definita nulli sacerdotum
domini ignorare sit liberum, ut illius tamen pro antiquitate sacerdotii tui dilectioni tuae esse admodum poterit
gloriosum, si ea quae ad te speciali nomine generaliter scripta sunt, per unanimitatis tuae sollicitudinem in
universorum fratrum nostrorum notitiam perferantur. Quatenus et quae a nobis non inconsulte sed provide sub
nimia cautela et deliberatione sunt salubriter constituta intemerata permaneant, et omnibus in posterum
excusationibus aditus qui iam nulli apud nos patere poterit obstruatur. Data III iđ fe•, Archadio, et Bautone vv cc
conss.

319

