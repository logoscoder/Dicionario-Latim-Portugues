habitatores tantis Apollenaris infecti sunt venenis, ut necessarium fuerit ea quae ante sanximus [g] repetita etiam
nunc lege decernere. Oportet enim ut numerosa severitas sit sanctionum, ubi est licentia crebra culparum.
Custodienda praeterea ortodoxae fidei cura tanto a serenitate mea [h] adhiberi impensior debet, quanto res
humanas divina ||fol. 28ra|| precedunt. Quicumque ergo vel in hac sacra urbe vel in Alexandrina civitate vel in
omni Aegyptiaca diocesi et diversis aliis provintiis Euticetis profanam perversitatem secuntur et ita non credunt,
ut CCCXVIII sancti patres tradiderunt catholicam fidem in Nicea civitate fundantes, vel ita ut centum
quinquaginta alii venerabiles episcopi qui in hac alma urbe Constantinopolitana postea convenerunt sicut
Athanasius et Theophylus et Cyrillus sanctae recordationis episcopi Alexandrinae civitatis credebant, quos etiam
Ephesiana synodus cui beatae memoriae Cyrillus praefuit, in qua Nestorii error expulsus est universos sequuta
est, quos et nuper venerabilis Calcedone synodus est sequuta prioribus conciliis sacerdotum ex omni prorsus
parte consentientibus, nihilque adimens a sacrosancto symbolo neque adiciens, sed Euticetis dogmata funesta
condempnans, sciant se esse hereticos. Apollenaris enim facinorosissimam [i] sectam, Eutices et Dioscorus
mente sacrilega sunt sequuti. Ideoque hi omnes qui Apollenaris vel Euticetis perversitatem sequuntur, illis poenis
quas divorum retro principum constitutionibus contra apollenaristas vel serenitatis nostrae postmodum sanctio
contra euticianistas vel hac ipsa augustissima lege contra eosdem decreta sunt, noverint se esse plectendos.
Idcirco apollenaristas hoc est euticianistas, quibus etsi est in appellatione diversitas, est tamen in heresis pravitate
coniunctio, et dispar quidem nomen, sed idem sacrilegium, sive in hac alma urbe diversisque provintiis vel in
Alexandrina civitate, sive intra Aegyptiaticam diocesim sunt neque ita credunt sicut praedicti venerabiles patres
credebant, neque viro reverentissimo [k] Alexandrinae urbis antistiti Proterio fidem ortodoxam tenenti
communicant, secundum sacratissimas divorum retro principum constitutiones quae de apollenaristis [l]
promulgatae sunt, non habeant potestatem faciendi testamentum nec condendae ultimae voluntatis, neque id
adquirant quod ipsis ex testamento cuiusquam fuerit derelictum. Nihil etiam ex donatione aliqua consequantur,
sed si quid ipsis vel liberalitate acciderit aut viventis vel morientis fuerit voluntate conlatum, id protinus fisco
nostro addicatur. Ipsi vero in nullos aliquid ex facultatibus suis, donationis titulo et iure transfundant. Episcopos
quoque vel presbiteros aliosque clericos, illis creare et ha||fol. 28rb||bere non liceat. Scientes tam his euticianistis
vel apollenaristis qui ausi fuerint cuiquam episcopi vel presbiteri vel clerici nomen imponere, quam his qui
conati fuerint impositum nomen sacerdotale retinere, poenam se exilii cum facultatum suarum amissione
subituros. Eos vero qui de hac catholica Roma ecclesiarum clerici vel ortodoxae fidei monachi fuerant derelicto
vero ortodoxo et omnipotentis dei cultu, Apollenaris vel Euticetis heresim et dogmata abominanda sectati sunt,
vel post haec sectabuntur, omnibus poenis quae vel prioribus legibus adversus hereticos constitutae sunt iubemus
teneri, et extra ipsum quoque Romani imperii solum pelli, sicut de manicheis praecedentium legum instituta
sanxerunt. Universi praeterea apollenaristae vel euticianistae non ecclesias, non monasteria sibi construant neque
sinaxis et conventicula tam diurna quam nocturna contrahant, neque ad domum neque ad possessionem
cuiusquam neque ad monasterium vel ad quemcumque alterius locum operatores sectae funestissimae
congregentur. Quod si fecerint et hoc factum fuisse domino volente constiterit, postremo in examinatione iudicis
approbatum, domus vel possessio in qua convenerint, fisco sine dilatione societur. Monasterium vero eius
civitatis ortodoxae ecclesiae in cuius territorio es,t iubemus addici. Si vero ignorante domino sciente vero qui
dispensationis domus exigit vel conductore vel procuratore vel predii parasinaxis haec conventicula interdicta
convenerint, conductor vel procurator sive auctor vel quicumque in domum vel possessionem vel monasterium
receperint ac passi fuerint inlicita parasinaxis conventusque celebrari si vilis et abiectae conditionis sunt fustibus
publice et in poenam suam et in aliorum exerceantur exemplum. Si honestae vero personae sunt, decem libras
auri multati nominis, fisco nostro cogantur inferre. Nullum praeterea apollenaristam vel euticianistam ad aliquam
iubemus adspirare militiam, nisi ad choortallinam vel limitaneam. Si quis vero extra choortallinam vel
limitaneam inventi fuerint militare, soluto cingulo, honestorum omnium et palatii communione privetur. Nec in
alia quam in ea in qua nati sunt civitate vel vico ac regione versentur. Si qui [m] vero in hac alma urbe nati sunt,
tam sacratissimo comitatu, quam omni per provintiam metropolitana civitate pellantur. Nulli insuper
euticianistae vel ||fol. 28va|| apollenaristae [n] , publicae vel privatim advocandi coetus et circulos contrahendi et
errore heretico disputandi aut perversitatem facinorosi dogmatis adserendi tribuatur facultas. Nulli etiam contra
venerabilem Calcidonensem synodum, liceat aliquid vel dictare vel scribere vel legere atque emittere. Nemo
huiusmodi habere libros, et sacrilegas scripturas audeant monumenta servare. Quod si qui in his criminibus
fuerint inventi, perpetua deportatione damnentur. Eos vero qui discendi studio audierint de infausta heresi
disputantes, decim librarum auri quae fisco nostro inferendâ€¢ sunt, iubemus subire dispendium. Omnes vero
huiuscemodi cartae ac libri qui funestum Euticetis hoc est Apollenaris fuerint dogma complexi incendio
concrementur, ut facinorosa semper perversitatis vestigia ipsa, flammis ambusta depereant. Aequum namque est
ut inmanissima sacrilegia par poenae magnitudo percellat parens carissime [o] . Inlustris igitur et magnifica
auctoritas tua quae hoc [p] sacratissima constitutione decrevimus, in hac alma urbe diversisque provintiis ac
praecipue in Alexandrina civitate et per universam Aegyptiacam diocesim edictis ex more propositis ad omnium
notitiam faciat pervenire. Ut cuncta quae statuimus in eos qui rei fuerint deprehensi, severitas protinus
exerceatur. Scientibus moderatoribus provintiarum, eorumque apparitoribus, qui legis huius quae religiosissima
sanctione custodienda decrevimus aut neglexerit aut aliqua permiserit temeritate violari, denarum librarum auri

85

