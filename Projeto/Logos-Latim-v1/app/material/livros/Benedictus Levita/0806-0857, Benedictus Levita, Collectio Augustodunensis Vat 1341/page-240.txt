condempnaberis, et ex ore tuo iustificaberis, tamen pietatis intuitu et precedentiu viam pandimus et
misericordiam prorogamus. ||fol. 88va|| Huius sane promissionis incaute crudam, cruentamque temperare
sententiam, illa quam maxime conpellimur causa, quod haec duo mala licet, sint omnino cautissime praecavenda,
tamen si periculi necessitas ex his unum temperare conpulerit, id debemus resolvere quod minori nexu noscitur
obligare. Quid autem ex his levius quidve sit gravius pietatis acumine vestigemus. Etenim dum periurare
conpellimur, creatorem quidem offendimus sed nos tantummodo maculamus. Cum vero noxia promissa
complemus, et dei iussa superbe contempnimus et proximis impia crudelitate nocemus, et nos ipsos crudeliori
nos gladio trucidamus. Illic enim duplici culparum telo percutimur, hic tripliciter iugulamur. Restat ergo ut hac
nostra pergat sententia qua misericordiae patuerit via qu• ita domino probatur accepta, ut plus eam cupiat quam
sacrificia veneranda. Dicente ipso: Misericordiam volui et non sacrificium. Hac indulgentiae concessa licentia,
miserationis ipsius opus in gloriosi principis potestate redigimus. Ut quia deus illi miserendi aditum patefecit,
remedia pietatis, ipse quoque quod non deneget. Qu• ita principali discretione moderata persistant, ut et illis sit
aliquatenus misericordia contributa, et nusquam gens aut patria per eosdem. Aut periculum quodcumque perferat
aut iacturam. Haec miserationis obtentu temperasse sufficiat. Ceterum quaecumque iuramenta pro regi•
potestatis salute, vel contutatione gentis, et patri• vel hactenus sunt exacta vel deinceps extiterint exigenda omni
custodia omnique vigilantia indissolubiliter decernimus observanda, a membrorum truncatione mortisque
sententia religione penitus absoluta. Sed ne pravarum mentium versuta nequitia nosmet ad periurii quandoque
devocet culpam, nec a sanct• fidei regula hanc adserat venire sententiam, tam divinae auctoritatis oracula quam
pr•cedentium patrum adserta huic narrationi curavimus innectenda. Etenim immutabilis deitatis licet dicta sint
firmissima, crebro tamen eius et iuramenta leguntur, et poenitentia qu• sacris exstant misteriis adoperta. Iurare
namque dei est a se ipso nullatenus ordinata convellere. Poenitere vero, eadem ordinata cum voluerit immutare.
Sic enim per Hieremiam dicitur: Repente loquar adversum gentem, et adversus regnum, ut eradicem, et
destruam, et disperdam illud. Si poenitentia [e] egerit ||fol. 88vb|| gens illa malo suo quod locutus sum adversus
ea, agam et ego poenitentiam, super malo quod cogitavi ut facerem ei. Et per Ezechielum: Si dixero iusto quod
vita vivat, et conversus a via sua fecerit iniquitatem, omnes iustitiae eius oblivioni tradentur, et in iniquitate sua
quam operatus est in ipsa morietur. Si autem dixero impio: Morte morieris, et egerit poenitentiam a peccato suo
vita vivet et non morietur. Si ergo nostra [f] conversio sic divinam mutat sententiam, cur miserorum tant•
lacrim• vel pressura, tam crudam non temperent ex miseratione vindictam? Hinc etiam Israhelico populo saepe
ultio promissa suspendit, et Ninivitarum perditio divinae sententiae permutatione sedatur. At vero inlustrium
laudum titulo, preclarus auctor Ambrosius in libro de offitiis primo, huiuscerei [g] rei causa sic loquitur: Est
etiam contra offitium, nonnumquam promissum sacramentum custodire. Ut Herodes qui iuravit quoniam
quicquid petitus esset, daret filiae Herodiadis, et necem Iohannis prestitit, ne promissum negaret. Nam de Gepte
quid dicam qui immolavit filiam, quae sibi victori primum occurreret, quo votum impleret quod spoponderat, ut
quid sibi primum occurrisset, offerret [h] deo. Melius fuerat nihil tale promittere quam promissum solvere
parricidio. Item in libro tertio: Purum igitur ac sincerum oportet esse affectum, ut unusquisque simplicem
sermonem proferat vas suum in sanctitate possideat, nec fratrem circumscriptione verborum inducat. Nihil
promittat inhonestum, ac si promiserit tolerabilius est promissum non facere quod turpe sit. Saepe plerique
constringunt se iurisiurandi sacramento, et cum ipsi cognoverint promittendum non fuisse sacramenti tamen
contemplatione faciunt quod spoponderint. Sicut de Herode supra scripsimus qui saltatrici praemium turpiter
promisit, crudeliter solvit. Turpe quod regnum pro saltatione promittitur, crudele quod mors pro professa
iurisiurandi religione donatur. Quanto tolerabilius tale fuisset periurium sacramento. Et post pauca de Gepte
disputans: Miserabilis necessitas quae solvitur parricidio, melius est [i] votum non solvere id, quod sibi is cui
promittitur nolit exsolvi. Et post paululum: Non semper igitur promissa solvenda omnia sunt. Denique ipse
dominus sicut scriptura indicat, frequenter mutat suam sententiam. Vir quoque sanctissimus Augustinus
vestigationis acumine cautus, inveniendi arte praecipuus, adserendi copia ||fol. 89ra|| profluus, eloquentiae [k]
flore venustus sapientiae fructu fecundus, haec in suis narrat affatibus: Duo sunt omnino genera mendaciorum, in
quibus non magna culpa est, sed tamen non est sine culpa. Cum aut iocamur aut pro misericordia mentimur. Illud
primum in [l] iocando ideo non est pernitiosissimum quia non fallit. Novit enim ille cui dicitur ioci causa esse
dictum. Secundum autem mitius ideo est, quia retinet nonnullam [m] benivolentiam. Idem ipse: Non auferat
inquit veritas misericordiam, nec misericordia impediat veritatem. Si enim pro veritate aut quasi rigida veritate
oblitus fueris misericordiam non ambulabis in via domini in quae misericordia et veritas obviaverunt sibi. Beatus
etiam papa Gregorius et vit• meritis honorandus, atque in aethicis assertionibus, pene cunctis merito
praeferendus sic in libris infert moralibus: Quia ergo Beemodh iste tam inexplicabilibus nodis ligatur ut
plerumque mens in dubio adducta unde a culpa solvere nititur inde culpa adstringitur artius. Recte dicitur: Nervi
testiculorum eius perplexi sunt. Argumenta namque machinationum illius quo relaxantur ut relinquant, eo magis
inplicantur ut teneant. Est tamen quod ad destruendas versutias utiliter fiat. Ut cum mens minora et maxima
peccata constringitur si omnino nullus sine peccato evadendi aditus patet, minora semper eligantur. Quia et qui
murorum ambitu ne fugiat clauditur, ibi se in fugam praecipitat ubi brevior murus invenitur. Nostri quoque
saeculi doctor egregius eclesiae catholic• novissimum decus, praecedentibus aetate postremus doctrin•
conparatione non infimus, et quod maius est in saeculorum fine doctissimus atque cum reverentia nominandus.

240

