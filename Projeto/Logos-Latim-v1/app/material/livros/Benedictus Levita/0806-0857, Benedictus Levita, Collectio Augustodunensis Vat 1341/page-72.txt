exinanitionem sese dignatus est inclinare. Natus autem et homo factus, id est carnem de virgine sancta
suscipiens. Eamque propriam faciens nativitatem nostram ex vulva sustinuit homo de muliere procedens, nec
quod erat abiciens. Nam licet factus sit in adsumptione carnis et sanguinis, tamen etiam quod erat deus, natura
scilicet et veritate persistens. Nec carnem itaque dicimus in naturam deitatis esse conversam, nec substantiam
carnis inseparabilem dei verbi essentiam commutatam. Inconvertibilis est enim et incommutabilis, idemque ipse
iuxta scripturas iugiter permanens. Visus est autem et parvulus positus atque in cunabulis et sinibus genetricis
virginis constitutus, universam creaturam replebat, ut deus genitori sui indivisus existeret. Quod divinum est
enim sine quantitate et sine mole cognoscitur, nec ullis terminis continetur. Verbum dei secundum subsistentiam
confitentes unum adoramus filium et dominum Iesum Christum. Non seorsum ponentes et determinantes
hominem et deum, velut invicem sibi dignitatis et auctoritatis unitate coniunctum. Hoc enim novitas vocis est, et
aliud nihil. Nec item Christum specialiter nominantes domini verbum quod ex deo est, nec alterum similiter
Christum specialiter [k] qui de muliere natus est, sed unum solummodo Christum [l] dei patris verbum cum
propria carne cognoscimus. Tunc enim etiam iuxta nos unctus est quamvis spiritum dignis ipse contulerit, et non
ad mensuram sicut beatus evangelista Iohannes adseruit. Sed nec illud dicimus quod dei verbum velut hominem
communem qui de sancta virgine natus est habitaverit, ne deum homo Christus habitatorem possidere credatur.
Quamvis enim habitaverit in nobis et dictum sit in Christo habitare omnem plenitudinem deitatis corporaliter,
attamen ||fol. 21va|| intellegimus eum quod caro factus, non sicut in sanctis habitare dicatur. Nec talem in ipso
habitationem factam definire temptabimus, sed unitus iuxta naturam, nec in carnem penitus commutatus, talem
sibi fecit habitationem qualem et anima hominis habere creditur ad proprium corpus. Unus igitur est Christus
filius et dominus, non velut coniunctionem quamlibet in unitate dignitatis et auctoritatis hominis habentis ad
deum. Non enim potest unire naturam, sola dignitatis aequalitas. Denique Petrus et Iohannes aequalis sunt ad
alterutrum dignitatis [m] , propter quod apostoli et sancti discipuli esse monstrantur. Verumtamen uterque non
unus est. Nec iuxta conlationem vel conexionem modum coniunctionis advertimus. Hoc enim ad unitatem non
sufficit naturalem. Nec secundum participationis effectum sicut et nos etiam adhâ€¢rentes domino unus cum eo
spiritus sumus, immo potius [n] coniunctionis nomen evitamus. Tamquam non existens idoneum, quod
significet [o] unitatis archanum. Sed neque deum aut dominum Christi, verbum dei patris adserimus. Ne iterum
manifestius in duo dividamus unum Christum filium et dominum, et in crimen sacrilegii recidamus deum illi se
ipsum facientes et dominum. Unitus quippe sicut superius diximus deus verbum, carni secundum subsistentiam,
deus quidem est omnium, et dominator universitatis. Verumtamen nec servus est, sibi ipse nec dominus, quia
ineptum est vel potius impium hoc sentire vel dicere. Quamvis enim deum suum in se natura et illius essentia,
tamen nullatenus ignoramus quod manens deus, homo quoque factus sit, qui sub deo iuxta [p] debitam legem
naturae humanitatis existeret, ipse vero sibi quomodo vel deus poterit esse vel dominus? Ergo sicut homo
quantum decenter exinanitionis mensurae congruit, sub deo se nobiscum esse deseruit. Hoc etiam quomodo sub
lege factus est quamvis ipse promulgaverit legem et legislator ut deus existeret, cavemus de Christo dicere,
propter adsumentem veneror adsumptum, et propter invisibilem adoro visibilem. Horrendum vero super hoc
etiam illud dicere, is qui susceptus est cum eo qui suscepit [q] nuncupatur deus. Qui enim haec dicit, dividit
iterum in duos Christos eum qui unus est. Hominem seorsum in parte, et deum similiter in parte constituens.
Evidenter enim denegat unitatem, secundum quam non alter cum altero coadorantur aut connuncupantur deus,
sed unus intellegitur Christus Iesus filius dei unigenitus una servitute cum propria carne venerandus. Confitemur
etiam quod idem ipse qui ex deo patre natus ||fol. 21vb|| est filius unigenitus deus licet iuxta naturam suam
expers [r] passionis extiterit, pro nobis tamen secundum scripturas carnem perpessus sit, et erat in crucifixo
corpore propriae carnis inpassibiliter ad se referens passionem. Gratia vero dei pro omnibus [s] gustavit mortem,
tradens et proprium corpus. Quamvis naturaliter ipse vita sit et resurrectio mortuorum. Nam ut mortem ineffabili
potentia proculcaret, ac prius in sua carne primogenitus ex mortuis fieret et primitiae dormientium, viamque
faceret humanae naturae ad incorruptionis recursum, gratia dei sicut supra dictum est pro omnibus gustavit
mortem, et tertia [t] die resurgens expoliavit infernum. Idcirco quamvis dicatur quod per hominem facta sit
resurrectio mortuorum. Tamen intellegimus hominem factum verbum quod ex deo est et per ipsum mortis
imperium fuisse destructum. Veniet autem temporibus praefinitis sicut est unus filius et dominus in gloria patris,
ut iudicet orbem terrarum in aequitate, sicut scriptura testatur. Necessariae igitur et hoc adicimus, adnuntiantes
enim secundum carnem mortem unigeniti filii dei, id est Iesu Christi, et resurrectionem eius et in caelis
ascensionem pariter confitentes, incruentam celebramus in ecclesiis sacrificii servitutem. Sic etiam ad misticas
benedictiones accedimus et sanctificamur participes sancti corporis et preciosi sanguinis Christi omnium
nostrorum redemptoris effecti. Non ut communem carnem percipientes quod absit, nec ut viri sanctificati et
verbo coniuncti secundum dignitatis unitatem, aut sicut divinam possidentis habitationem, sed vere
vivificatricem, et ipsius verbi propriam factam. Vita enim naturaliter ut deus existens, quia propriae carni unitus
est, vivificatricem eam esse professus est. Et ideo quamvis dicat ad nos: Amen amen dico vobis nisi
manducaveritis carnem filii hominis et biberitis eius sanguinem, non tamen eam ut hominis unius ex nobis [u]
existimare debemus. Quomodo enim iuxta naturam suam vivificatrix esse caro hominis poterit, sed ut vere
propriam eius factam, qui propter nos filius hominis est factus et vocatus. Eas autem voces quas salvator noster
in evangeliis protulit, non in duabus substantiis aut personis omnino partimur [v] . Non enim duplex est unus

72

