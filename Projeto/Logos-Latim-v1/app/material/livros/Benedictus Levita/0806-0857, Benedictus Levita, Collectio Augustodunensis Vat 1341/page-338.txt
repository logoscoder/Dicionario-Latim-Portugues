7.21

EIUSDEM LEONIS AD LEONEM AUGUSTUM

||fol. 133ra||
LXIII. EIUSDEM LEONIS AD LEONEM AUGUSTUM.
I. De blasphemiis Nestorii et Euticetis eorum quae digno anathemate.
II. Quod in una domini Iesu Christi persona gemina sit deitatis et unitatis asserenda natura.
III. De capitulis fidei, ex sanctorum patrum libris collectis.
EXPŁ CAP.
LEO EPISCOPUS, LEONI AUGUSTO.
Promississe me memini venerabilis imperator in causa fidei, de qua clementiam novi pie esse sollicitam,
pleniorem humilitatis meae dirigendum esse sermonem, quem nunc auxiliante domino fidei occasione persolvo,
ut sancto pietatis vestrae studio utilis quantum arbitror deesse non possit instructio. Quamvis enim sciam [a]
clementiam vestram humanis institutionibus non egere, et sincerissimam de habundantia spiritus sancti hausisse
doctrinam, officii mei tamen est patefacere quod intellegis et pr•dicare quod credis. Ut ignis ille quem dominus
veniens misit in terram, motu crebrae meditationis agitatus sic concalescat ut ferveat, et sic inflammetur ut
luceat. Magna enim caligine se Eutichiana heresis orientis partibus inferre molita est, et ab illa luce quae sicut
evangelium loquitur lucet in tenebris et tenebrae eam non conprehenderunt, imperitorum oculos temptavit
avertere, cumque ipsa in suam reciderit cecitatem, nunc in discipulis recrudescit, quod in auctore defecit. Non
longo namque temporis intervallo catholica fides quae est singularis et vera cui nihil addi nihilque minui potest
ob hoc est hostibus appetita, quorum prior Nestorius Eutices secundus emersit, qui ecclesiae dei duas hereses
sibimet contrarias inferre voluerunt, ut uterque a predicatoribus veritatis merito dampnaretur. Quia insanum
nimis et sacrilegum fuit, quod varia falsitate ambo senserunt. Anathematizatur ergo Nestorius, qui beatam
virginem Mariam, non dei sed tantummodo hominis [b] credidit genitricem, ut aliam personam carnis, ||fol.
133rb|| aliam faceret deitatis. Ne unum Christum in verbo dei et carne sentiret, sed separatim atque seiunctim
alterum filium dei, alterum hominis predicaret. Cum autem illa incommutabilis vera essentia quae ei cum patre et
spiritu sancto intemporalis atque coaeterna est infra virginea viscera verbum caro sit factum, ut per id quod
ineffabile est sacramentum, uno conceptu, uno partu, secundum veritatem utriusque naturae eadem virgo et
ancilla domini esset et mater. Quod etiam Elisabeth, sicut Lucas evangelista declarat, intellexit et dixit: Unde hoc
mihi ut veniat mater domini mei ad me? Eutices quoque eodem percellitur anathemate, qui per impios veterum
hereticorum volutatus errores, tertium Apollinaris dogma perlegit, ut negata humanae carnis atque anim• veritate,
tantum dominum nostrum Iesum Christum unius assereret esse naturae, tamquam verbi deitas ipsa se in carnem
animamque verterit, tamquam concipi ac nasci nutriri et crescere, crucifigi, ac mori, sepeliri ac resurgere, et
ascendere in caelum, sedere ad dexteram patris, venire ad iudicandos vivos et mortuos divinae tantum essentiae
fuerit, quae nihil horum in se sine carnis recipit veritate. Quoniam natura unita naturae patris, natura est spiritus
sancti. Simulque impassibilitas, simulque est incommutabilis, sempiternae trinitatis indivisa unitas, et
consubstantialis aequalitas. Unde si Apollinaris perversitate [c] Euticianus quisque desciscit, ne convincatur
deitatem passibilem sentire atque mortalem, et tamen verbi incarnati, id est verbi et carnis unam ausus fuerit
pronuntiare naturam, manifeste in Valentini et Manichei transit insaniam. Qui mediatorem dei et hominum
hominem Iesum Christum simulatorie credit omnia egisse, nec verum in ipso corpus, sed fantasmati ei corporis
speciem oculis apparuisse cernentium. Quae impietatis mendatia quoniam olim fides catholica detestatur et
aliorum assertionum sacrilegia concordibus per totum mundum beatorum patrum dudum sunt ||fol. 133va||
dampnata sententiis, non dubium est eam nos fidem predicare atque defendere, quam sancta synodus Nicena
confirmavit dicens:
Credimus in unum deum patrem omnipotentem visibilium et invisibilium factorem. Et in unum dominum
nostrum Iesum Christum filium dei natum de patre, hoc est de substantia patris. Deum de deo, lumen de lumine,
deum verum de deo vero. Natum, non factum. Unius substantiae cum patre quod Greci dicunt omousion. Per
quem omnia facta sunt sive quae in caelo sive quae in terra. Qui propter nos et propter nostram salutem descendit
de caelo, incarnatus et homo factus, passus est et resurrexit tertia die. Ascendit in caelum, venturus iudicare
vivos et mortuos. Et in spiritum sanctum. In qua professione hoc evidentissime continetur. Quod etiam nos de
domini incarnatione confitemur et credimus. Qui ad salutem humani generis reformandam veram carnem nostrae

338

