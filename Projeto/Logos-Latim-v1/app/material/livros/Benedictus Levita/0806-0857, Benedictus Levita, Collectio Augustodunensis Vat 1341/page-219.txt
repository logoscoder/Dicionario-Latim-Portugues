Cum clericis extraneae feminae nullatenus habitent, nisi tantum mater et soror filia amita, in quibus personis
nihil sceleris aestimari foedus naturae permittit. Id enim et constitutio antiquorum patrum decrevit.
||fol. 75vb||
XLIII [e].
Quidam clerici legitime non habentes coniugium, extranearum mulierum vel ancillarum suarum interdicta sibi
consortia appetunt. Ideo quae cum clericis taliter coniunctae sunt ab episcopo auferantur et venundentur, illis pro
tempore religatis ad paenitentiam quos sua libidine infecerunt.
XLIIII [f].
Clerici qui sine consultu episcopi sui uxores duxerint, aut viduam vel repudiatam vel meretricem in coniugium
acceperint, separari eos a proprio episcopo oportebit.
XLV [g].
Clerici in quacumque seditione arma volentes sumpserint aut sumpserunt, reperti amisso ordinis sui gradu, in
monasterium [h] paenitentiae contradantur.
XLVI [i].
Si quis clericus in demoliendis sepulchris fuerit depraehensus, quia facinus hoc pro sacrilegio legibus publicis
sanguine vindicatur [k] , oportet canonibus in tali scelere proditum a clericatus ordine submoveri, et penitentiae
triennio deputari.
XLVII [l].
Precipiente domino nostro atque Sisenando rege excellentissimo, id constituit sanctum concilium, ut omnes
ingenui clerici pro officio religionis ab omni publica indictione atque labore habeantur immunes, ut liberi deo
serviant, nullaque praedicti necessitate ab ecclesiasticis officiis [m] retrahantur.
XLVIII [n].
Eos quos oechonomos Greci vocant, hoc est qui vice episcoporum res ecclesiasticas tractant, sicut sancta
synodus Calcidonensis instituit omnes episcopos de proprio clero ad regendas ecclesias habere oportet. Qui
autem deinceps contempserit, obnoxius eiusdem magni concilii erit.
XLIX [o].
Monachum aut paterna devotio aut propria professio facit, quicquid horum fuerit alligatum [p] tenebit. Proinde
his ad mundum reverti intercludimus aditum, et omnes ad saeculum interdicimus regressus.
L [q].
Clerici qui [r] monachorum propositum appetunt, quia meliorem vitam sequi cupiunt, liberos eis ab episcopo in
monasteriis largiri oportet ingressus, nec interdici propositum eorum, qui ad contemplationis desiderium transire
nituntur.
LI [s].
Nuntiatum est presenti concilio eo quod monachi episcopali imperio servili opere man||fol. 76ra||cipentur, et iura
monasteriorum contra constituta canonum inlicita praesumptione usurpentur. Ita ut poene ex cenobio possessio
fiat, atque inlustris portio Christi ad ignominiam servitutemque perveniat. Quapropter monemus, eos qui
ecclesiis praesunt, ut ultra talia non [t] praesumant. Sed hoc tantum sibi in monasterio vindicent sacerdotes,
quod praecipiunt canones. Id est monachos ad conversationem sanctam premonere abbates aliaque officia
constituere, atque extra regulam facta corrigere. Quod si aliquid in monachis canonibus interdictum
praesumpserint, aut usurpare quippiam de monasterii rebus temptaverint, non deerit ab illis sententia
excommunicationis qui se deinceps nequaquam sustulerint ab inlicitis.
LII [u].
Nonnulli monachorum egredientes a monasterio non solum ad saeculum revertuntur, sed etiam et uxores
accipiunt. Igitur revocati in eodem monasterio a quo exierant, penitentiae deputentur, ibique defleant crimina sua
unde dicesserunt.
LIII [v].
Religiosi propriae regionis [w] qui nec inter clericos nec inter monachos habentur, sive hi qui per diversa loca
vagi feruntur, ab episcopis in quorum conventu commorari noscuntur licentia eorum coerceatur, ut aut in clero
aut in monasterio deputentur, praeter eos qui ab episcopo suo, aut propter languorem fuerint absoluti.

219

