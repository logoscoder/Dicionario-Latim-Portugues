7.12

EPISTOLA REGULARIS PAPAE INNOCENTII AD DECENTIUM

I. Epistola Innocentii papae ad Decentium episcopum.
II. De pacis osculo dando post confecta mysteria.
III. De nominibus ante praecem sacerdotis non recitantis.
IIII. Quod non debeant baptizari, nisi ab episcopo consignari.
V. Quod rite omni sabbato ieiunetur.
VI. De fermento quod civitatis tantum presbiteris dirigatur.
VII. De erguminis [a] baptizatis.
VIII. De penitentibus.
VII. De epistola sancti Iacobi apostoli in qua pro infirmis orare praecipitur.
INCIPIT EPISTOLA REGULARIS PAPAE INNOCENTII AD DECENTIUM.
INNOCENTIUS, DECENTIO EPISCOPO SALUTEM. Si instituta ecclesiastica ut sunt [b] a beatis apostolis
tradita integra vellent servare domini sacerdotes, nulla diversitas, nulla varietas in ipsis ordinibus et
consecrationibus haberetur. Sed dum unusquisque non quod traditum est, sed quod sibi visum fuerit ||fol. 126ra||
hoc existimat esse tenendum, inde diversa in diversis locis vel ecclesiis aut teneri, aut celebrari videntur. Ac fit
scandalum populis qui dum nesciunt traditiones antiquas humana praesumptione corruptas, putant sibi aut
ecclesias non convenire aut ab apostolis vel apostolicis viris contrarietatem inductam. Quis enim nesciat aut non
advertat id quod a principe apostolorum Petro Romanae ecclesiae traditum est ac nunc usque custoditur ab
omnibus debere servari? Nec superduci, aut introduci aliquid quod auctoritatem non habeat aut aliunde accipere
videatur exemplum? Praesertim cum sit manifestum in omnem, [c] Italiam, Gallias, Hispanias, Africam, atque
Siciliam insulasque interiacentes, nullum instituisse ecclesias, nisi eos quos venerabilis apostolus Petrus aut eius
successores constituerint sacerdotes. Ut legant si his provintiis, alius apostolorum invenitur aut legitur docuisse.
Qui si non legunt quia nusquam inveniunt, oportet eos hoc sequi quod ecclesia Romana custodit, a qua eos
principium accepisse non dubium est. Ne dum peregrinis assertionibus student, caput institutionum videantur
omittere. Saepe dilectionem tuam ad urbem venisse ac nobiscum in ecclesia convenisse non dubium est, et quem
morem vel in consecrandis mysteriis vel in ceteris agendis archanis teneat cognovisse. Quod sufficere arbitrarer
ad informationem ecclesiae tuae vel reformationem, si precessores tui minus aliquid aut aliter tenuerint satis
certum habere, nisi de aliquibus consulendos nos esse duxisses. Quibus idcirco respondimus non quod te aliqua
ignorare credamus, sed ut maiore auctoritate vel tuos instituas vel si qui a Romanae ecclesiae institutionibus
errant, aut commoneas aut indicare non differas, ut scire valeamus qui sint qui aut novitates inducunt, aut alterius
ecclesiae quam Romane existimant consuetudinem esse servandam.
II. DE PACE DANDA POST CONFECTA MYSTERIA.
Pacem igitur asseris ante confecta mysteria quosdam populis imperare vel sibi inter sacerdotes tradere, cum post
omnia quae aperire non debeo pax sit necessaria indicenda, per quam constet populum ad omnia quae in
mysteriis aguntur, atque ||fol. 126rb|| in ecclesia celebrantur prebuisse consensum ac finita esse pacis
concludentis signaculo demonstrentur.
III. DE NOMINIBUS ANTE PRECEM SACERDOTIS NON RECITANDIS.
De nominibus vero recitandis antequam praecem sacerdos faciat atque eorum oblationes quorum nomina
recitanda sunt sua oratione commendat quam superfluum sit et ipse per tuam prudentiam recognoscis. Ut cuius
hostiam necdum deo offeras eius ante nomen insinues, quamvis illi incognitum nihil sit [d] . Prius ergo
oblationes sunt commendande ac tunc eorum nomina quorum sunt edicenda, ut inter sacra mysteria nominentur,
non inter alia quae ante praemittimus, ut ipsis mysteriis viam futuris praecibus aperiamus.

322

