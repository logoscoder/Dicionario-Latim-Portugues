enecare consuerunt radicitus amputentur. Cesset ergo cesset tot vicibus prohibita et dampnata praesumptio, nec
imitentur summi sacerdotes, mulieres meretrices quae infantes suos praefata voluptate aliis ad nutriendum
tribuunt, sed ipsi nutrient, ipsi domino suo fructum cum usura reddant, fructuososque manipulos et cum gloria
repraesentent. Nam si dominus leprosos inter ceteras ovium suarum curas tetigit et mundavit, cur nos eadem
agere dedignamur, aut cur nos ||fol. 122ra|| ipsi qui pastorale officium suscepimus aliis alendas tradimus?
Maxime cum dominus Petro praeceptori nostro dixerit: Si diligis me pasce oves meas, et multa talia et his
similia. Nam benedictionem quam praedicti corepiscopi ante suam prohibitionem per manus inpositionem
dabant, magis nobis videtur vulnus inferre quam salutem. Et illi qui pontificatus apicem non habebant, quomodo
ea quae non habebant dare poterant [m] , quoniam nihil in dante erat quod ille posset accipere? Aut quis
hominum licet more humano loquamur dare potest quod non habet? Presertim cum pontifices non erant ea quae
solis pontificibus debentur dare non poterant. Et propterea magis vulnerabant capita quae per manus
inpositionem tangebant quam ea quae eis collata non erant per aliquam benedictionem darent. Et ideo quicquid
ex supradictis pontificalibus praesumebant irritum erat et nihil tangenti proficiebant, sed magis iuxta prophetam
maledictionem pro benedictione si ratum est dicere conferebat. Quapropter per illam inlicitam manus
inpositionem ut paulo superius praelibavimus vulneratum caput illi qui videbantur aliquid accepisse habebant, et
ubi vulnus infixum est, necesse est medicinam adhibere, qua [n] infixa sanetur macula, id est reiterari necesse
est, quod legitime actum aut collatum minime approbatur si perfectum esse debebit. Nam quomodo honorem
possit retinere qui ab illo acceperit qui potestatem dare non habuit pontificalem legitime invenire non possum.
Cum ille qui honorem pontificalem non habuit, pontificalia non potest iura tribuere. Ne hoc sibi poterant
vindicare cuius capaces per hoc quod illis obstiterat non fuerunt, huius ergo discussionis curam nobis specialiter
vindicantes, ita misericordiam rogamus ut si qua forsitan de his commissa sunt, nec talia liceat ultra committi, et
ne qua excusatio de ignoratione nascatur. Quia ut nobis gratulationem facit ecclesiarum status salubri
dispositione attributus vel adornatus, ita non levi nos merore contristat quotiens aliquid contra instituta canonum
vel ecclesiasticam disciplinam praesumptum aut commissa cognoscimus. Quae si non qua debemus vigilantia
resecemus illi qui nos speculatores esse voluit excusare non possumus, si eius ecclesiam quae nobis generaliter
commissa est, in quantum praevalemus puram a tam inlicitis superstitionibus non custodiamus. Quia non aliter
unus grex et unus pastor sumus, nisi quemadmodum apostolus docet idipsum ||fol. 122rb|| dicamus omnes,
simus autem perfecti in eodem sensu et in eadem sapientia. Nec aliter veri discipuli domini erimus misi [o]
radicem amaritudinis rursum germinantem, sicut haec ut asseritis modo facit, ne nocere valeat, ut episcopale
ministerium vilescere faciat, per eorum neglegentiam, id est omnium sacerdotum, qui evellere mala, et meliora
plantare sunt ab eo prepositi, unusquisque pro viribus extirpare festinet, et ipse qui pro suis ovibus est iudici
rationem redditurus, eas fovere et educare decertet. Si domini desideramus esse discipuli ipsius imitemur
vestigia, ut de nobis dicatur: Ego sum pastor bonus et cognosco oves meas et voco eas nominatim et cognoscunt
me meae et reliqua. Et iterum: Monente dominic• vocis imperio quo beatissimus apostolus Petrus trina
repetitione mysticae sanctionis imbuitur, ut Christi oves qui Christum amant, diligenter et cum magna cura
pascat. Quoniam ipsius sanct• sedis cui per [p] abundantiam divinae gratiae praesumus [q] , ipsius amore et
reverentia coortamur, ut tantae superstitionis quae nullius ut saepe dictum est fulcitur auctoritate, periculum
quantum possumus declinemus, ne beati magistri nostri Petri summi apostoli dilectio, qua se amatorem dei esse
testatus est vana inveniatur in nobis. Quoniam omnis neglegenter pascens totiens commendatum sibi dominicum
gregem convincitur summum non amare pastorem, nec eius se velle discipulum fieri cuius exempla neglegit
imitari. Nam gratia prorsus maior adquiritur, si de commissis ovibus lucrum offerat domino sollicitudo pastoris.
Nam et beatum Iacob qui pro uxoribus diu servierat dixisse meminimus: Viginti annis fui tecum, oves tuae et
caprae steriles non fuerunt, arietes gregis tui non comedi, nec captum a bestia ostendi tibi. Ego damnum omne
reddebam et quicquid furto perierat a me exigebas, die nocteque aestu urebar et gelu, fugiebat somnus ab oculis
meis. Si igitur [r] sic laborat et vigilat qui pascit oves Laban, quanto labori quantisque vigiliis debet intendere
qui pascit oves dei? Sed in his omnibus ipse nos instruat qui pro suis dedit ovibus animam, et adiuvet nos ut de
his qui nobis commissi sunt fructum multiplicem ac mensuram supereffluentem ad aeterna gaudia reportare
concedat. Tantusque vos beati ||fol. 122va|| Petri apostolorum principis amor accendat, ut in ovili ipsius cui
omnes creaturae sunt traditae omnes taliter errantes et inlicita atque prohibita praesumentes sanctis vestris studiis
summo redintegrare cum desiderio festinetis, qualiter animae praetioso Christi sanguine redeptae [s] eorum non
depereant deceptione. Restat etiam quod per ostium hi nequaquam subintrarunt quia non habebant ostium per
quod ingrederentur. Quia ut dictum est: Si nec episcopi sunt et plusquam presbiteri esse ambiunt per quod ostium
intrabunt, cum hi tantum duo ordines in ecclesia leguntur, nec amplius ad pastorale officium aliquod patet ostium
per quod pastor intret? Audite fratres non me, sed ipsam dicentem veritatem: Qui non intrat per ostium in ovile
omnium, sed ascendit aliunde, ille fur est et latro, et reliqua. Cum etiam egregius praedicator dicat:
Fundamentum aliud nemo potest ponere, praeter id quod positum est. Cum predicta duo fundamenta in ecclesia
tantummodo inveniantur posita, quicquid amplius positum in his invenitur, stare nullatenus poterit. Et ideo cum
omnibus suis fundamentis et actionibus atque radicibus ut evellatur necesse est, ita ut amplius pullulare nec
germinare valeat. Non ergo generet et non faciat vobis fratres totiens repetita locutio fastidiem, quia summa
necessitas est saepius prohiberi, quod totiens ut a vobis cognovimus inlicite usurpatur. Et quoniam veritas

314

