NUNC VERO ITA INTER DEUM ET homines mediator apparuit, ut in unitate personae copulans utramque
naturam, et solita sublimaret insolitis, et insolita solitis temperaret.
ITEM EIUSDEM IN EXPOSITIONE EVANGELII SECUNDUM IOHANNEM INTER CETERA.
QUID IGITUR HERETICAE CUM Christus sit deus et homo, loquitur homo, et calumniaris deo. Ille in se
naturam commendat humanam tu in illo audes deformare divinam?
ET ITERUM INFRA.
AGNOSCAMUS GEMINAM SUBstantiam Christi divinam scilicet qua aequalis est patri, humanam patre [a]
qua minor est. Utrumque autem simul, non duo sed unus Christus, ne sit quaternitas non trinitas deus. Sicut enim
unus est homo in anima rationali et caro, sic unus est Christus deus et homo, ac per hoc Christus deus anima
rationalis et caro. Christum in his omnibus, Christum in singulis confitemur. Quis est ergo per quem factus est
mundus? Christus Iesus et in forma dei. Quis est sub Pontii [b] Pilato crucifixus? Christus Iesus et in forma
servi.
ITEM CUIUS SUPRA.
QUIS NON EST DERELICTUS IN inferno? Christus Iesus, sed in anima sola. Quis resurrecturus triduo iacuit in
sepulchro? Christus Iesus, sed in carne sola. Dicitur ergo in his singulis Christus. Verum haec omnia, non duo
vel tres, sed unus est Christus. Ideo ergo dixit: Si diligeretis me, gauderetis utique, quia vado ad patrem.
Quoniam naturae humanae gratulandum est, eo quod sic assumpta est a verbo unigenito, ut immortalis
constitueretur in caelo. Atque ita fieret terra sublimis, ut incorruptibilis pulvis sederet ad dexteram patris.
ITEM UNDE SUPRA. ||fol. 136va||
SANCTI IOHANNIS CONSTANTINOPOLITANI EPISCOPI et confessoris, in homelia de cruce et latrone. Sed
cur cum cruce veniet? Scilicet ut hi qui eum crucifixerunt, suae sentiant dementiae cecitatem. Et ideo dementiae
eorum signum portat. Ideo propheta ait: Tunc lamentabuntur tribus terrae, videntes accusatorem et agnoscentes
peccatum. Et quid mirum est si crucem portans adveniet, quando et vulnera corporis ipsa demonstrat? Tunc enim
inquit videbunt quem confixerunt. Et sicut post resurrectionem mortuorum voluit diffidentiam confortare, et illis
clavorum loca monstravit, et in latere vulnera declaravit. Dixitque: Mitte manum tuam et vide, quoniam spiritus
carnem et ossa non habet, sicut me videtis habere, sic et tunc ostendet vulnera crucemque demonstrat, ut ostendat
illum esse qui fuerat crucifixus.
ITEM EIUSDEM IN OMELIO [c] DE ASCENSIONE DOMINI.
NAM SICUT DUOBUS IURGIO SAEpartis [d] , unus in medio positus altercantium litem discordiamque
dissolvit, ita et Christus fecit. Deus nobis iuste irascebatur, et nos continebamus iratum. Clementem dominum
declinabamus, et se medium Christus ingessit, et sociavit utrumque, et nobis quod imminebat supplicium ipse
sustinuit.
ITEM EIUSDEM IN EADEM OMELIA INTER CETERA.
CHRISTUS IGITUR NOSTRAE NATURAE primitias obtulit patri, et oblatum donum miratus est pater, quod
tanta dignitas offerebat, quae nulla macula foedebatur [e] . Nam et suis manibus suscepit oblatum, et suae sedis
fecit esse participem. Et quod plus est, ad partem suae dexterae collocavit. Cognoscamus quis ille est qui audivit:
Sede ad dexteram meam. Quae natura est cui dixit: Esto meae particeps sedis. Quae illa natura quae audivit:
Terra es et in terram ibis.
ITEM EIUSDEM OMELIAE INTER CETERA.
QUO SERMONE UTAR, QUO VERbo dicam repperire non possum. Natura fragilis, natura contempta, et
omnibus monstata [f] deterior, omnia vicit, omnia superavit, omnibus hodierna die meruit excelsior repperiri,
hodie ||fol. 136vb|| angeli diu quod desiderarunt acceperunt, hodie archangeli quod multo tempore cupiebant,
inspicere valuerunt. Naturam nostram in sede dominica immortali fulgente gloria previderunt.
SANCTI THEOPHILI EPISCOPI ALEXANDRINAE, DE EPISTOLA PASCHALI, QUAM PER
EGYPTUM DESTINAVIT.
CUI REI TESTIS EST ILLE QUI LOQUITUR: Omnes declinaverunt simul inutiles facti sunt. Et propheta
Christi auxilium depraecantes: Domine inclina caelos tuos et descende. Non ut mutaret locum in quo omnia sunt,
sed ut propter salutem nostram carnem humanae fragilitatis assumeret, apostolo eadem continente [g] : Cum
esset dives pauper factus est, ut nos illius paupertate ditaremur. Venitque in terra, sed de virginali utero quem
sanctificavit egressus homo, interpretatione nominis sui [h] Emmanuhel id est nobiscum deus, dispensationem
confirmans, mirum immodum coepit esse quod nos sumus, et non desiit esse quod erat. Sic assumpsit naturam
nostram, ut quod erat ipse non perderet. Quanquam enim Iohannes scribat: Verbum caro factum est, id est aliis

343

