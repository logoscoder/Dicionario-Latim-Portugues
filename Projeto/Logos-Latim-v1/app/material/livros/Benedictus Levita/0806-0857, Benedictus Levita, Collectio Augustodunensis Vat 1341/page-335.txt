7.18

LEONIS AD MARTIANUM AUGUSTUM

LX [a]. LEONIS AD MARTIANUM AUGUSTUM, UBI GRATIAS AGIT QUOD
CALCIDONENSEM CONCILIUM PAX ECCLESIAE CATHOLICAE REDDITA SIT [b].

PER

LEO EPISCOPUS, MARTIANO AUGUSTO. Multa mihi in omnibus clementiae vestrae litteris causa gaudii
est, dum ex magna divinae providentiae misericordia prestitum humanis rebus extat, quod ecclesiasticam pacem
quae nonnisi unitate per [c] predicationis evangelicae custoditur, piissimo studio iuvare dignamini, ut fidei
vestrae gloria, non solum utilitati reipublicae sed etiam religionis profectibus augeatur, gloriosissime auguste.
Unde ineffabiliter deo gratias ago quod eo tempore quo oboriri hereticorum scandala presciebat, vos in imperii
fastigio collocavit. In quibus ad totius mundi salutem, et regia potentia et sacerdotalis vigeret industria. Nam cum
vestro praecipue prosit effectui, ut per synodale [d] concilium, dampnatis impii dogmatis defensoribus, omnes
vires sacrilegus error amitteret, ad eiusdem devotionis pertinet palmam, si malum quod in suis ducibus
oppressum est, etiam in quibuscumque reliquiis deleatur. Quod facilius clementia vestra arbitratur implendum, si
per universa definitiones sanctae synodi Calcidonensis apostolicae sedis placuisse doceantur. De quo quidem
ratio non fuit ambigendi cum eius fidei omnium subscribendo consensus accesserit, quae ad me secundum
formam apostolicae doctrinae ac paternae traditionis emissa est, et per fratrum meum Lucanum episcopum talia
ad gloriam vestram ||fol. 131vb|| et Constantinopolitanum antistitem scripta direxerim, quae evidenter
ostenderent me ea quae de fide catholica, in predicta synodo definita fuerant approbare. Et quia in eisdem litteris
ea quae per occasionem synodi male sunt adtemptata reprehenderam, maluit predictus antistis meam
gratulationem tacere, quam suum ambitum publicare. Mihi autem [e] fiduciae deo per vos operante conlatum
est, quod probasse vos observantiam meam de custodia canonum paternorum, pietatis vestrae affatibus
indicastis. Et merito geminatur gaudium meum cum vobis religiosisseme [f] placere cognosco, ut et fides
Nicena suam teneat firmitatem, et privilegia ecclesiarum inlibata permaneant. Quamvis autem de preclaro fidei
vestrae opere nihil vestra pietas indicarat mihi tamen per venerationem una mecum specialiter vestrum, fratrem
meum Iulianum episcopum innotuisse significo, quam pio dignati fueritis responso imperitorum monachorum
animos cohibere [g] pariter et docere. Ut si illos non poenitus deseruit divina miseratio, sciant et didicisse quod
credant, et agnovisse quod timeant. Quia vero omnibus modis oboediendum est pietati vestrae et religiosissime
voluntati, constitutionibus synodalibus quae mihi de confirmatione fidei catholicae et de hereticorum
dampnatione placuerunt libens adieci sententiam meam. Quae ut ad notitiam omnium sacerdotum
ecclesiarumque perveniat, vestrae clementiae preceptio ordinare dignabitur. Adfuturam credendo et spero
gratiam dei quae tam sanctam tanti principis curam plenissimum desiderii sui fructum faciat optinere, ut omnibus
dissentiendi occasionibus amputatis, apostolicae ubique doctrinae pax regnet et veritas. Fratri autem meo Iuliano
episcopo noverit vestra clementia hoc me propriae delegasse, ut quicquid illi ad custodiam fidei pertinere
probaverit, monstrante nomine, vestrae fiducialiter suggerat pietati. Quam certus sum vos ad haec omnia
emendanda vel defen||fol. 132ra||denda, deo auxiliante sufficere. Dat XII k≈Ç, APRILIS Opilio conscripsit, aera
CCC.

335

