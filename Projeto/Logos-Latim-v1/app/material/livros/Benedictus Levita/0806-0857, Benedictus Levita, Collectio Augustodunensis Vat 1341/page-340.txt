Iesus Christus sed vere deitatis verâ€¢que humanitatis in ipso una prorsus eademque persona sit, exaltatione tamen
quia illum sicut doctor gentium dicit, exaltavit deus et donavit illi nomen quod est super omne nomen excellit, ad
eam intellegimus pertinere formamque ditanda [l] tantae glorificationis augmento. In forma quippe dei aequalis
erat filius patri, et inter genitorem atque unigenitum nulla erat in essentia discretio, nulla in maiestate diversitas.
Nec per incarnationis mysterium aliquid discesserat verbo, quod ei patris munere redderetur. Forma autem servi
per quam impassibilis deitas sacramentum magne pietas implevit, humana humilitas est, quae in gloriam divinae
potestatis eiecta est, in tanta [m] unitate ab ipso conceptu virginis deitate et humanitate conserta, ut nec sine
homine divina, nec sine deo ageretur humana. Propter quod sicut dominus maiestatis dicitur crucifixus, ita qui ex
sempiternitate aequalis est deo dicitur exaltatus, quia inseparabiliter manente unitate personae, unus atque idem
est, et totus hominis filius propter carnem et totus dei filius propter unam cum patre deitatem. Quicquid enim in
tempore accepit Christus secundum hominem accepit, cuique non habuit conferrentur. Nam secundum potentiam
deitatis indifferenter omnia quae habet pater, etiam filius habet. Et quae in forma servi a patre accepit, eadem in
forma dei etiam ipse donavit. Secundum formam enim dei, ipse et pater unum sunt. Secundum formam autem
servi, non venit facere voluntatem suam, sed voluntatem eius qui misit eum. Secundum formam dei, sicut pater
habet vitam in semetipso, sic dedit et filio habere vitam in semetipso. Secundum formam servi, tristis est anima
eius usque ad mortem. Et idem ipse est, sicut apostolus praedicat, et dives et pauper. Dives, quia evangelista
dicente: In principio erat verbum, et verbum erat apud deum, et deus erat verbum. Hoc erat in principio apud
deum. Omnia ||fol. 134va|| per ipsum facta sunt, et sine ipso factum est nihil. Pauper vero, quia propter nos
verbum factum est, et habitavit in nobis. Quae autem est eius exinanitio, quae vero paupertas, nisi formae servilis
acceptio? Per quam verbi maiestate velata dispensatio humanae redemptionis impleta est. Nam quia captivitatis
nostrae resolvi originalia vincula non poterant, nisi existeret homo nostri generis, nostraeque naturae quem
peccati praeiudicia non tenerent, et qui immaculato sanguine suo cirografum loetale dilueret, sicut ab initio erat
divinitus praeordinatum, ita est in plenitudine temporis perfectum. Ut multis modis significata promissio in diu
expectatum veniret effectum. Nec posset esse ambiguum, quod continuis testificationibus semper fuerat
nuntiatum. In magno autem sacrilegio se versari hereticorum manifestat impietas, cum sub specie deitatis
honorandae, humanae carnis in Christo denegant veritatem, et religiose existimant credi si dicatur in salvatore
nostro verum non esse quod salvat. Cum ita secundum promissionem omnia saecula percurrentem, mundus sit
deo reconciliatus in Christo, ut nisi verbum dignaretur caro fieri nulla posset caro salvari. Omne enim
sacramentum fidei christianae magno ut heretici volunt decoloratur obscuro, si lux veritatis sub mendatio putatur
latuisse fantasmatis. Non ergo quisquam sibi erubescendum existimet christianus de nostri in Christo corporis
veritate. Quia omnes apostoli apostolorumque discipuli et preclari ecclesiarum quique doctores qui ad martyrii
coronam vel ad confessionis meruerunt gloriam pervenire, in huius fide lumine splenduerunt. Consonis ubique
sententiis intonantes, quod in domino Iesu Christo, deitatis et carnis una sit confitenda persona. Qua autem
rationis similitudine, qua divinorum voluminum portione heretica impietas existimat adiuvari que veritatem
negat corporis Christi? Cum hanc non lex testificari, non prophetia precinere, non evangelia docere, non ipse
destiterit Christo ostendere. Quaerat per omnem seriem scripturarum, quo tenebras figiant non quo verum lumen
||fol. 134vb|| obscurent, et per omnia saecula ita veritatem inveniunt coruscantem, ut magnum hoc mirabile
sacramentum ab initio videant creditum, quod est in fine completum. De quo cum sanctarum litterarum nulla
pars sileat, sufficit quaedam consona veritatis signa posuisse, quibus diligentia fidei in splendidissima latitudine
dirigatur. Et sincera intellegentiae luce prospiciat, quod in filio dei qui se insensabiliter filium hominis et
hominem profitetur non sit christianis erubendum [n] , sed constantissime gloriandum. Ut autem pietas tua cum
venerabilium patrum predicationibus nos concordari cognoscat, aliquantas eorum sententias huic credidi
subiciendas esse sermoni. Quibus si dignaveris recensitis, non aliud nos praedicare repperies, quam quod sancti
patres nostri toto orbe docuerunt. Nec quemquam ab illis, nisi solos impios hereticos discrepare. His igitur
gloriosissime et venerabilis imperator, quanta potui brevitate perstrictis, cum inspirata tibi divinitus fide etiam
nostram preduationem [o] unitam esse cognosce, nec aliquo nos ab evangelica apostolicaque doctrina, vel a
catholicae professionis symbolo discrepare. Quoniam sicut beatus ait apostolus, magnum est pietatis
sacramentum, quod manifestatum est in carne, iustificatum est in spiritu, apparuit angelis, predicatum est
gentibus, creditum est in hoc mundo, assumptum est gloria. Quid dicitur tuae utilius saluti, quid tuae
congruentius potestati, quam ut paci ecclesiarum domini [p] aequa constitutione prospicias, et in omnibus tibi
subditis dei dona defendas. Neque ulla ratione paciaris per invidiam diaboli, ministros psius [q] in cuiusquam
sevire pernitiem. Ut qui in hoc saeculo temporaliter homines regis, in aeternum merearis regnare cum Christo.
III. SECUNTUR DEHINC TESTIMONIA EXCERPTA, PRO RE SUPRASCRIPTA DE LIBRIS
CATHOLICORUM PATRUM, A LEONE PAPA COLLECTA, LEONIQUE IMPERATORI DIRECTA.
SANCTI HILARII PICTAVIENSIS EPISCOPI ET CONFESsoris, de fide in libro secundo inter cetera: ||fol.
135ra|| UNUM IGITUR HOC IMMOBILE FUNdamentum, una haec felix fidei petra Petri ore confessa: Tu es
inquit Christus filius dei vivi, tanta in se argumenta sustinens veritatis, quantae perversitatum questiones et

340

