3.11

SYNODUS EPHESINA

||fol. 20vb||
INCIPIT SYNODUS EPHESINA [a]
PRIma ducentorum episcoporum habita adversus Nestorium
Constantinopolitanum episcopumi, qui purum hominem [b] ex sancta virgine Maria natum asseruit, ut aliam
personam carnis aliam faceret deitatis. Nec unum Christum in verbo dei et carne sentiret [c] , sed separatim atque
seiunctim alterum filium dei, alterum hominis praedicaret. Convenit autem haec synodus Theodosio iuniore
tertio decimo, et Valentiniano tertio [d] consulibus era CCCCLXVIII. Cui synodo presedit beatissimus quondam
Cyrillus Alexandriae episcopus, qui cum omni concilio, ad eundem Nestorium haec synodalia decreta transmisit.
Religioso et deo amabili consacerdoti Nestorio, Cyrillus vel quicumque sunt apud Ephesi synodum. Cum
salvator noster aperte pronuntiet: Qui diligit patrem aut matrem super me, non est me dignus. Et qui diligit filium
aut filiam super, me non est me dignus. Quid nos patiemur qui deposcimur a tua religione ut te super Christum
salvatorem omnium diligamus? Quid enim nobis in die iudicii proderit aut quam satisfactionem repperire
poterimus, propter tam diuturnum silentium de prolatis a te contra eum blasphemiis? Et siquidem te tantummodo
laederes docens ista vel sentiens, sollicitudo nobis minor existeret. Cum vero totam scandalizaveris ecclesiam et
fermentum insolitae pravitatis et novae heresis miscueris in populis, nec tantum ibidem positis, sed ubique
consistentibus, nam tuarum expositionum libri per cuncta vulgati [e] sunt, pro nostro silentio quae oratio ultra
vel excusationis sermo sufficiat? Aut quomodo non necesse sit meminisse Christi domini sic dicentis: Non
putetis quod venerim pacem mittere in terra [f] , non veni pacem mittere sed gladium. Veni enim separare
hominem adversus patrem suum, et filiam adversus matrem suam. Nam cum [g] laeditur fides, parentum
reverentia velut inutilis et periculosa despicitur, et amor erga filios fratresque vitatur. Ad postremum etiam super
ipsam vitam mors pocius a piis viris elegitur, ut meliorem resurrectionem sicut scriptum est consequantur. Ecce
itaque te simul cum sancta synodo quae apud amplam urbem Romam congregata est, praesidente sanctissimo et
venerantissimo patre et consacerdote nostro C•lestino episcopo, his scriptis synodicis te iam tertio convenimus,
consilium dantes, ut a tam pravis abstineas dogmatibus, quae et sentire cognosceris et docere. Recipias vero
fidem rectam, ecclesiis per beatissimos apostolos et evangelistas ab initio traditam, qui et oculis inspexerunt et
ministri verbi ||fol. 21ra|| fuisse monstrantur. Quod si hoc religio tua facere distulerit, iuxta dilationem litteris
prefinitam, sanctissimi et venerantissimi consacerdotis nostri Romanae praesulis ecclesi• Caelestini, scias te
nullam sortem habere nobiscum nec locum aut convivium cum dei sacerdotibus et episcopis obtinere. Non enim
fas est conteri non solum ecclesias ita turbatas et scandalizatas populis fidemque rectissimam violatam
dissipatumque, quin etiam gregem quem custodire debueras, siquidem iuxta nos amator recti dogmatis extitisses,
sanctorum patrum vestigia pia consectans. Omnes itaque quos propter fidem tua religio a communione removit,
aut ab ordine suo deposuit, laicos et clericos in nostram communionem recepimus. Non enim iustum est eos tuis
decretis opprimi qui noverunt recta sentire. Qui etiam benefacientes, tibi prudentissime restiterunt. Hoc idem
namque in epistola quam misimus ad presulem amplae Romae, sanctum et coepiscopum nostrum Caelestinum,
significare curasti. Non autem sufficit vel religionis solummodo fidei symbolum confiteri, quod expositum est
per idem tempus spiritus sancti largitate a venerando et magno concilio apud Nicheam congregato, hoc enim nec
intellexisti, nec recte interpretatus es, quin immo perversae licet sono vocis eadem verba protuleris. Sed
consequens est et iureiurando fateri te quod anathematizes quidem tua polluta et profana dogmata, sentias autem
et doceas, quae nos universi per orientem seu per occidentem episcopi et magistri presulesque populorum
credimus et docemus. Epistolis autem ab Alexandrina tuae religioni directis ecclesia consensum prebuit, tam ea
quae apud urbem Romam convenit sancta synodus quam etiam nos omnes velut recte inreprehensibiliterque
conscriptis. Subdidimus autem his nostris quae sentire te oporteat et docere, et a quibus abstinere conveniat.
Haec est enim fides catholicae ecclesiae cui cuncti consentiunt ortodoxi per orientem occidentemque pontifices.
Credimus [h] in unum deum patrem omnipotentem, omnium visibilium et invisibilium conditorem. Et in unum
dominum Iesum Christum filium dei natum de patre unigenitum, hoc est de substantia patris. Deum ex deo,
lumen ex lumine, deum verum ex deo vero, natum non factum, omousion patris, hoc est unius cum patre
substantiae. Per quem omnia facta sunt in caelo et in terra. Qui propter nos ||fol. 21rb|| homines et propter
nostram salutem descendit et incarnatus est, et homo factus passus est, et resurgens tertia die, ascendit in caelos.
Inde venturus est iudicare vivos et mortuos. Et in spiritum sanctum. Eos autem qui dicunt: Erat tempus quando
non erat et antequam nasceretur non erat, et quia ex nullis existentibus factus est, aut ex alia substantia vel
essentia dicunt esse, aut convertibilem vel commutabilem dei filium, anathematizat catholica et apostolica
ecclesia. Sequentes itaque omnium sanctorum patrum confessiones quas loquente in eis sancto spiritu
protulerunt, et intentioni quae est in eorum intellectibus aequis vestigiis inhaerentes, atque iter ambulantes
regium, profitemur quod ipsum unigenitum dei verbum natum ex ipsa patris essentia, de deo vero [i] deus verus,
lumen de lumine, per quem omnia facta sunt, sive in caelis sive in terra, salutis nostrae causa descendens ad

71

