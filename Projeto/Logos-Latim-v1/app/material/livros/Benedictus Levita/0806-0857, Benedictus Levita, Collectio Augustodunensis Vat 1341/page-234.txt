ita elevat, ut pretermissa sui ordinis gravitate, ac polliciti sacramenti immemores, constante principe cui fidem
servare promiserant, in alterius erectionem temeraria levitate consentiant, abrogari decet hanc omnino licentiam,
et a nostro consortio penitus extirpari. Ita ut si quicumque laicorum quandoquidem intra fines patriae Gothorum
superbiens regni apicem sumere fortasse temptaverit, eique clericorum quilibet adiutorium vel favorem
prestiterit, atque hunc qui superbire videtur, ad eandem regni ambitionem prevalente delicto pervenire contigerit,
ex eo quidem die vel tempore eundem episcopum cuiuslibet ordinis clericum excommunicatum manere perpetim
oportebit, quo tali [s] se scelere implicavit. Tamen si improbitate principis cui inique consensit non potuerit
instantia sacerdotum a communione suspendi, saltim si superstitem post eiusdem regis obitum tempus invenerit,
superiori anathematis correptioni subiaceat. Et quicumque illi preter in ultimo vitae suae fine, si tamen eum
legitime poenitere probaverit communionis gratiam consenserit impendendam. Nobis interim ratio [t] persuasit
synodali super hoc constitutione decernere, ut quicumque etiam laicorum interdictis capitulis, hoc est in
adversitatem gentis, aut patriae vel regiae potestatis in externas partes se conferendo vel talibus opem prebendo
noxius fuerit ultra repertus, non solum ut dictum est omni rerum suarum proprietate privetur, sed et perpetua
excommunicatione dampnatus, numquam illi in ultimo mortis suae tempore communio tribuatur. Excepto si
communionis eius remedium vel eorum de quo ibi supra taxa||fol. 84vb||vimus imploratione sacerdotum apud
principem fuerit impetratum. Nam si in derogationem aut contumeliam principis repperiatur aliquis nequiter
loqui, aut in nece regis seu direptionem intendere vel consensum prebere, nos quidem huiuscemodi
excommunicatione dignum censemus. Utrum tamen sit illi quandoque communicandum, pietati principis
decernendum reliquimus, cuius procul dubio potestatis est subiectorum culpas misericordiae iudiciique sententia
temperare. Contestamur autem clementissimos principes, et per ineffabile divini nominis sacramentum
obtestantes unanimiter obsecramus, ne quandocumque absque iusta ubi necesse fuerit imploratione sacerdotali
excommunicationis huius sententiam a perfidis clericis vel laicis ad externas partes se transferentibus vel
consensum prebentibus quacumque temeritate suspendant. Nam hoc magis eorum [u] utilitatibus videtur [v]
ferre consultum, si [w] constitutionis nostrae forma servetur. Execrandum anathema fiat, et velut prevaricator
catholicae fidei semper ad dominum reus existat, quicumque regum deinceps canonis huius censuram in
quocumque crediderit, vel permiserit violandum.
II. DE LANGORIS EVENTU MINISTRANTIUM CLERICORUM.
NIHIL CONTRA ORDInis statutum temeritatis ausu presumatur, neque illa quae summa veneratione censentur,
vel minimo praesumptionis tactu solvantur. Cum ad hoc [x] tantum fieri iussa sunt, ne interrupta noscantur, ne
langoris proventu robore salutis natura privetur. Non ergo solum fragilitati consulitur humanae, sed etiam sacris
mysteriorum dei providetur, haberi sollicitudinem, censuimus igitur convenire, ut cum a sacerdotibus missarum
tempore sancta mysteria consecrantur. Si egritudinis accidat cuilibet eventus quo coeptum nequeat [y]
consecrationis [z] explere mysterium, sit liberum episcopo vel presbitero alteri ||fol. 85ra|| consecrationem
exequi officii cepti. Non enim aliud ad supplementum initiatis mysteriis competit, quam aut incipientis aut
subsequentis completa, benedictio sacerdotis. Quia nec perfecta videri possunt, nisi perfectionis ordine
compleantur. Cum enim simus omnes unum in Christo, nihil contrarium diversitas format, ubi efficatiam
prosperitatis unitas fidei representat. Quod etiam consultum cuncti ordinis clerici individuum esse sibi non
ambigant, sed ut premissum est precedentibus, libenter alii pro complemento succedant. Nec tamen quod natura
langoris causa consulitur, in presumptionis perniciem convertatur. Nullus post cibum potumque quamlibet
minimum sumptum, missas [a] facere, nullus absque patentis [b] proventu molestiae, minister vel sacerdos cum
coeperit inperfecta officia presumat omnino relinquere. Si quis haec temerare presumpserit, excommunicationis
sententiam sustinebit.
III. DE EXEQUIIS MORIENTIS EPISCOPI.
EA QUAE COMPETUNT honestati contingit saepe quorundam desidia non impleri. Proinde quia notum quae
dignitas in exequiis morientis episcopi ex canonibus conservetur traditione moris antiqui. Hoc tantum adicimus
ut si quis sacerdotum secundum statuta Valentini [c] concilii ad humanda decedentis episcopi membra venire
commonitus pigra voluntate distulerit, appellantibus clericis obientis [d] episcopi apud synodum sive apud
metropolitanum episcopum tempore anni unius nec faciendi missam nec communicandi habeat omnino
licentiam. Presbiteri autem sive ceteri clerici quibus maior honoris locus apud eandem ecclesiam fuerit, cuius
sacerdos obierit, si omni sollicitudine pro exsequiis aut iam mortui, aut continuo antestitis morituri, ad
commonendum tardi inveniantur, aut per quamcumque molestiam animi id neglegere comprobentur, totius ||fol.
85rb|| anni spatio ad poenitentiam in monasteriis deputentur.
IIII. DE EXACTIONE ECCLESIARUM GALLITIAE PRONVINTIAE.
INTER CETERA DENIQUE quae communi consensu nos conferre competenter oportuit, querimonias etiam
parroechialium presbiterorum Gallitiae provintiae sollertissime discernere decuit, quas contra pontificum suorum
rapacitates, necessitas ut comperimus tandem compulit in publicum examen deferri. Hi [e] enim pontifices ut
evidens inquisitio patefecit, indiscreto moderamine parroechitanas ecclesias praegravantes, dum in exactionibus

234

