II. UT PRETER PASCHA ET PENTECOSTEN BAPTISMUM NON CELEBRETUR.
Sequitur de diversis baptizandorum temporibus prout unicuique libitum fuerit improbabilis et emendanda
confusio, quae a nostris consacerdotibus quod commoti dicimus non ratione auctoritatis alicuius, sed sola
temeritate praesumitur, ut passim ac libere natalitiis Christi, seu apparitionis, necnon et apostolorum seu
martyrum festivitatibus innumerae ut asseris plebes baptismi mysterium consequantur. Cum hoc sibi previlegium
[n] et apud nos et apud omnes ecclesias dominicum specialiter cum pentecosten suo pascha defendat, quibus
solis per annum diebus confluentibus generalia baptismatis tradi convenit sacramenta his dumtaxat electis qui
ante XL vel eo amplius nomen dederint et exorcismis, cotidianisque orationibus atque ieiuniis fuerint expiati,
quatinus apostolica illa impleatur praeceptio ut expurgato fermento veteri, nova incipiat esse conspersio. Sicut
sacram ergo paschalem reverentiam in nullo dicimus esse minuendam, ita infantibus qui necdum loqui potuerint
per aetatem, vel his quibus in qualibet necessitate opus fuerint sacri unda baptismatis omni vo||fol. 123rb||lumus
celebritate [o] succurri, ne ad nostrarum pernitiem tendat animarum, si negato desiderantibus fonte salutari
exiens unusquisque de saeculo et regnum perdat et vitam. Quicumque etiam discrimen naufragii hostilitatis
incursum obsidionis ambiguum, vel cuiuslibet corporalis egritudinem desperationis inciderint et sibi unico
credulitatis auxilio poposcerint subveniri, eodem quo poscunt momento temporis expetitae regenerationis premia
consequantur. Hactenus erratum in hac parte sufficiat, nunc praefatam regulam omnes teneant sacerdotes, qui
nolunt ab apostolicae petr• super quam Christus universalem construxit ecclesiam soliditate divelli.
III. DE APOSTATIS AB ECCLESIA SEPARANDIS.
Adiectum est etiam quosdam christianos ad apostasiam quod dici nefas est transeuntes, et idolorum cultu ac
sacrificiorum contaminatione profanatos, quos a Christi corpore et sanguine quo dudum redempti fuerant
renascendo iubemus abscidi. Et si resipiscentes [p] forte aliquando fuerint ad lamenta conversi his quamdiu
vivunt agenda penitentia est et in ultime [q] fine suo reconciliationis gratia tribuenda. Quia docente domino:
Nolumus mortem peccatoris, sed ut convertatur et vivat.
IIII. QUOD NON LICEAT ALTERIUS SPONSAM AD MATRIMONII IURA SORTIRI [r].
De coniugali autem vetatione requisisti, si desponsatam alii puella [s] alter in matrimonium possit accipere. Hoc
ne fiat modis omnibus inhibemus, quia illa benedictio quam nupturae sacerdos inponit, apud fideles cuiusdam
sacrilegii instar, [t] est, si ulla transgressione violetur.
V. DE HIS QUI ACCEPTAM PENITENTIAM MINIME SERVAVERUNT.
De his qui vero non incongrue dilectio tua apostolicam sedem credidit consulendam, qui acta [u] penitentia
tamquam canes ac sues ad vomitus pristinos, et ad volutabra redeuntes, et militiae cingulum, et ludicras
voluptates, et nova coniugia, et inhibitos denuo appetivere concubitus. Quorum professam incontinentiam,
generati post absolutionem filii prodiderunt. De quibus quia iam ||fol. 123va|| suffragium non habent penitendi,
id duximus decernendum ut sola intra ecclesiam fidelibus oratione iungantur. Sacris mysteriorum celebritatibus
quamvis non mereantur intersint, a dominicae autem mens• convivio segregentur, ut hac saltim districtione
correpti et ipsi in se sua errata castigent, et aliis exemplum tribuant, quatinus ab obscenis cupiditatibus
retrahantur. Quibus tamen quoniam carnali fragilitate ceciderunt viatico munere cum ad dominum ceperint [v]
proficisci per communionis gratiam volumus subveniri, quam formam et circa mulieres quae se post penitentiam
talibus pollutionibus devinxerunt servandam esse censemus.
VI. DE MONACHIS ET VIRGINIBUS PROPOSITUM NON SERVANTIBUS.
Preterea monachorum quosdam atque monacharum abiecto preposito sanctitatis, in tantam protestaris demersos
esse lasciviam ut prius clanculo velut sub monasteriorum pretextu, inlicita ac sacrilega se contagione miscuerint.
Postea vero in abruptum conscientiae desperatione producti, de inlicitis complexibus libere filios procrearint,
quod et public• leges et ecclesiastica iura condempnant. Has igitur inpudicas detestabilesque personas, a
monasteriorum cetu [w] , ecclesiarumque conventibus eliminandas [x] esse mandamus. Quatinus retrus• in suis
ergastulis, tantum facinus continua lamentatione deflentes purificatorio possint poenitudinis igne decoqui, ut eis
vel ad mortem saltim solius misericordiae intuitu, per communionis gratiam possit indulgentia subvenire.
VII. DE CLERICIS INCONTINENTIBUS.
Veniamus nunc ad sacratissimos ordines clericorum quos in venerande religionis iniuriam, ita per vestras
provintias calcatos atque confusos caritate tua insinuante repperimus, ut Hieremiae nobis voce dicendum sit:
Quis dabit capiti meo aquam, aut oculis meis fontem lacrimarum, et flebo populum hunc die ac nocte? Si ergo
beatus propheta ad lugenda populi peccata non sibi ait, lacrimas posse sufficere, quanto nos possumus dolore
percelli, cum eorum qui in nostro sunt corpore compellimur facinora deplorare? Quibus praecipue ||fol. 123vb||
secundum beatum Paulum instantia cotidiana et sollicitudo omnium ecclesiarum indesinenter incumbit. Quis
enim infirmatur et ego non infirmor? Qui scandalizatur et ego non uror? Plurimos enim sacerdotes Christi atque
levitas, post longa consecrationis [y] suae tempora tam de coniugibus propriis, quam etiam de turpi coitu

317

