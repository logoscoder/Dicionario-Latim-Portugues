hominem factum dei verbum. Non enim dicimus quod dei natura conversa vel immutata sit, sed magis quod
carnem animatam, anima rationabili sibi copulaverit, verbumque substantialiter ineffabiliter et inreprehensibiliter
factus sit homo, et nuncupatus sit etiam filius hominis. Non nuda tantummodo voluntate, sed nec adsumptione
sola personae, sed quod diversae quidem naturae in unum convenerint, unus tamen ex ambolus [h] Christus et
filius, non evacuata vel sublata diversitate naturarum ||fol. 23ra|| per coniunctiones, sed quia simul nobis
effecerunt unum deum et Christum et filium, id est trinitas et humanitas, per archanam illam ineffabilemque
copulationem ad humanitatem. Itaque is qui ante saecula omnia est natus ex patre, etiam ex muliere carnaliter est
procreatus. Non quia divina ipsius natura de secrata [i] virgine sumpsit exordium, nec quod propter se ipsam
opus habuit secundo nasci, post illam nativitatem quam habebat ex patre. Est enim ineptum et stultum hoc
dicere, quod is qui ante omnia saecula est consempiternus patri, secundae generationis eguerit ut esse inciperet.
Sed quia propter nostram salutem naturam sibi copulavit humanam et processit ex muliere, idcirco dicitur natus
esse carnaliter. Neque enim primum natus est homo communis de sancta virgine, et tunc demum inhabitavit in eo
verbum, sed in ipsa vulva uteroque virginali se cum carnem [k] coniunxit, et sustinuit generationem carnalem,
carnis suae nativitatem suam faciens. Sic illum dicimus et passum esse et resurrexisse, non quia deus verbum in
sua natura passus sit aut plagas aut clavos transfixiones aut alia vulnera susceperit, deus namque incorporalis et
extra passionem est, sed quia corpus illud quod ipsius proprium factum est, haec sustinuit ideo haec omnia pro
nobis ipse dicitur passus. Inerat enim in eo corpore quod patiebatur deus qui pati non poterat. Simili modo et
mortem ipsius intellegimus. Immortale enim et incorruptibile est naturaliter et vita et vivificans deus verbum.
Sed quia corpus ipsius proprium gratia dei iuxta Pauli vocem pro omnibus mortem gustavit, idcirco ipse dicitur
mortem passus esse pro nobis, non quod ipse mortem esset expertus, quantum ad ipsius naturam pertinet, insania
enim est hoc vel sentire vel dicere, sed quod ut diximus vera caro ipsius mortem gustavit. Ita et resurgente carne
ipsius, rursus resurrectionem dicimus. Non quia in corruptionem ceciderat absit, sed quia eius surrexit corpus. Ita
Christum unum et dominum confitemur. Non tamquam hominem cum [l] verbo coadorantes, ne divisionis
quaedam species inducatur, sed unum iam et eundem adorantes, quia non est alienum a verbo corpus suum cum
quo ipse etiam adsidet patri. Nec hoc ita dicimus quasi duobus filiis adsedentibus, sed uno cum carne per
unitatem. Quia si talem copulationem factam per substantiam, aut quasi inpassibilem, aut quasi parum decoram
noluerimus accipere, in id incidemus, ut duos filios esse dicamus. Necesse est enim discernere et dicere
hominem separatim fuisse, sola filii appellatione honoratum. Rursus verum quod est ex deo in homine ||fol.
23rb|| in veritate filium dei. Sed discernere in duos filios non debemus unum dominum Iesum Christum. Neque
enim iuvat rectam fidei rationem, licet nonnulli copulationem nescio quam perhibeant personarum. Non enim
dixit scriptura verbum dei personam sibi hominis adsumpsisse, sed carnem factum esse. Id autem est ostendere
dei verbum similiter ac nos principium habuisse carnis et sanguinis, et corpus nostrum propriae suum fecisse, et
hominem ex muliere processisse, non abiecta nec deposita deitate ut generationem illam amitteret quam habebat
ex patre, sed mansisse etiam in adsumptione carnis deum quod erat. Hoc ubique recte fidei ratio protestatur. In
tali sensu sanctos patres fuisse comperimus, Ideo illi non dubitaverunt sanctam virginem dicere theotocon, non
quia verbi natura deitasque in sancta virgine sumpsit exordium, sed quod ex ea natum sit sacrum illud corpus
animatum anima rationabili cui substantialiter adunatum dei verbum carnaliter esse natum dicitur. Haec igitur
pro caritate in Christo scribo tibi quaerens tamquam fratrem et contestans coram deo et electis angelis, ut haec
nobiscum et sentias simul et doceas, ut ecclesiarum pax salva servetur, et concordiae caritatisque vinculum
indissolubile maneat sacerdotibus.

75

