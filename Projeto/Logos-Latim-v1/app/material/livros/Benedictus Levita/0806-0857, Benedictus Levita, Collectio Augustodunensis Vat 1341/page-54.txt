enim per has promotiones, quae habent utique prolixum tempus, probari qua fide sit, quave modestia et gravitate
et verecundia. Et si dignus fuerit probatus, divino sacerdotio inlustretur. Nam nec conveniens est, nec ratio [n] ,
nec disciplina patitur, ut temere ac leviter ordinetur aut episcopus aut presbiter aut diaconus qui neophitus est.
Maxime cum beatissimus apostolus magister gentium ne hoc fieret, denuntiasse et prohibuisse videatur. Sed hi
quorum per longum tempus examinata sit vita, et merita comprobata. Universi dixerunt, placere sibi haec.

XIIII. UT EPISCOPUS IN ALIENA PROVINTIA NON IMMORETUR.
Osius episcopus dixit: Hoc quoque statuere debetis, ut episcopus ex alia civitate, cum venerit ad aliam civitatem,
vel ex [o] provintia sua ad aliam provintiam, et ambitioni magis serviat quam devotioni, ita ut si voluerit in
aliena civitate multo tempore residere, et contingat ut episcopus civitatis ipsius non tam instructus sit nec tam
doctus, is vero qui advenit incipiat contempnere eum, et frequenter facere sermonem, ut dehonestet et deformet
illius personam, qua occasione fit ut non dubitet ||fol. 16ra|| relinquere sibi adsignatam ecclesiam et transire ad
alienam. Definite ergo tempus, quia et non recipere episcopum inhumanum est, et diutius residere pernitiosum
est. Ne fiat ergo, hoc providendum est. Memini autem superiori concilio fratres nostros constituisse, ut si quis
laicus in ea qua commoratur civitate, tres dominicas id est per tres septimanas non celebrasset conventum,
communione privaretur. Si ergo haec circa laicos constituta sunt, quanto magis nec licet nec decet ut episcopus si
nullam tam gravem habet necessitatem, nec tam difficilem rationem, ut tamdiu desit ab ecclesia, nec populum
contristet. Universi dixerunt, placere sibi.

XV. DE EPISCOPIS IN ALIENA PROVINTIA POSSESSIONEM HABENTIBUS.
Osius episcopus dixit: Quia nihil praetermitti oportet, sunt quidam fratres et coepiscopi nostri, qui non in ea
civitate possident in qua episcopi videntur esse constituti, vel certe parvam rem ibi [p] illi, alibi autem idonea
predia habere noscuntur, vel affectiones proximorum quibus indulgeant. Hactenus autem eis permitti oportet ut
accedant ad possessiones suas, et disponant vel ordinent fructum laboris sui, ut post tres dominicas id est post
tres septimanas si morari necesse est in suis potius fundis morentur. Et si est proxima civitas in qua presbiter est,
ne sine ecclesia facere videatur diem dominicum, illuc accedat. Ut nec res eius domesticae per absentiam eius,
detrimentum sustineant, et non frequenter veniendo ad aliam civitatem in qua est episcopus suspicionem
iactantiae, et ambitionis incurrat. Universi dixerunt, placere sibi.

XVI. DE CLERICORUM EXCOMMUNICATIONE.
Osius episcopus dixit: Si hoc quoque omnibus placet, ut sive diaconus, sive presbiter, sive quis clericorum ab
episcopo suo communione fuerit privatus, et ad alterum perexerit episcopum, et scierit ille ad quem confugerit
eum ab episcopo suo fuisse abiectum, non oportet ut ei communionem indulgeat. Quod si fecerit, sciat se
convocatis episcopis causas esse dicturum. Universi dixerunt: Hoc statutum, et pacem servabit, et concordiam
custodiet.

XVII. LICERE CLERICIS SI INIUSTE FUERINT EXCOMMUNICATI VICINUM
ADIRE [q] EPISCOPUM.
Osius episcopus dixit: Quod me adhuc movet, reticere non debeo. Si episcopus quis forte iracundus quod esse ||
fol. 16rb|| non debet, cito aut aspere commoveatur adversus presbiterum aut diaconum suum, et exterminare eum
de ecclesia voluerit, providendum est ne innocens damnetur, aut perdat communionem. Et ideo habeat
potestatem qui deiectus est, ut finitimos episcopos interpellet, et causa [r] eius audiatur, et diligentius tractetur,
quia non oportet ei negari audientiam roganti. Et ille episcopus qui aut iuste aut iniuste abiecit eum pacienter
accipiat, ut negotium discutiatur, ut vel probetur sententia eius a plurimis, vel emendetur. Tamen priusquam
omnia diligenter et fideliter fuerint examinata, eum qui fuerit communione separatus, nullus alius debet
praesumere ut recipiat et communioni societ. Qui autem convenerint ad audiendum, si clericorum esse fastigium
viderint et superbiam, non decet ut episcopus aut iniuriam aut contumeliam patiatur, austerioribus eos verbis
castigent [s] , ut oboediant honesta praecipienti episcopo. Quia sicut ille sincerum amorem debet clericis
exhibere caritatis, ita quoque vicissim ministri infucata debent episcopo suo obsequia exhibere.

XVIII. NON LICERE EPISCOPUM ALTERIUS CLERICUM IN SUA ECLESIA
ORDINARE.
Ianuarius episcopus dixit: Illud quoque sanctitas vestra statuat, ut nulli episcopo liceat alterius civitatis
ecclesiasticum sollicitare, et in sua diocesi ordinare clericum, quia ex his contentionibus solent nasci discordiae.
Et ideo prohibeat omnium sententia, ne quis hoc facere audeat.

XVIIII. DE QUIBUS SUPRA.
Osius episcopus dixit: Et hoc universi constituimus, ut quicumque ex alia parrochia voluerit alienum ministrum
sine consensu episcopi ipsius et sine voluntate ordinare, non sit rata ordinatio eius. Quicumque autem hoc

54

