Cararmanico, et eas ab omni conditione, quas in eisdem se dicebat habere, liberas et absolutas Piscariensi Monasterio
reddidit, sicut habetur in legalibus instrumentis inde compositis.
Verum quia nondum purgata erat iniquitas, nec tempora illa advenerant, in quibus Ecclesiae suae Deus, quam ineffabiliter
opprimi sciverat, misereri debuisset, Abbas Adam et Monachi Sancti Clementis vix erigere caput valuerunt, et inter hostes
degentes, quasi hostes essent, de suis miserabiliter tanquam non de suis vivebant. Et quia nemo est ex omni parte beatus,
Dominus Deus, qui Sanctis semper presto est, ipsum Abbatem Adam permisit carnea voluptate aliquantulum superari, pro
qua re, sicut fertur, Abbatia tota magnum detrimentum sustinuit, et terras illas, quas Ecclesia Sancti Clementis habebat in
pertinentiis Tocci pro eius fragilitate irrecuperabiliter perdidit. Sex annis vixit in regimine, deinde migravit ex corpore.
ADENULFUS ABBAS INTRUSUS.
Post defunctionen ipsius tenebat Abbatiam quasi Capellulam unam praedictus Malmazettus, et non permisit quod Monachi
crearent Abbatem, imo praeposuit illis quem voluit, et quamdiu sibi placuit, quendam Adenulphum non de ipsa
Congregatione Monachum, quod Fratres sufferre non valentes ipsius Malmazetti praesentiam adierunt, et isto remoto de
praepositura Monasterii, ut Abbatem sibi eligendi licentiam habere perimitteret, rogaverunt; quos rumor insanientis vulgi in
hoc opere aliquantulum iuvit; qui omnes acclamabant contra illum tanquam contra dissipatorem Ecclesiae, et Dei, et Sancti
Clementis inimicum.
XXV. ABRAS IOHANNES.
Quid multa? datur eis potestas eligendi, et adiutorio divino elegerunt, et praeposuerunt sibi Ioannem quendam eiusdem
Monasterii Monachum, religione et vita probabili notum, in cuius tempore magna Crux, quae est in choro Ecclesiae Sancti
Clementis erecta, miro opere facta est atque depicta: quae in magna veneratione tam a Fratribus, quam a multis aliis habetur,
eo quod ad honorem pretiosi ligni Crucis Christi circa sibi devotos multum sit exaudibilis. Fecit etiam Domnus Ioannes
Abbas trabem, ubi Salvatoris Yconas, et imagines Prophetarum, et Apostolorum, passionem quoque Domini, et Agnum Dei,
laudabili depinxit opere, ac in sublime levans super eiusdem chori ianuam ordinavit.
1093.
Sane Dominicae Incarnationis millesimo nonagesimo tertio, nobilis vir Rainerius, filius quondam Tribuni, obtulit
Monasterio Sancti Clementis chartam quam fecerat de Sancto Gregorio, quodam Castello, et de Ecclesiis, videlicet de
Sancto Martino, Sancta Maria de Melano, et de Sancto Flaviano, cum possessionibus terrarum mille modiorum in Aprutio.
1094.
Currente igitur anno ab Incarnatione Domini Nostri Iesu Christi millesimo nonagesimo quarto: Circa tempora vero ista
Domnus Iohannes Piscariensis Abbas, pro morum honestate et sapientae praerogativa, meruit Sancti Pelini sublimari in
Episcopum, et Valvensis Episcopus effectus, cum videret persecutionem Malmazetti ingravescere, utile sibi credens esse
consilium, coepit Abbatiae curam postponere, et magis de Episcopatu curare.
XXVI. ABBAS GILEBERTUS.
Malmazettus autem plus suum velle, quam Dei beneplacitum nisus perficere, quemdam suum Capellanum Gilebertum,
nomine sub specie miserationis, et revera, sicut postea in facto patuit, spe spoliandi misit ad Monasterium Sancti Clementis,
et praefecit eum ibi praecipiens palam, ut curam gereret Abbatiae, quomodo eam posset augmentare, clam insinuans, ut
festinaret quam citius posset eam ornamentis et vasibus aureis et argenteis spoliare. Suspicabatur enim Malmazettus insidias
de Monachis Sancti Clementis, et timebat, ne, si Henricus Imperator, qui tunc temporis in Italia et Romae potenti manu
triumphare credebatur, ad has partes veniret, ob copiam eorumdem thesaurorum, Piscariense Monasterium reconvalesceret,
et ad suae libertatis excellentiam rediret. Quod et sorte contigisset, nisi esset propter metum eiusdem tyranni, et aliorum
Normannorum, qui eis, et in tota regione potenter et cum multo terrore dominabantur, et etiam quia idem Rex Henricus
Ecclesiae Romanae videbatur inimicari: Ille Gilebertus suscepit imperium, tenuit in mente consilium, et appropians ad
Monasterium intravit sicut lupus sub tegmine agni paratus occidere, iugulare, depraedari, et paucis post diebus reversus est
ad dominum suum cum infinita copia auri et argenti: abraserat enim cruces, fregerat thuribula et calices, nec pepercerat
testis aureis et argenteis, quibus tecta videbantur verba Salvatoris; de quibus namque thesauris Piscariensis Ecclesia Sancti
Clementis copiose iam restaurata erat a tempore Sanctorum Abbatum, videlicet Domni Widonis, et Domni Dominici, et
ceterorum qui inter bonos Abbates computantur. Invenerat enim ibi oves moribus simplices, ad occisionem magis paratas
quam ad vindictam, quas metu territans, sicut diximus, sub specie Pastoris spoliavit Ecclesiam. Quid facerent? Pastorem
non habebant, thesauros perdiderant, circum circa hostes suos potentes in possessionibus Ecclesiae debacchari cernebant qui
eis misereretur qui ferret auxilium non inveniebant.
Taliter obstricti, afflicti cucurrerunt ad Tyrannum, et quae sibi acciderant, tanquam nescienti voce singultuosa retulerunt.
Ille vero fingens se velle misereri, qui revera laetabatur cum malefaceret, et exultabat in rebus pessimis, dedit eis licentiam
eligendi, quem vellent; non reddidit eis thesauros, quibus Ecclesiam repararent. Verum primitus accesserunt ad Domnum
Iohannem Episcopum, rogantes eum ut sicut antea curam gereret Abbatiae, qui noti acquiescens eis, dimisit Abbatiam,
tenuit Episcopatum.

