XXVII. ABBAS GRIMOALDUS.
Erat quidam Monachus de Monasterio Sancti Vincentii, qui fama notus, nec multum 1iteratus, de agricultura solicitus, et in
rebus secularibus studiosus, regebat Praeposituram Sancti Petri de Trite: istum siquidem, nomine Grimoaldum, de consilio
et auctoritate praedicti Domni Iohannis Episcopi, Abbatem petiere sibi Fratres pauci numero, rebus pauperes, ad
restaurationem domuum, et ad reparationem Ecclesiae valde soliciti. Qui cum sibi datus esset, et locum desertum, et
facultatibus et habitatoribus denudatum videret, voluntarie esset reversus ad Ecclesiam, de qua sumptus fuerat, si potuisset.
Non enim videbat, nec invenire poterat unde ruinas Monasterii reparare valeret; fecit tamen quod potuit, expectans ut Deus
visitaret Ecclesiam, meritis et intercessionibus Sancti Clementis.
Ugo Malmazettus, quem superbitentem immoderatum, et pervasorem supra notavimus (cui non sufficeret, si in manu
haberet, etiam totus Mundus) postquam Barones exheredavit, fugavit, expulit, et Castella eorum et possessiones sibi
usurpavit, ad altiora tendens, quoddam Castellum munitissimum, Preze vocitatum, qua posset arte rapere disposuit.
Abstulerat enim Domino praenominati Castri quasdam alias munitiones, et laborabat adhuc sicut de pluribus fecerat, ut eum
omnino proscriberet. Dominus autem Casteli sororem habebat pulcherrimum et sapientem nimis, quae auditu solo
cognoscens mores luxuriosi Malmazetti, mandavit ei clam quod si vellet ad eam venire in convallem Castelli, haberet cum
eo familiare colloquium, et si daret ei aliquem de suis Baronibus in maritum, faceret quod ipse habere posset sine sui
laesione Castellum. Quod audiens Malmazettus gratulabunde suscepit, et ad locum quem ipsa posuerat cum paucis venit.
Puella vera fratri indicaverat promissionem adventus eius, qui armatus cum militibus, et turba peditum secutus est puellam
de longe, et inter dumeta occulte assequi suosque. Puella venit ad eum, et inter oscula lenibus verbis decipiens, fecit, ut
recumberet in sinu eius. Pedissequa quam secum duxerat tenebat in gremio suo pedes ipsius, et dum puella cum lenone
dulcibus alloquiis frueretur, abra involvebat circa calcaria longam camisiam, qua erat indutus, ut cum tempus esset, et vellet
consurgere, non posset, quoniam foret impeditus. Frater puellae videns eum in gremio procumbentem sororis, cum armata
equitum turba et peditum, ad locum cucurrit, eumque iacentem nec valentem cito consurgere comprehendit, ligavit, et
antequam a suis posset auxilium habere in firmissima Castelli loca eum sub custodia posuit. Barones audientes quia captus
esse Dei et hominum adversarius, unusquisque ad ea loca, quae Malmazettus violenter ac fraudolenter rapuerat, cucurrit,
obsedit, obtinuit, et tamdiu ipse in carcere iacuit clausus, donec totam terram quam invaserat liberam redderet; et ipse sicut
decens erat, nudus et pauper non in suo, sed in alieno vitam miseram actitaret. Habebat septem filios de uxore, quos omnes
Comites et Duces proposuerat in terra non sui sub brevi facere, et quid de se existimaret si longius viveret satis est ad
cognoscendum facile. Verumtamen Deus, quem ipse offenderat, et Beatus Clemens, cuius domum subverterat, auro, et
argento spoliaverat, eum non permisit quod cupiebat factis implere, immo fecit eum gravissima torqueri infirmitate, qua ipse
detentus occubuit: et eodem anno quo mortuus est secuti sunt eum moriendo quinque filii sui. Sicque factum est, ut in
Monasterio quod spoliaverat haberet sepulturam, in eo loco ubi olim imago Sancti Clementis stans depicta erat, in crypta
videlicet, quam Domnus Grimoaldus Abbas ibidem ob eius honorem construxit, atque depingere fecit ante ianuam
meridianae subditae ipsius Ecclesiae.
1097.
Sane per idem tempus quidam Lieto, Presbyter de Tocco, fecit chartam traditionis et confirmarionis Piscariensi Monasterio
de Ecclesia Sancti Comitii per manus Grimoaldi Abbatis, in anno Dominicae Incarnationis MXCVII.
Satis laboravimus in relatione miseriarum et desolationis Ecclesiae, in persecutione Ugonis Malmazetti, et eius deiectione,
et quia bonum Abbatem Dominus Ecelesiae suae contulit, qui ad restaurationem ipsius multum laboraverit. Postquam de
morte adversarii quamvis pauca referentes aliquantulum satietati sumus, quiescamus paululum, ut recreati sequentis libri
alacriori affectu sumamus exordium.
Explicit Liber quartus

LIBER QUINTUS.
Electo itaque, et nondum consecrato Grimoaldo Abbate, post mortem nequissimi Ugonis, de quo superius pauca de multis
memoravimus, surrexit alter nequior illo Wilielmus, Tassio vero nomine dictus, quia et fraudolentus erat, ex nomine rapacis
bestiolae, amator terrenorum, quod signatur ex proprio nomine. Wilielmus enim amator terrenae sapientiae esse
cognoscitur, si huiius nominis ad purum Etymologia discutiatur; Wi enim Graece, Latine terra dicitur, erma Mercurius Deus
sapientiae, sive somni vocatur. Itaque Wielmus adiectione duarum semivocalium, terra sapiens, vel sapiens terram, idest,
terrena, nuncupatur. Hic totam suam sapientiam in acquisitione terrenorum primitis posuit, et in tantum debacchari coepit,

