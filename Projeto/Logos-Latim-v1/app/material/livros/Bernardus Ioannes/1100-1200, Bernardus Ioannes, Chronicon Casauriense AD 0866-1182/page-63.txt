ut Abbas Oldrius vexaretur, imo praecepit ei, ut intra Monasterium suam senectutem foveret, et Deum nocte et die pro statu
Regni, pro salute filiorum suorum, et pro sua exoraret.
Post haec Comes Boamundus, qui noviter fuerat ordinatus a Domno Rege in Comitatu Manuplelli, acquiescens, sicuti
moris est, novorum quorundam adulatorum garrulitati, voluit, et quaesivit ut potuit, quomodo Sanctum Clementem
supponeret sibi, et ut suae persuasionis auxiliatores haberet, Robertum Cancellarium precibus et promissis illexit, et ut suis
verbis fallacibus testimonium perhiberet, effecit. Contigit, ut idem Comes, et praefatus Robertus Cancellarius cum Abbate
loquerentur, et cum ipsorum inquisitiones eius humili responsione frangeret, dixit Roberto: Domine nos habemus vos
tutorem et defensorem in terra ista, et inter nos, et Dominum Regem nullum alium mediatorem tenemus, nisi vos, rogamus
et obsecramus in nomine Domini Iesu Cbristi, cuius, nos servi sumus, ut libertatem et Iustitiam Ecclesiae huius, quam huc
usque habut, elabi et annihilari non permittatis. Novistis quanto studio, et quam sincera voluntate Domnus Rex Ecclesiam
nostram ab omni iniqua consuetudine et exactione absolvit, non voluit ut servi Dei in ea manentes alienis officiis essent
occupati, sed die noctuque invigilarent Divinae servituti, et iuges orationes funderent pro se et pro filiis et pro statu regni.
Nunc autem Comes iste Boamundus (non volo eum latere unde noster graviter laeditur animus) inquietat nos a
contemplatione Divina, provocat ad arma secularia, exigit ut equites, pedites, et expensas imnoderatas praebeamus, quas
nos, pro certo teneatis, habere non possumus. Nos sumus deputati ad Divinum servitium, non est decens, ut illud
deseramus, et sequamur Mundum. Ad haec respondit Comes: Domne Abbas, vos ista dicitis, quia nescitis Regum
mutationes, terrae diversas oprressiones. Domnus Rex gratia Divina habet plures oratores in regno suo , sed non habet
plures defensores,necessarium est ut defensores gerant clypeos, et protegant oratores; nos neque gerere possumus arma,
neque pro regna pugnare, nisi habeamus subsidium vitae. Hoc noscens Domnus Rex et perfecte cognoscens, dedit mihi
hanc Abbatiam Sancti Clementis, sicut eam habuerunt antecessores mei, in praesentia huius Roberti eius Cancellarii, qui
audivit et vidit, quando mihi data fuit. Illius, si vobis placet, debetis credere testimonio qui nunquam consuevit de talibus
mentiri. Quibus verbis Comitis, Robertus, sicut supra diximus illectus, ut Sactum Virum perterreret, assensum praebuit, et
quia audierat et viderat quando ei Domnus Rex Abbatiam concesserat affirmare coepit. Tacuit ut potuit Abbas, et expectavit
quid Deus faceret super his, nescius quia illi fraudulenter loquerentur, ut possent extorquere ab eo timore quod habere non
poterant ex iure. Deus autem invigilavit pro servo suo, et non post multos dies revelata fuerunt haec omnia Regi Rogerio,
qui protinus scripsit ad Comitem et misit ei epistolam in haec verba:
“ Multum mihi displicet quod tu, quem protectorem et defensorem regni mei posui, eleemosynam meam, cameram
propriam, requiem mei capitis perturbare, inquietare ausus fuisti, et fortassis merces debita tuae reddetur praesumptioni.
Fallaciter egisti erga Sancti Clementis Abbatem et Fratres, cuius orationes mihi clypeus et galea sunt adversus omnem
virtutem inimici. Desiste ab hac nequitia, ne praeparata super te descendat ultio, pro hac tua praesumptione tibi destinata et
tibi dico per regni fidem, et meorum filiorum spem, si mihi Deus hoc de illis tribuat, quod exopto, nisi desistas, et eos
ulterius inquietare praesumas, sicut te feci, ita te destruam, et nomen tuum a filiis hominum ab hac praesenti generatione
usque ad extremam. Praesentes autem literas quas tibi dirigo, volo ut tu portes et legi facias in Capitulo, ut audiatur a
cunctis, et cognoscatur ab omnibus super Ecclesia Sancti Clementis et habitatoribus eius, quanta sit mea devotio.”
Ut Rex praeceperat ita Comes fecit: literas regias detulit, et eas coram Abbate et Fratribus cum legerentur audivit, et exinde
neque Abbati, neque habitatoribus loci, quamdiu Domnus Oldrius vixit, quicquam molestiae facere ausus fuit. Postquam
Dominus Deus dedit sibi et gratiam Regis, ut supra diximus, et pacem ab omnibus adversaris eius, coepit Oldrius studere ad
decus Ecclesiae, facere libros, ornamenta emere, domos ampliare, et quibuscunque modis poterat, et in terris habere socios,
et in coelestibus elaborabat. Conventionem vero, quam habuit cum Ricardo Tergisii potenti viro de quibusdam Ecclesiis
Sancti Martini in Gutta, Sancti Ioanni in Scaniani, et Sancti Cesidii, in eius breve legere atque cognoscere possumus.
Temporibus siquidem Domni Oldrii Abbatis in Piscariensi Monasterio quaedam virtutum signa sunt patrata, quae ab his, qui
noverunt, relata et descripta habentur.
1142.- 43.- 44.- et 45.
Multis itaque virtutibus in tempore Domni Oldrii Abbatis a Beato Clemente ostensis, coepit idem Abbas studiosior in
orationibus, et in operibus Ecclesiae sibi commissae inesse. Et per annorum Domini curricula, videlicet millesimo
centesimo quadragesimo secundo, tertio, quarto, et quinto, Monasterium religiosissime gubernabat, et quotidie numerum
Fratrum inibi Deo servientium augere curabat.
1146. et sequentes usque ad 1151.
Perfecto itaque palatio pro adventantium susceptione cum cellario et cervinaria, continuo campanarium aedificare coepit,
fundavitque ipsum in anno Dominicae Incarnationis millesimo centesimo quadragesimo sexto, et per annorum Domini
sequentium curricula, et erexit illud in altitudinem passuum undecim. Renovavit altaria, quae non vetustate consumpta, sed
humili coemento fuerant fabricata, unum in honore Sancti Benedicti, alterum vero in honore omnium Apostolorum, et ea
solemniter fecit dedicari in die anniversaria dedicationis, quae facta fuerat de altario Clementis et augmentata fuit
condonatio poenitentiae illis, qui advenirent de duobus annis. Dodo Valvensis altare Sancti Benedicti dedicavi: Grimoaldus
Pinnensis Sanctorum Apostolorum, easque Reliquias in eis posuerunt, quae in prioribus altaribus posta fuerant, et de quibus
nos aliquantulum in primo libro locuti sumus. Aedificavit etiam Ecclesiam in possessione Piscariensis Monasterii nomine
Saline, quam in honore et de Reliquiis Beati Clementis consecrare fecit. Fabricavit etiam Ecclesiam Sanctae Mariae de

