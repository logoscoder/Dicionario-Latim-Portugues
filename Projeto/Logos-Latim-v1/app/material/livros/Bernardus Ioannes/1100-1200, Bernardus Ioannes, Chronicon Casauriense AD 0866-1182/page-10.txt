Nam minus ipsa re nomen honoris habet.
Tot natura loco bona tam bene contulit isti,
Ut supplere nihil vel renovare queat.
Fluvius namque Piscariae, qui Casauriensem insulam undique cingit et circumvallat, sicut tradit Liber de mirabilibus
mundi, et ipsa rei veritas ostendit: nascitur in imo cardinum valve, in loco ad radices montis, qui dicitur Calmentinus,
indeque progrediens, et profluens, multisque iam aliorum fluviorum aquis in se receptis, meatu per montana vel moenia
canalium Alpium Magellae scilicet inter montes duos Soti et Ursae decurrit: postea vero egreditur in quamdam planitiem,
ubi competenter incipit dividere Pinnense territorium a Teatense, et tamquam terminus eorundem inter utrumque fluens,
suisque meatibus pulcherrimis et amoenis istarum duarum regionum fines usque ad mare determinans distinguit. Antea
vero, quam ad ipsam Casauriensem insulam deveniat in impetu et velocitate magnoque sonitu a loco, qui ab antiquo dicitur
Pons-Regalis, in locum concavum et immensae profunditatis defluit, et in largam atque profundam inundationem se celeriter
expandit. De cuius profunditate ac inundatione sit mirabilis aquarum divisio; et una quidem pars a latere Pinnensis territorii
tendit; altera vero a parte Teatensis, et circa radices montis Mortulae decurrit, donec insula undique aquis cincta et
circumvallata, ipsae aquae sibi reoccurrant. Quae ad invicem reiunctae in unum inter Comitatum Pinnensem et Teatensem
per suum alveum usque ad mare discurrit, et sic in pontum Adriaticum Orientale se insinuat. Currit vero praedictus Piscaria
millia quadraginta quatuor, et sic se in praedicto ponto obcludit.
Ut autem melius atque melius cognoscatur a posteris et a progenie in progeniem innotescat quanta fuerit in principio sui
Piscariensis Abbatia Sancti Clementis, quae terra possessionis eius, quibus terminis, atque confiniis concludatur, quo
quantove pretio fuerit aquisita, nomina quoque villarum seu casalium, et ex quibus villis atque casalibus in ipso fundo
castella postea fuerint aedificata, quae namque in ipsis pertinentiis, et tenimentis locorum, Ecclesiarumque vocabula,
quemadmodum in Instrumentali volumine repiuntur, summatim et liquido dignum duximus in hoc opere declarare. Est
igitur, ut supra tetigimus, in finibus Pinnensis Comitatus circa Monasterium, et Casauriensem insulam, Piscariae tantum
flumine intercurrente, regio tribus ambita et conterminata fluminibus; quorum fluviorum unus nascitur in loco, ubi propter
Cervos, qui de proximis Silvis potatum ibidem venire solebant, dicitur Petra Cervaria, nomine Cignus, qui suis meatibus in
Piscariam defluens, quia eius aqua in quibusdam suis gurgitibus serpenticulos et anguillulas nutrit, Cignus vocatur. Huius
vero regionis possessio facit initium ab eodem loco, ubi Petra Cervaria nuncupatur, et Cignus nascitur, et subit transitque
per Furcas Pinnenses, et descendens in Valle de Trite in confinium Valvensis Comitatus protenditur usque ad locum, ubi
Caputaquae dicitur, indeque propter quod ex tribus fontibus, quod emanat, flumen Tritatum vocatur, vel ob copiam
Truttarum piscium dicitur Trutanum. Possumus etiam dicere Aquas Tritanas, quia Trutta et Anas in ea foecundissimo foetu
congignunt. Itaque flumen istud per ipsam Vallem de Trite decurrens praedictae regionis extrema determinat, donec in
Piscariam ingrediatur. Piscaria nempe, vel quia iuxta sui magnitudinem piscium multitudine caret, vel propetr pisces, quos
valde saporosos et caros habet, tale nomen accepit. Cuius cursus cum, postquam circa radices montis Soti, et Monasterii
Beati Clementis insulam pertransierit, usque ad locum, in quo praedictum Cignum fluvium in se recipit, devenerit,
praedictam regionem designat, atque concludit. Supradicti vero tres montes, qui infra regionem istam ab Occidentali plaga
Monasterii conspiciuntur, unus eorum, quoniam in summitate sui est durus et asper, ab asperitate vocatur mons Soti; alter a
Brungis et Prungis vocatur Brungata; tertius vero mons vocatur mons Aquiliae, idest Aquilae, eo quod Aquila solet ibi
nidificare. Est etiam a Septentrionali latere alius mons, in quo situs est quidam collis, qui dicitur Falconis: qui sive quod a
quodam viro nomine Falcone olim fuit inhabitatus, sive a volatu ipsius volucris Falconis totus ipse mons dicitur Falconius.
Praeterea fontes et rivos aquarum habet haec regio, videlicet rivum de Pantano, qui de praedicto monte Soti defluit, rivus
Ceculi, rivus Candidi, in quo panni candidantur quem etiam Adam Piscariensis Abbas, cum a Rocca sua reverteretur et
inveniret Pastores ovium suarum ibidem uncinas facientes, commutavit nomen eiusdem rivi, et vocavit eum rivum de
Uncinis. Sunt et aliae aquae in eo defluentes, quae Tresrivi appellantur; rivus etiam, qui dicitur Vomeris, rivus de Fleccine,
qui in loco nomine Vadaluto Piscariam subintrant. Demum rivus, qui vocatur Merdariolum, et deficit in alveum de Piscaria.
Ante principium ergo Monasterii Piscariensis infra terminos supradictae regionis erant villae, casalia, locorumque
habitacula, quae legitima venditione fuerunt empta, et in iurisdictionem, et proprietatem Beati Clementis de regali pecunia
legaliter acquisita.
Haec vero sunt nomina villarum et casalium ipsorum, secundum quod astruunt instrumenta Chartarum; Vicus Pinnensis,
Pantanum, Rangianum, Collis, Casalecclum, Teczanicum, Victorita, Blunesa, Colmella, Stabuli, Pirolum, Loceriole,
Opaculum, Fleccine, Vadulatum, Curtis de Leriano, Petacsanum, Petelanum, Cedisse, Cerbaranum, Collis Falconius,
Carcofani, Morus, Lecertus, Casulae, Capitinianum, Osanum, Blesianum, Madici, Niranum, Mortula, Asinani, Retianum,
Andrailanum, Legonianum, Palearitia, Casale de Maringe, Sancta Victoria, Sanctus Angelus, Mortianum, Fiola, Cossis
Superone, Banio, Collis de Cortina, Ruginosum, Carpentum, Sandula, Collemanianum, Novae, Banianum.
In ipsis profecto pertinentiis villarum, casalium, ac habitaculorum inveniuntur praediorum, locorum, Ecclesiarumque
vocabula, ex quibus duximus quaedam ipsis suis exprimenda vocabulis.
I. In pertinentia de Vico Pinnensi haec inventuntur locorum Ecclesiarumque vocabula: Ecclesia Sancti Calixti, vocata
Clusura, Casore, Lacus Rotundus, Lacus Minor, Lacus Maior, Pratum Regale, ubi pons fuit constructus, qui Pons-Regalis

