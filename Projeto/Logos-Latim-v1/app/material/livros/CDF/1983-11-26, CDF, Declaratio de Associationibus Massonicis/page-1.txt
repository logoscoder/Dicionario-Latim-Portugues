CONGREGATIO PRO DOCTRINA FIDEI

DECLARATIO DE ASSOCIATIONIBUS MASSONICIS

Quaesitum est an mutata sit Ecclesiae sententia circa associationes massonicas, propterea quod in novo Codice
Iuris Canonici de ipsis non fit mentio expressa sicut in vetere Codice.
Sacra haec Congregatio respondere valet talem circumstantiam tribuendam esse criterio in redactione adhibito,
quod servatum est etiam quoad alias associationes pariter silentio praetermissas eo quod in categoriis latius
patentibus includebantur.
Perstat igitur, immutata sententia negativa Ecclesiae circa associationes massonicas, quia earum principia semper
inconciliabilia habita sunt cum Ecelesiae doctrina ideoque eisdem adscriptio ab Ecclesia prohibita remanet.
Christifideles qui associationibus massonicis nomen dant in peccato gravi versantur et ad Sacram
Communionem accedere non possunt.
Auctoritatibus ecclesiasticis localibus facultas non est proferendi iudicium circa naturam associationum
massonicarum quod secumferat supradictae sententiae derogationem, ad mentem Declarationis Sacrae huius
Congregationis, die 17 februarii 1981 factae (Cf. AAS 73, 1981, pp. 240-241).
Hanc Declarationem in Conventu ordinario huius S. Congregationis
deliberatam, Summus Pontifex Ioannes Paulus PP. II, in Audientia infrascripto
Cardinali Praefecto concessa, adprobavit et publici iuris fieri iussit.
Romae, ex Aedibus S. Congregationis pro Doctrina Fidei, die 26 novembris 1983.
Josephus Card. RATZINGER
Praefectus
+ Fr. Hieronymus Hamer, O.P.
Archiep. tit. Lorien.
Secretarius

1

