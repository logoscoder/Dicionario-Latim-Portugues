4 b., in «Service d’information», 12 (déc. 1970, IV), p. 7 s., du Secrétariat pour l’Unité des Chrétiens;
Reflections and Suggestions Concerning Ecumenical Dialogue, IV, 4 b, in «Information Service», 12 (dec. 1970,
IV), p. 8, of The Secretariat for Promoting Christian Unity).
5. DE NOTIONE INFALLIBILITATIS ECCLESIAE NON CORRUMPENDA
Transmissio Revelationis divinae ab Ecclesia in difficultates varii generis incurrit. Hae autem oriuntur ex eo,
quod arcana Dei mysteria «suapte natura intellectum humanum sic excedunt, ut etiam revelatione tradita et fide
suscepta, ipsius tamen fidei velamine contecta et quasi caligine obvoluta maneant» (CONC. VAT. I Const.
dogm. de Fide Catholica Dei Filius, cap. 4: Conc. Œc. Decr.³, p. 808 (DENZ-SCHÖN. 3016)); atque etiam ex
historica exprimendae Revelationis condicione.
Ad hanc historicam condicionem quod attinet, initio observandum est sensum, quem enuntiationes fidei
continent, partim pendere e linguae adhibitae vi significandi certo quodam tempore certisque rerum adiunctis.
Praeterea, nonnumquam contingit, ut veritas aliqua dogmatica primum modo incompleto, non falso tamen,
exprimatur, ac postea, in ampliore contextu fidei aut humanarum cognitionum considerata, plenius et perfectius
significetur. Deinde, Ecclesia novis suis enuntiationibus, ea quae in Sacra Scriptura aut in praeteritis Traditionis
expressionibus iam aliquomodo continentur, confirmare aut dilucidare intendit, sed simul de certis quaestionibus
solvendis erroribusve removendis cogitare solet; quarum omnium rerum ratio habenda est, ut illae enuntiationes
recte explanentur. Denique, etsi veritates, quas Ecclesia suis formulis dogmaticis reapse docere intendit, a
mutabilibus alicuius temporis cogitationibus distinguuntur et sine iis exprimi possunt, nihilominus interdum fieri
potest, ut illae veritates etiam a Sacro Magisterio proferantur verbis, quae huiusmodi cogitationum vestigia
secumferant.
His consideratis, dicendum est formulas dogmaticas Magisterii Ecclesiae veritatem revelatam ab initio apte
communicasse et, manentes easdem, eam in perpetuum communicaturas esse recte interpretantibus ipsas (Cfr.
PII IX Breve Eximiam tuam: ASS 8, 1874-1875, 447 (DENZ.-SCHÖN. 2831); PAULI VI Litt. encycl.
Mysterium Fidei: AAS 57, 1965, 757 s.; et L’Oriente cristiano nella luce di immortali Concilii, in «Insegnamenti
di Paolo VI» , vol. 5, Tip. Poligl. Vatic., pp. 412 s.). Exinde tamen non consequitur singulas earum pari ratione
ad id efficiendum aptas fuisse aut aptas mansuras esse. Qua de causa theologi accurate circumscribere satagunt
intentionem docendi, quam diversae illae formulae reapse continent, atque hac opera sua vivo Magisterio
Ecclesiae, cui subduntur, conspicuum praestant auxilium. Eadem insuper de causa fieri solet, ut antiquae
formulae dogmaticae et aliae iis veluti proximae, in consueto Ecclesiae usu, vivae ac frugiferae permaneant, ita
tamen ut iis opportune novae expositiones enuntiationesque adiungantur, quae congenitum illarum sensum
custodiant et illustrent. Porro aliquando etiam factum est, ut in consueto illo Ecclesiae usu, quaedam ex illis
formulis cederent novis dicendi modis qui, a Sacro Magisterio propositi vel approbati, eundem sensum clarius
pleniusve exhibebant.
Ipse autem sensus formularum dogmaticarum semper verus ac secum constans in Ecclesia manet, etiam cum
magis dilucidatur et plenius intellegitur. Christifideles ergo se avertant oportet ab opinione secundum quam:
primum quidem formulae dogmaticae (aut quaedam earum genera) non possint significare determinate veritatem,
sed tantum eius commutabiles approximationes, ipsam quodammodo deformantes seu alterantes; deinde eaedem
formulae veritatem indeterminate tantum significent iugiter quaerendam per supradictas approximationes. Qui
talem opinionem amplectantur, relativismum dogmaticum non effugiunt et infallibilitatis Ecclesiae conceptum
corrumpunt, qui ad veritatem determinate docendam et tenendam refertur. Dissidet certe huiusmodi opinio a
declarationibus Concilii Vaticani I, quod, etsi conscium progressus Ecclesiae in cognoscenda veritate revelata
(Cfr. CONC. VAT. I Const. dogm. de Fide Catholica Dei Filius, cap. 4: Conc. Œc. Decr.³, p. 809 (DENZSCHÖN. 3020)), nihilominus docuit: «Sacrorum . . . dogmatum is sensus perpetuo est retinendus quem semel
declaravit sancta mater Ecclesia, nec umquam ab eo sensu, altioris intellegentiae specie et nomine, recedendum»
(Ibid.); et quod sententiam damnavit iuxta quam fieri posset «ut dogmatibus ab Ecclesia propositis aliquando
secundum progressum scientiae sensus tribuendus sit alius ab eo quem intellexit et intellegit Ecclesia» (Ibid. can.
3: Conc. Œc. Decr.³, p. 811 (DENZ.-SCHÖN. 3043)). Dubium non est quin, iuxta illos Concilii textus, sensus
dogmatum, quem Ecclesia declarat, determinatus et irreformabilis sit.
Discrepat quoque praefata opinio ab iis quae, cum inauguraret Concilium Vaticanum II, Summus Pontifex
Ioannes XXIII de doctrina christiana enuntiavit; «Oportet ut haec doctrina certa et immutabilis, cui fidele
4

