Iesus Christus autem Magisterium Pastorum, quibus munus commisit docendi Evangelium universo Populo suo
totique familiae humanae, congruo infallibilitatis charismate circa res fidei et morum instructum esse voluit.
Quod, cum non procedat ex novis revelationibus, quibus Successor Petri Collegiumque Episcoporum fruantur
(CONC. VAT. I Const. dogm. Pastor Aeternus, cap. 4: Conc. Oec. Decr.³, p. 816 (DENZ.-SCHÖN. 3070); cfr.
Lumen Gentium, 25, et Dei Verbum, 4: Const. Decr. Decl., pp. 141 et 426), ipsos non eximit a cura perscrutandi,
aptis mediis adhibitis, divinae revelationis thesaurum in Sacris Litteris, quibus veritas incorrupte docetur, quam
Deus salutis nostrae causa conscribi voluit (Cfr. Dei Verbum, II: Const. Decr. Decl., p. 434), atque in viva, quae
est ab Apostolis, Traditione (Cfr. ibid. 9 s.: Const. Decr. Decl., pp. 430-432). In munere autem suo adimplendo,
Ecclesiae Pastores assistentia Spiritus Sancti gaudent, quae apicem suum attingit, quando Populum Dei tali modo
erudiunt, ut, ex promissionibus Christi in Petro ceterisque Apostolis datis, doctrinam necessario immunem ab
errore tradant.
Quod quidem evenit, cum Episcopi per orbem dispersi, sed in communione cum Successore Petri docentes, in
unam sententiam tamquam definitive tenendam conveniunt (Cfr. Lumen Gentium, 25: Const. Der. Decl., p. 139).
Quod manifestius etiam habetur, et quando Episcopi actu collegiali - sicut in Conciliis Oecumenicis - una cum
visibili eorum Capite, doctrinam tenendam definiunt (Cfr. ibid. 25 et 22: Const. Decr. Decl., pp. 139 et 133), et
quando Romanus Pontifex «ex cathedra loquitur, id est, cum omnium christianorum Pastoris et Doctoris munere
fungens, pro suprema sua apostolica auctoritate doctrinam de fide vel moribus ab universa Ecclesia tenendam
definit» (CONC. VAT. I Const. dogm. Pastor Aeternus, cap. 4: Conc. Œc. Decr.³, p. 816 (DENZ.-SCHÖN.
3074); cfr. ibid. 25: Const. Decr. Decl., pp. 139-141).
Secundum autem catholicam doctrinam, infallibilitas Magisterii Ecclesiae non solum ad fidei depositum se
extendit, sed etiam ad ea, sine quibus hoc depositum rite nequit custodiri et exponi (Cfr Lumen Gentium, 25:
Const. Decr. Decl., p. 139). Extensio vero illius infallibilitatis ad ipsum fidei depositum, est veritas quam
Ecclesia inde ab initiis pro comperto habuit in promissionibus Christi esse revelatam. Qua nixum veritate,
Concilium Vaticanum I materiam fidei catholicae definivit: «Fide divina et catholica ea omnia credenda sunt,
quae in verbo Dei scripto vel tradito continentur et ab Ecclesia sive sollemni iudicio, sive ordinario et universali
magisterio tamquam divinitus revelata credenda proponuntur» (CONC. VAT. I Const. dogm. de Fide Catholica
Dei Filius, cap. 3: Conc. Œc. Decr.³, p. 807 (DENZ.-SCHÖN. 3011); cfr. CIC can. 1323, § 1 et 1325, § 2). Ea
ergo fidei catholicae obiecta - quae dogmatum nomine nuncupantur - necessario sunt et quovis tempore fuerunt
incommutabilis norma, sicut pro fide, ita etiam pro scientia theologica.
4. DE DONO INFALLIBILITATIS ECCLESIAE NON EXTENUANDO
Ex iis quae dicta sunt de extensione et condicionibus infallibilitatis Populi Dei ac Magisterii Ecclesiae,
consequitur nequaquam christifidelibus fas esse agnoscere in Ecclesia fundamentalem tantum, ut quidam
contendunt, in vero permanentiam, quae componi possit cum erroribus passim diffusis in sententiis, quas
Ecclesiae Magisterium definitive tenendas docet, aut in Populi Dei indubitanti consensu de rebus fidei et morum.
Verum quidem est fide salutari homines sese convertere ad Deum (Cfr. CONC. TRID. Sess. 6, De Iustificatione,
cap. 6: Conc. Œc. Decr.³, p. 672 (DENZ.-SCHÖN. 1526); cfr. etiam Dei Verbum, 5: Const. Decr. Decl., p. 426),
qui in Iesu Christo Filio suo se revelat; sed perperam quis inde inferat Ecclesiae dogmata, quae alia mysteria
exprimunt, parvi fieri aut etiam negari posse. Quinimmo conversio ad Deum, quam fide praestare debemus,
oboeditio quaedam est (cfr. Rom. 16, 26), quae aptetur oportet naturae Revelationis divinae eiusque exigentiis.
Haec autem Revelatio in toto ordine salutis enarrat, et christianorum moribus applicandum docet, mysterium
Dei, qui Filium suum misit in mundum (cfr. 1 Io. 4, 14); ac praeterea ipsa postulat, ut, plenum intellectus et
voluntatis obsequium Deo revelanti praestantes (Cfr. CONC. VAT. I Const. dogm. de Fide Catholica Dei Filius,
cap. 3: Conc. Œc. Decr.³, p. 807 (DENZ.-SCHÖN 3008); cfr. etiam Dei Verbum, 5: Const. Decr. Decl., p. 426),
bono nuntio salutis assentiamur prout a Pastoribus Ecclesiae infallibiliter docetur. Christifideles igitur per fidem
sese convertunt, sicut oportet, ad Deum in Christo sese revelantem, cum adhaerent ipsi in tota fidei catholicae
doctrina.
Exsistit profecto ordo ac veluti hierarchia dogmatum Ecclesiae, cum diversus sit eorum nexus cum fundamento
fidei (Cfr. Unitatis Redintegratio, 11: Const. Decr. Decl., p. 260). Haec autem hierarchia significat quaedam ex
dogmatibus inniti aliis tamquam principalioribus iisdemque illuminari. Omnia autem dogmata, quippe quae
revelata sint, eadem fide divina credenda sunt (Réflexions et suggestions concernant le dialogue œuménique, IV,
3

