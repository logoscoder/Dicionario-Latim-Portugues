2. DE INFALLIBILITATE ECCLESIAE UNIVERSAE
«Quae Deus ad salutem cunctarum gentium revelaverat, eadem benignissime disposuit ut in aevum integre
permanerent» (Dei Verbum, 7: Const. Decr. Decl., p. 428). Quapropter Ecclesiae commisit thesaurum verbi Dei,
in quo servando, scrutando atque vitae applicando Pastores et plebs sancta conspirant (Cfr. ibid. 10: Const. Decr.
Decl., p. 431).
Ipse igitur omnimode infallibilis Deus Populum suum novum, qui est Ecclesia, dignatus est participata quadam
infallibilitate donare, quae intra limites continetur rerum fidei et morum, quaeque valet cum universus ille
populus aliquod caput doctrinae, ad eas res pertinens, indubitanter tenet; quae demum iugiter pendet e sapienti
providentia et unctione gratiae Sancti Spiritus, qui Ecclesiam usque ad gloriosum Domini eius adventum, in
omnem inducit veritatem (Cfr. ibid. 8: Const. Decr. Decl., p. 430). De hac Populi Dei infallibilitate Concilium
Vaticanum II declarat: «Universitas fidelium, qui unctionem habent a Sancta (cfr. 1 Io. 2, 20 et 27), in credendo
falli nequit, atque hanc suam peculiarem proprietatem mediante supernaturali sensu fidei totius populi
manifestat, cum “ab Episcopis usque ad extremos laicos fideles” (S. AUGUSTINI De Praed. Sanct. 14, 27)
universalem suum consensum de rebus fidei et morum exhibet» (Lumen Gentium, 12: Const. Decr. Decl., pp.
113 s.).
Sanctus autem Spiritus Populum Dei illuminat et auxilio suo iuvat, prout est corpus hierarchica communione
unitum. Quod Concilium Vaticanum II indicat addendo verbis suis modo allatis: «Illo enim sensu fidei, qui a
Spiritu veritatis excitatur et sustentatur, Populus Dei sub ductu Sacri Magisterii cui fideliter obsequens, iam non
verbum hominum, sed vere accipit verbum Dei (cfr. 1 Thess. 2, 13), “semel traditae Sanctis fidei” (Iud. 3)
indefectibiliter adhaeret, recto iudicio in eam profundius penetrat eamque in vita plenius applicat» (Ibid.: Const.
Decr. Decl., p. 114).
Profecto christifideles, muneris prophetici Christi suo modo participes (Cfr. ibid. 35: Const. Decr. Decl., p. 157),
multifarie ad id operam conferunt, ut intellegentia fidei in Ecclesia incrementum capiat. «Crescit enim - ita ait
Concilium Vaticanum II - tam rerum quam verborum traditorum perceptio, tum ex contemplatione et studio
credentium, qui ea conferunt in corde suo (cfr. Luc. 2, 19 et 51), tum ex intima rerum spiritualium quam
experiuntur intellegentia, tum ex praeconio eorum qui cum episcopatus successione charisma veritatis certum
acceperunt» (Dei Verbum, 8: Const. Decr. Decl., p. 430). Ac Summus Pontifex Paulus VI animadvertit Ecclesiae
Pastores suum «testimonium» proferre «positum et infixum in sancta Traditione sacrisque Bibliis atque totius
Populi Dei vita alitum» (PAULI VI Adhort. apost. Quinque iam anni: AAS 63, 1971, 99).
Sed ad solos hos Pastores, Petri ceterorumque Apostolorum successores, ex divina institutione pertinet
authentice, id est auctoritate Christi diversis modis participata, docere fideles; quibus satis habere non licet eos
audire velut doctrinae catholicae peritos, sed qui iis nomine Christi docentibus obsequi debent adhaesione
congrua mensurae auctoritatis, qua pollent et qua uti intendunt (Cfr. Lumen Gentium, 25: Const. Decr. Decl., pp.
138 s.). Ideo Concilium Vaticanum II, vestigia Concilii Vaticani I persequens, docuit Christum in Petro
instituisse «perpetuum ac visibile unitatis fidei et communionis principium et fundamentum» (Ibid. 18: Const.
Decr. Decl., pp. 124 s.; cfr. CONC. VAT. I Const. dogm. Pastor Aeternus, Prologus: Conciliorum
Œcumenicorum Decreta³, ed. Istituto per le Scienze Religiose di Bologna, Herder 1973, p. 812 (DENZ-SCHÖN.
3051)): ac Summus Pontifex Paulus VI asseruit: «Magisterium Episcoporum credentibus signum est ac via qua
verbum Dei recipiant atque agnoscant» (PAULI VI Const. dogm. Quinque iam anni: AAS 63, 1971, 100).
Quantumvis igitur Sacrum Magisterium ex contemplatione, vita et investigatione fidelium fructus percipiat, eius
munus non reducitur ad sanciendum eorum iam expressum consensum; quin potius, in verbo Dei scripto vel
tradito interpretando et explicando, illum consensum etiam praevenire et requirere potest (Cfr. CONC. VAT. I
Const. dogm. Pastor Aeternus, cap. 4: Conc. Œc. Decr.³, pp. 815 s. (DENZ-SCHÖN. 3069, 3074); cfr. etiam S.
CONGR. S. OFF. Decr. Lamentabili, 6: ASS 40, 1907, p. 471 (DENZ-SCHÖN. 3406)). Ipse demum Populus
Dei, ne, in uno corpore Domini sui, unius fidei communionem deperdat (cfr. Eph. 4, 4 et 5), interventu et auxilio
Magisterii tum maxime indiget, cum in eius sinu circa doctrinam credendam aut tenendam dissensiones oriuntur
et manant.
3. DE INFALLIBILITATE MAGISTERII ECCLESIAE

2

