SACRA CONGREGATIO PRO DOCTRINA FIDEI
«DECLARATIO CIRCA CATHOLICAM DOCTRINAM DE ECCLESIA
CONTRA NONNULLOS ERRORES HODIERNOS TUENDAM»

MYSTERIUM ECCLESIAE, a Concilio Vaticano II nova luce illustratum, iterum iterumque considerationi
subiectum est in pluribus theologorum editis scriptis. Ex quibus haud pauca profecto iuvarunt ad illud mysterium
magis intellegendum; sed quaedam sermone ambiguo aut etiam erroneo doctrinam catholicam obscuraverunt, ac
nonnunquam eo usque processerunt, ut etiam in rebus fundamentalibus fidei catholicae repugnarent.
Cum igitur opus fuit, non defuerunt plurium nationum Episcopi qui, pro suo officio «depositum fidei purum et
integrum servandi» suoque munere «Evangelium indesinenter annuntiandi» (PAULI VI Adhort. apost. Quinque
iam anni: AAS 63, 1971, 99), declarationibus inter se affinibus, christifideles suae curae commissos a periculo
errandi defenderent. Ac praeterea, secundus Synodi Episcoporum Generalis Coetus, de sacerdotio ministeriali
tractans, aliqua doctrinae capita haud levis ponderis, ad constitutionem Ecclesiae quod attinet, exposuit.
Sacra pariter Congregatio pro Doctrina Fidei, cuius officium est «doctrinam de fide et moribus in universo orbe
catholico tutari» (PAULI VI Const. apost. Regimini Eccleriae universae: AAS 59, 1967, 897), nonnullas
veritates ad mysterium Ecclesiae pertinentes et hodie negatas aut in periculum adductas, vestigia in primis
sequens utriusque Concilii Vaticani, colligere atque declarare intendit.
1. DE UNICA CHRISTI ECCLESIA
Unica est Ecclesia, «quam Salvator noster, post resurrectionem suam Petro pascendam tradidit (cfr. Io. 21, 17),
eique ac ceteris Apostolis diffundendam et regendam commisit (cfr. Matth. 18, 18 ss.) et in perpetuum ut
columnam et firmamentum veritatis erexit (cfr. 1 Tim. 3, 15)»; atque haec Christi Ecclesia, «in hoc mundo ut
societas constituta et ordinata, subsistit in Ecclesia catholica, a Successore Petri et Episcopis in eius communione
gubernata» (Lumen Gentium, 8: Constitutiones Decreta Declarationes, editio Secretariae Generalis, Typis
Polyglottis Vaticanis 1966, pp. 104 s.). Haec Concilii Vaticani II declaratio illustratur eiusdem Concilii verbis,
secundum quae «per solam . . . catholicam Christi Ecclesiam, quae generale auxilium salutis est, omnis
salutarium mediorum plenitudo attingi potest» (Unitatis Redintegratio, 3: Const. Decr. Decl., p. 250), atque
eadem catholica Ecclesia «omni a Deo revelata veritate et omnibus mediis gratiae ditata est» (Ibid. 4: Const.
Decr. Decl., p. 252), quibus Christus suam communitatem messianicam pollere voluit. Quod non impedit,
quominus eadem Ecclesia, in hac sua terrena peregrinatione, «in proprio sinu peccatores complectens, sancta
simul et semper purificanda» (Lumen Gentium, 8: Const. Decr. Decl., p. 106) sit, et quominus «extra eius
compaginem», nominatim in Ecclesiis vel communitatibus ecclesialibus, quae imperfecta communione cum
Ecclesia catholica coniunguntur, «elementa plura sanctificationis et veritatis inveniantur, quae ut dona Ecclesiae
Christi propria, ad unitatem catholicam impellunt» (Ibid.: Const. Decr. Decl., p. 105).
Quae cum ita sint, «necessarium est catholicos cum gaudio agnoscere et aestimare bona vere christiana, a
communi patrimonio promanantia, quae apud fratres a nobis seiunctos inveniuntur» (Unitatis Redintegratio, 4:
Const. Decr. Decl., p. 253), atque studiosos esse redintegrandae unitatis inter universos christianos, communi
conatu purificationis atque renovationis (Cfr. ibid. 6-8: Const. Decr. Decl., pp. 255-258), ut voluntas Christi
adimpleatur et christianorum divisio desinat officere Evangelio per orbem proclamando (Cfr. ibid. 1: Const.
Decr. Decl., p. 243). Confiteri tamen iidem catholici debent se divinae misericordiae dono ad illam Ecclesiam
pertinere, quam Christus condidit et quae a successoribus Petri ceterorumque Apostolorum dirigitur, penes quos
integra ac viva perstat primigenia communitatis apostolicae institutio atque doctrina, perenne eiusdem Ecclesiae
veritatis et sanctitatis patrimonium (Cfr. PAULI VI Litt. encycl. Ecclesiam suam: AAS 56, 1964, 629). Quare
christifidelibus sibi fingere non licet Ecclesiam Christi nihil aliud esse quam summam quamdam - divisam
quidem, sed adhuc aliqualiter unam - Ecclesiarum et communitatum ecclesialium; ac minime iis liberum est
tenere Christi Ecclesiam hodie iam nullibi vere subsistere, ita ut nonnisi finis existimanda sit, quem omnes
Ecclesiae et communitates quaerere debeant.
1

