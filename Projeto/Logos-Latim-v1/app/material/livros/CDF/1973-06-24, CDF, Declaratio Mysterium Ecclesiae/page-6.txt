(CONC. FLOR. Exsultate Deo: Conc.Œc. Decr.³, p. 546 (DENZ.-SCHÖN. 1313)) et a Concilio Tridentino in
duobus decretis confirmata (CONC. TRID. Decr. de Sacramentis, can. 9 et Decr. de Sacramento Ordinis, cap. 4
et can. 4: Conc. Œc. Decr.³, pp. 685, 742, 744 (DENZ.-SCHÖN. 1609, 1767, 1774)). Recens vero Concilium
Vaticanum II non semel eam memoravit (Cfr. Lumen Gentium, 21, et Presbyterorum Ordinis, 2: Const. Decr.
Decl., pp. 130, 622 s.), et secundus Generalis Coetus Synodi Episcoporum iure notavit ad doctrinam fidei
pertinere existentiam characteris sacerdotalis per totam vitam permanentis (Cfr. Documenta Synodi
Episcoporum, I. De Sacerdotio ministeriali, pars prima, n. 5: AAS 63, 1971, 907). Haec stabilis characteris
sacerdotalis existentia a fidelibus agnoscenda est atque ad ipsam attendere oportet, ut recte iudicetur de natura
sacerdotalis ministerii et de congruis eius exercitii modis.
Sacrae autem Traditioni et pluribus Magisterii documentis inhaerens, Concilium Vaticanum II de potestate, quae
sacerdotii ministerialis est propria, haec docuit: «Si quilibet credentes baptizare potest, sacerdotis tamen est
aedificationem Corporis sacrificio eucharistico perficere» (Lumen Gentium, 17: Const. Decr. Decl., p. 123);
atque: «Idem vero Dominus, inter fideles, ut in unum coalescerent corpus in quo “omnia membra non eundem
actum habent” (Rom. 12, 4), quosdam instituit ministros qui, in societate fidelium, sacra Ordinis potestate
pollerent Sacrificium offerendi et peccata remittendi» (Presbyterorum Ordinis, 2: Const. Decr. Decl., pp. 621 s.
Cfr. etiam: 1) INNOCENTII III Epistola Eius exemplo, cum Professione fidei Waldensibus imposita: PL 215,
1510 (DENZ.-SCHÖN. 794); 2) CONC. LAT. IV Const. I De Fide catholica: Conc. Œc. Decr.³, p. 230 (DENZ.SCHÖN. 802), locus citatus de sacramento altaris legendus est cum contextu sequenti de sacramento baptismi;
3) CONC. FLOR. Exsultate Deo: Conc. Œc. Decr.³, p. 546 (DENZ.-SCHÖN. 1321), locus citatus de ministro
Eucharistiae conferendus est cum locis vicinis de ministris aliorum sacramentorum; 4) CONC. TRID. Sess. 23,
Decr. de Sacramento Ordinis, cap. 4: Conc. Œc. Decr.³, pp. 742 s. (DENZ.-SCHÖN. 1767, 4469); 5) PII XII
Litt. encycl. Mediator Dei: AAS 39, 1947, 552-556 (DENZ.-SCHÖN. 3849-3852)). Haud dissimili modo
secundus Generalis Coetus Synodi Episcoporum iure asseruit solum sacerdotem valere personam Christi agere
ad praesidendum sacrificali convivio idque perficiendum, in quo Populus Dei oblationi Christi consociatur
(Documenta Synodi Episcoporum, I. De Sacerdotio ministeriali, pars prima, 4: AAS 63, 1971, 906).
Praetermissis nunc quaestionibus de singulorum sacramentorum ministris, e Sacrae Traditionis et Sacri
Magisterii testificatione constat christifideles qui, ordinatione sacerdotali non suscepta, proprio ausu munus sibi
sumant eucharistiam conficiendi, id non solum prorsus illicite, sed etiam invalide tentare. Huiusmodi autem
abusus, sicubi irrepserint, a Pastoribus Ecclesiae reprimendos esse patet.
***
Praesens Declaratio neque spectavit neque spectare debebat, ut investigatione de fundamentis nostrae fidei
comprobaret divinam Revelationem commissam esse Ecclesiae, per quam deinceps incorrupte in mundo
servaretur. Sed hoc dogma, a quo fides catholica exordium sumit, in memoriam revocatum est una cum aliis
veritatibus ad mysterium Ecclesiae pertinentibus, ut in hodierna mentium perturbatione clare appareat quaenam
sit fides doctrinaque christifidelibus amplectenda.
Sacra Congregatio pro Doctrina Fidei gaudet quod magno studio theologi mysterium Ecclesiae magis magisque
explorant. Agnoscit quoque eos in opera sua pluries incidere in quaestiones, quae tantum inquisitionibus sese
mutuo complentibus variisque tentaminibus et coniecturis dilucidari possint. Attamen iusta theologorum libertas
contineri semper debet verbo Dei, prout in Ecclesia fideliter servatum et expositum est et a vivo Magisterio
Pastorum, imprimisque Pastoris universi Populi Dei, docetur et explicatur (Cfr. SYNOD. EPISCOPORUM
(1967) Relatio Commissionis Synodalis constitutae ad examen ulterius peragendum circa opiniones periculosas
et atheismum, II, 4: De theologorum opera et responsabilitate, Typis Polyglottis Vaticanis 1967, p. 11:
L’Osservatore Romano, 30-31 oct. 1967, p. 3).
Eadem Sacra Congregatio praesentem Declarationem concredit diligenti curae Sacrorum Antistitum eorumque
omnium, qui officium quadam ratione participant tutandi patrimonium veritatis, a Christo et Apostolis
commissum Ecclesiae. Ipsa tandem suam Declarationem fidenter dirigit ad Christifideles ac speciatim, propter
grave munus quo in Ecclesia funguntur, ad sacerdotes et ad theologos, ut omnes in fide sint unanimes et cum
Ecclesia sincere sentiant.

6

