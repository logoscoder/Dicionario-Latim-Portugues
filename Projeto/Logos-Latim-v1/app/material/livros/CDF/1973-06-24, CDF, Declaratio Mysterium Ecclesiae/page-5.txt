obsequium est praestandum, ea ratione pervestigetur et exponatur, quam tempora postulant nostra. Est enim aliud
depositum fidei, seu veritates quae doctrina veneranda continentur, aliud modus quo eaedem enuntiantur, eodem
tamen sensu eademque sententia» (IOANNIS XXIII Alloc. in Concilii Vaticani inauguratione: AAS 54, 1962,
792; cfr. Gaudium et Spes, 62: Const. Decr. Decl., p. 780). Cum Successor Petri hic loquatur de doctrina
christiana certa et immutabili, de deposito fidei quod idem sit ac veritates in hac doctrina contentae, de his
veritatibus denique eodem sensu servandis, liquet eum agnoscere sensum dogmatum nobis dignoscibilem, verum
et immutabilem. Novitas autem quam ipse, pro temporum nostrorum necessitate, commendat, pertinet tantum ad
modos pervestigandi, exponendi et enuntiandi illam doctrinam cum eius permanenti sensu. Haud dissimili modo
Summus Pontifex Paulus VI Ecclesiae Pastores exhortans declaravit: «Nunc autem acriter anniti debemus ut
doctrina fidei plenitudinem suae significationis suique ponderis servet, licet ea ratione enuntietur, quae mentes et
corda hominum, quibus traditur, contingat» (PAULI VI Adhort. apost. Quinque iam anni: AAS 63, 1971, 100 s.).
6. DE ECCLESIA CUM SACERDOTIO CHRISTI CONSOCIATA
Christus Dominus, novi et aeterni foederis Pontifex, populum quem suo sanguine acquisivit, cum perfecto suo
sacerdotio (cfr. Hebr. 7, 20-22 et 26-28; 10, 14 et 21) consociare et configurare voluit. Donavit ergo Ecclesiam
suam participatione sacerdotii sui, nempe sacerdotio communi fidelium et sacerdotio ministeriali seu hierarchico,
quae, etsi non tantum gradu sed essentia differunt, mutuo tamen in Ecclesiae communione ordinantur (Cfr.
Lumen Gentium, 10: Const. Decr. Decl., p. 110).
Commune fidelium sacerdotium, quod iure etiam regale appellatur (cfr. 1 Petr. 2, 9; Apoc. 1, 6; 5, 9 s.), quia per
ipsum christifideles, ut membra populi messianici, cum Rege suo caelesti coniunguntur, confertur sacramento
baptismi. Hoc sacramento fideles «in Ecclesia incorporati, ad cultum religionis christianae . . . deputantur», per
signum inamissibile, characterem appellatum, et ipsi «in filios Dei regenerati, fidem quam a Deo per Ecclesiam
acceperunt, coram hominibus profiteri tenentur» (Ibid. 11: Const. Decr. Decl., p. 111). Qui igitur baptismo sunt
renati, «vi regalis sui sacerdotii, in oblationem Eucharistiae concurrunt, illudque in sacramentis suscipiendis, in
oratione et gratiarum actione, testimonio vitae sanctae, abnegatione et actuosa caritate exercent» (Ibid. 10:
Const. Decr. Decl., p. 111).
Praeterea Christus, Ecclesiae, sui mystici corporis Caput, ministros sui sacerdotii, qui personam eius in Ecclesia
gererent (Cfr. PII XI Litt. encycl. Ad Catholici Sacerdotii: AAS 28, 1936, 10 (DENZ.- SCHÖN. 3755); cfr.
Lumen Gentium, 10, et Presbyterorum Ordinis, 2: Const. Decr. Decl., pp. 110 s. et 622 s.), constituit Apostolos
suos et, per eos, successores eorum Episcopos, qui susceptum hoc sanctum ministerium, subordinato gradu,
Presbyteris quoque legitime tradiderunt (Cfr. Lumen Gentium, 28: Const. Decr. Decl., p. 145). Sic in Ecclesia
orta est apostolica sacerdotii ministerialis successio ad gloriam Dei et in servitium Populi eius totiusque familiae
ad Deum convertendae.
Hoc sacerdotio Episcopi et Presbyteri «quodam modo in sinu Populi Dei segregantur, non tamen ut separentur,
sive ab eo, sive a quovis homine, sed ut totaliter consecrentur operi ad quod Dominus eos assumit»
(Presbyterorum Ordinis, 3: Const. Decr. Decl., p. 625), operi nempe sanctificandi, docendi et regendi, cuius
exercitium hierarchica communione pressius determinatur (Cfr. Lumen Gentium, 24, 27 s.: Const. Decr. Decl.,
pp. 137, 143-149). In hoc multiformi opere indolem principii et fundamenti habet non intermissa praedicatio
Evangelii (Presbyterorum Ordinis, 4: Const. Decr. Decl., p. 627), indolem vero culminis et fontis totius vitae
christianae, sacrificium eucharisticum (Cfr. Lumen Gentium, 11: Const. Decr. Decl., pp. 111 s.; cfr. etiam
CONC. TRID. Sess. 22, Doctrina de Missae Sacrificio, cap. 1 et 2: Conc. Œc. Decr.³, pp. 732- 734 (DENZ.SCHÖN. 1739-1743)), quod sacerdotes, personam Christi Capitis gerentes, ipsius et membrorum eius corporis
mystici nomine (Cfr. PAULI VI Sollemnis Professio fidei, 24: AAS 60, 1968, 442), in Spiritu Sancta offerunt
Deo Patri; quodque sacra cena integratur, qua christifideles, unum Christi corpus participantes, unum corpus
omnes efficiuntur (cfr. 1 Cor. 10, 16 s.).
Ecclesia magis magisque scrutata est indolem sacerdotii ministerialis, quod, ab aetate apostolica stabili modo
sacro ritu collatum, in conspectu est (cfr. 1 Tim. 4, 14; 2 Tim. 1, 6). Assistente igitur Spiritu Sancto, ipsa clarius
in dies perspexit Deum ei significare voluisse hunc ritum non tantum conferre sacerdotibus augmentum gratiae
ad ecclesiastica munia sancte obeunda, sed etiam inamissibilem Christi obsignationem, seu characterem, quo ad
sua munera deputarentur, idonea potestate ditati, e suprema Christi potestate derivata. Permanens autem
existentia huius characteris, cuius naturam theologi aliter atque aliter explicant, a Concilio Florentino tradita est
5

