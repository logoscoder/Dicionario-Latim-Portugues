14. Veritas est fidei catholicae, ideoque firmiter credenda, universalem voluntatem salvificam Dei Unius et Trini
offerri et compleri semel pro semper in mysterio incarnationis, mortis et resurrectionis Filii Dei.
Attento hoc fidei elemento, theologia nostri temporis, dum meditatur circa praesentiam aliarum de re religiosa
experientiarum necnon circa earum significationem in consilio Dei salvifico, ad explorandum impellitur an et
quo modo figurae atque elementa positiva aliarum religionum ad divinum salutis propositum pertineant. Hoc in
studio atque hac in meditatione theologicae pervestigationi amplissimus patet campus sub Ecclesiae Magisterii
ductu. Etenim Concilium Vaticanum II his verbis nos docet: “unica mediatio Redemptoris non excludit, sed
suscitat variam apud creaturas participatam ex unico fonte cooperationem” 43[43]. Altius quidem perscrutandum
est quid significet haec mediatio participata, cuius supremum principium unica Christi mediatio exstet semper
necesse est: “Si non exclusae sunt mediationes participatae diversi generis et ordinis, hae attamen
significationem trahunt et vim a mediatione Christi, nec pares haberi possunt nec perfectivae” 44[44]. Fidei autem
christianae et catholicae solutiones illae contradicunt, quae actionem quandam salvificam Dei extra unicam
Christi mediationem proponant.
15. Haud infrequenter suggeritur ut in re theologica verba vitentur qualia sunt “unicitas”, “universalitas” vel
“indoles absoluta”, quorum usus insinuare videtur nimium accentum circa significationem et vim eventus
salvifici Iesu Christi per comparationem cum aliis religionibus. Re autem vera hic dicendi modus simpliciter
exprimit fidelitatem erga revelationem, quia aliud non est nisi explicatio ipsorum fidei fontium. Ab initio enim
communitas credentium Iesu Christo agnovit vim salvificam talem, ut ipse solus, qua Filius Dei homo factus,
crucifixus ac resuscitatus —propter missionem a Patre receptam atque in potentia Spiritus Sancti—, munus
habeat dono dandi revelationem (cf. Mt 11,27) et vitam divinam (cf. Io 1,12; 5,25-26; 17,2) universo hominum
generi hominibusque singulis.
Hac de re dici potest ac debet Iesum Christum, quoad humanum genus eiusque historiam, praeditum esse
significatione ac vi quae prorsus sunt singulares et unicae, ad ipsum solum pertinentes, exclusivae, universales
atque absolutae. Iesus enim est Verbum Dei homo factum propter omnium hominum salutem. Hanc fidei
conscientiam exprimens, Concilium Vaticanum II docet: “Verbum enim Dei, per quod omnia facta sunt, Ipsum
caro factum est, ita ut, perfectus Homo, omnes salvaret et universa recapitularet. Dominus finis est humanae
historiae, punctum in quod historiae et civilizationis desideria vergunt, humani generis centrum, omnium
cordium gaudium eorumque appetitionum plenitudo. Ille est quem Pater a mortuis suscitavit, exaltavit et a
dextris suis collocavit, Eum vivorum atque mortuorum iudicem constituens” 45[45]. “Ipsa haec unica Christi
singularitas ei significationem confert absolutam et universalem, unde, dum in historia est, centrum est et finis
eiusdem historiae: “Ego Alpha et Omega, primus et novissimus, principium et finis” (Ap 22,13)”46[46].
IV. De Ecclesiae unicitate et unitate
16. Dominus Iesus, unicus Salvator, non quandam discipulorum communitatem adunavit, sed Ecclesiam instituit
ut mysterium salvificum: Ipse est in Ecclesia et Ecclesia in Ipso est (cf. Io 15,1 ss.; Gal 3,28; Eph 4,15-16;Act
9,5); quapropter plenitudo mysterii salvifici Christi ad Ecclesiam quoque pertinet, quae modo inseparabili
Domino suo coniungitur. Iesus Christus enim suam praesentiam suumque salutis opus in Ecclesia et per
Ecclesiam persequitur (cf. Col 1,24-27)47[47], quae est Corpus eius (cf. 1Cor 12,12-13.27; Col 1,18)48[48]. Sicut
vero caput et membra corporis vivi haud quidem identificantur sed neque separari possunt, Christus et Ecclesia
confundi sane nequeunt, sed invicem disiungi non possunt, ita ut unicum “Christum totalem” constituant 49[49].
Eadem haec inseparabilitas in Novo Testamento exprimitur quoque mediante analogia qua Ecclesia Sponsa
dicitur Christi (cf. 2 Cor 11,2; Eph 5,25-29; Ap 21,2.9)50[50].
Quocirca, in conexione cum unicitate et universalitate mediationis salvificae Iesu Christi, tamquam veritas fidei
catholicae firmiter credenda est unicitas Ecclesiae ab ipso conditae. Sicut unus est Christus, unum solummodo
Corpus eius exstat, unaque eius Sponsa: “una Ecclesia catholica et apostolica” 51[51]. Praeterea, promissiones
Domini se Ecclesiam suam nunquam derelicturum (cf. Mt 16,18; 28,20) seque eam cum Spiritu suo esse semper
De Civitate Dei, 10, 32, 2: CCL 47, 312.
43[43]
CONC. VAT. II, Const. dogm. Lumen gentium, n. 62.
44[44]
IOANNES PAULUS II, Litt. Encycl. Redemptoris missio, n. 5.
45[45]
CONC. VAT. II, Const. past. Gaudium et spes, n. 45. Necessaria atque absoluta singularitas ac universalitas
Christi in humana historia bene a S. Irenaeo exprimuntur cum praeeminentiam contemplatur Iesu quatenus Ipse
est Primogenitus: “in coelis, quoniam primogenitus-primitivus consilii Patris, Verbum perfectum omnia
gubernans et lege statuens; super terram, quoniam primogenitus erat Virginis, iustus homo, sanctus, colens
Deum, bonus, placens Deo, perfectus omnimodo; salvans omnes qui sequuntur eum ab inferno quoniam
primogenitus mortuorum ipse et dux-princeps vitae Dei” (Demonstratio, 39: SC 406, 138).
46[46]
IOANNES PAULUS II, Litt. Encycl. Redemptoris missio, n. 6.
47[47]
Cf. CONC. VAT. II, Const. dogm. Lumen gentium, n. 14.
48[48]
Cf. Ib., n.7.
49[49]
Cf. S. AUGUSTINUS, Enarrat. in Psalmos, Ps. 90, Sermo 2, 1: CCL 39, 1266; S. GREGORIUS MAGNUS,
Moralia in Iob, Praefatio, 6, 14: PL 75, 525; S. THOMAS AQ., Summa Theologiae, III, q. 48, a. 2 ad 1.
50[50]
Cf. CONC. VAT. II, Const. dogm. Lumen gentium, n. 6.
7

