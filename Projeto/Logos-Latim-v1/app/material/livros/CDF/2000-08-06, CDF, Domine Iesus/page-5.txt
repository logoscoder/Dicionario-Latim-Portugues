saecula quidem de Patre genitum secundum deitatem, in novissimis autem diebus eundem propter nos et propter
nostram salutem ex Maria virgine Dei genetrice secundum humanitatem” 29[29].
Quocirca Concilium Vaticanum II asserit de Iesu Christo —qui est “novissimus Adam” et “imago Dei
invisibilis” (Col 1, 15)—: “Ipse est homo perfectus, qui Adae filiis similitudinem divinam, inde a primo peccato
deformatam, restituit. [...] Agnus innocens, sanguine suo libere effuso, vitam nobis meruit, in Ipsoque Deus nos
Sibi et inter nos reconciliavit et a servitute diaboli ac peccati eripuit, ita ut unusquisque nostrum cum Apostolo
dicere possit: Filius Dei “dilexit me et tradidit semetipsum pro me” (Gal 2,20)”30[30].
Hac eadem de re Ioannes Paulus II his verbis sese exprimit: “Fidei christianae contrarium est quamquam
inducere Verbi et Iesu Christi separationem [...]: Iesus est Verbum caro factum, persona una et indivisibilis [...].
Non alius est Christus, quam Iesus Nazarethanus, hicque Verbum Dei est homo factum pro salute omnium. [...]
Dum tendimus ad invenienda et aestimanda dona omne genus, praesertim divitias spiritales, quae Deus omni
populo dedit, non possumus ea a Iesu Christo seiungere, qui in medio stat divini salutis consilii” 31[31].
Fidei quoque catholicae contradicit disiunctio inter actionem salvificam Verbi qua talis et actionem salvificam
Verbi quod caro factum est. Per incarnationem enim opera salvifica omnia, quae Verbum Dei perficit,
efficiuntur semper in unitate cum humana natura, quam ad universorum hominum salutem assumpsit. Subiectum
unicum operans in duabus naturis, humana et divina, persona est unica Verbi 32[32].
Componi ergo nequit cum Ecclesiae doctrina theoria illa quae Verbo qua tali actuositatem salvificam tribuit,
quae exerceatur “praeter” et “ultra” Iesu Christi humanitatem, etiam post incarnationem 33[33].
11. Eadem ratione firmiter credenda est fidei doctrina circa unicitatem oeconomiae salvificae, quam Deus Unus
et Trinus voluit, cuius fons atque centrum exstat mysterium incarnationis Verbi, mediatoris divinae gratiae in
ordine creationis ac redemptionis (cf. Col 1,15-20), in quo omnia recapitulantur (cf. Eph 1,10), “qui factus est
sapientia nobis a Deo et iustitia et sanctificatio et redemptio” (1 Cor 1,30). Christi enim mysterium intrinseca
praeditur unitate, quae ab electione aeterna in Deo ad parusiam usque pertingit: “elegit nos in ipso [Pater] ante
mundi constitutionem, ut essemus sancti et immaculati in conspectu eius in caritate” (Eph 1,4); “in quo etiam
sorte vocati sumus, prædestinati secundum propositum eius, qui omnia operatur secundum consilium voluntatis
suæ” (Eph 1,11); “Nam, quos praescivit [Pater], et praedestinavit conformes fieri imaginis Filii eius, ut sit ipse
primogenitus in multis fratribus; quos autem praedestinavit, hos et vocavit; et quos vocavit, hos et iustificavit;
quos autem iustificavit, illos et glorificavit” (Rom 8,29-30).
In fidelitate erga divinam revelationem, Ecclesiae Magisterium firmiter asseverat Iesum Christum esse
universalem mediatorem ac redemptorem: “Verbum enim Dei, per quod omnia facta sunt, Ipsum caro factum est,
ita ut, perfectus Homo, omnes salvaret et universa recapitularet. Dominus [...] est quem Pater a mortuis
suscitavit, exaltavit et a dextris suis collocavit, Eum vivorum atque mortuorum iudicem constituens” 34[34].
Salvifica haec mediatio fert quoque secum unicitatem sacrificii redemptoris Iesu Christi, summi ac aeterni
sacerdotis (cfr. Hebr 6,20; 9,11; 10,12-14).
12. Est etiam qui proponat hypothesim de oeconomia quadam Spiritus Sancti, indole praedita universaliore quam
oeconomia Verbi incarnati, crucifixi et resuscitati, quae asseveratio contradicit pariter catholicae fidei, utpote
quae teneat salvificam Verbi incarnationem eventum esse trinitarium. In Novo Testamento mysterium Iesu
Christi, Verbi incarnati, locus est praesentiae Spiritus Sancti atque principium effusionis eius in hominum genus
non solum in temporibus messianicis (cf. Act 2,32-36; Io 7,39; 20,22; 1Cor 15,45), sed etiam in temporibus,
quae eius adventum in historiam praecesserunt (1 Cor 10,4; 1Petr 1,10-12).
Veritatem hanc fundamentalem Concilium Vaticanum II in conscientiam fidei Ecclesiae revocavit. Cum enim
salvificum Patris consilium erga universum hominum genus exponit, Concilium intime et ab initio conectit
Christi mysterium cum mysterio Spiritus 35[35]. Opus totum aedificationis Ecclesiae ex parte Iesu Christi Capitis,
per saeculorum decursu, consideratur tamquam effectio ab ipso in communione cum Spiritu eius peracta 36[36].
Praeterea, ultra Ecclesiae fines visibiles, actio salvifica Iesu Christi, cum Spiritu Eius et per Spiritum Eius,
hominum genus universum pertingit. De mysterio paschali agens, in quo Christus iam nunc credentes sibi
vitaliter sociat in Spiritu eisque spem confert resurrectionis, Concilium Vaticanum II asserit: “Quod non tantum
pro christifidelibus valet, sed et pro omnibus hominibus bonae voluntatis in quorum corde gratia invisibili modo
29[29]

CONC. CHALCEDONENSE: DS 301.
CONC. VAT. II, Const. past. Gaudium et spes, n. 22.
31[31]
IOANNES PAULUS II, Litt. Encycl. Redemptoris missio, n. 6.
32[32]
Cf. S. LEO MAGNUS, Tomus ad Flavianum: DS 294.
33[33]
Cf. S. LEO MAGNUS, Litterae “Promisisse me memini” ad Leonem I imp.: DS 318: “In tantam unitatem ab
ipso conceptu Virginis deitate et humanitate conserta, ut nec sine homine divina, nec sine Deo agerentur
humana”. Cf. etiam ib.: DS 317.
34[34]
CONC. VAT. II, Const. past. Gaudium et spes, n. 45. Cf. etiam CONC. TRIDENTINUM, Decr. De peccato
originali, n. 3: DS 1513.
35[35]
Cf. CONC. VAT. II, Const. dogm. Lumen gentium, nn. 3-4.
36[36]
Cf. ib, n. 7. Cf. S. IRENAEUS, qui affirmabat: “[in Ecclesia] deposita est communicatio Christi, id est Spiritus
Sanctus” (Adversus haereses III, 24, 1: SC 211, 472).
30[30]

5

