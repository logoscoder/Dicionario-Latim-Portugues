Iesu per Spiritum eius”5[5]. Hic dialogus, ad missionis Ecclesiae evangelizatricis partes pertinens 6[6], secum fert
dispositionem ad mente complectendum id quod alii tenent necnon impulsionem versus mutuam
communicationem, ita ut alter ab altero locupletetur, in oboedientia erga verum et in observantia erga
libertatem7[7].
3. Peculiares autem exsurgunt quaestiones cum inter fidem christianam et alias traditiones religiosas dialogus ad
effectum deducitur ipsiusve natura altius perscrutatur, quibus quaestionibus responsio quaeritur novas
percurrendo vias, propositiones afferendo et modos agendi proponendo, quae quidem omnia accurato egent
discrimine. Hac in expositione praesens Declaratio eo respicit, ut Episcopis, theologis universisque catholicis
fidelibus quaedam doctrinae capita in memoriam reducantur, quae necessaria sunt omnino quaeque theologicam
ratiocinationem iuvare possunt ad solutiones inveniendas quae et veritatibus fidei sint conformes et culturalibus
exigentiis nostri temporis apte accommodentur.
Stylus expositivus fini respondet propter quem praesens Declaratio lata est. Hoc enim documentum non ea de
causa foras datur, ut organica tractatio tradatur quaestionum de mysterii Iesu Christi atque Ecclesiae unicitate et
universalitate salvifica, utve solutiones proponantur theologicis controversiis liberae disputationi relictis, sed eo
contra respicit, ut, patefactis nonnullis fundamentalibus problematibus altiori indagationi adhuc subiciendis atque
confutatis quibusdam erroneis vel ambiguis sententiis, doctrina catholicae fidei hac de re iterum proponatur.
Quamobrem Declaratio vestigia premit doctrinae traditae in praecedentibus Magisterii documentis, eum in finem
ut veritates repetantur quae ad Ecclesiae fidei patrimonium pertinent.
4. Perenne nuntium missionarium Ecclesiae in discrimine hodie ponitur a theoriis indolis relativisticae, quae
comprobare conantur pluralismum religiosum, non solum de facto sed etiam de iure (vel de principio). Ideo
superatae a quibusdam censentur veritates cuiusmodi sunt indoles definitiva et completa revelationis Iesu Christi,
natura fidei christianae per respectum ad adhaesionem aliis religionibus, inspiratio librorum Sacrae Scripturae,
unitas personalis inter Verbum aeternum et Iesum Nazarenum, unitas oeconomiae Verbi incarnati et Spiritus
Sancti, unicitas et universalitas salvifica mysterii Iesu Christi, mediatio salvifica universalis Ecclesiae,
inscindibilitas, quamvis in distinctione, inter Regnum Dei, Regnum Christi et Ecclesiam, subsistentia unicae
Christi Ecclesiae in catholica Ecclesia.
Harum asseverationum veluti radices quaedam praesupposita exstant, indolis cum philosophicae tum
theologicae, quae intellectui ac receptioni veritatum revelatarum obstant. Ex iis praesuppositis haec, inter alia,
recenseri queunt: persuasio de incomprehensibilitate et inexprimibilitate veritatis divinae etiam ex parte
revelationis christianae; mentis habitus relativisticus relate ad veritatem, ita ut id quod verum est iuxta aliquos
tale non sit iuxta alios; radicalis oppositio quae fingitur inter formam mentis logicam occidentalem et formam
mentis symbolicam orientalem; subiectivismus eius qui, tenens rationem unicum esse cognitionis fontem,
“minus intuitum suum attollere in altiora posset ut veritatem exsistentiae consequi auderet” 8[8]; difficultas
intellegendi et accipiendi praesentiam in historia eventuum indolis definitivae atque eschatologicae; metaphysica
exinanitio eventus historicae incarnationis Verbi aeterni, qui eventus reducitur ad meram apparitionem Dei in
historia; eclectismus eorum qui, in theologica pervestigatione, ideas assumunt e diversis contextibus
philosophicis et religiosis provenientibus, nulla facta quaestione de earum cohaerentia et conexione systematica
deque earum congruentia cum christiana veritate; propensio, demum, ad sacram Scripturam legendam et
intellegendam extra Ecclesiae Traditionem et Magisterium.
Haec praesupposita, aspectus inter se differentes interdum induentia, quae quandoque ut assertiones quandoque
vero ut hypotheses proponuntur, fundamentum constituunt quarundam theologicarum propositionum, iuxta quas
christiana revelatio et mysterium Iesu Christi ac Ecclesiae suam amittunt indolem veritatis absolutae et
universalitatis salvificae, vel saltem sub umbra dubii et diffidentiae collocantur.
I. De plenitudine et indole definitiva revelationis Iesu Christi
5. Ut remedium afferatur huic formae mentis relativisticae, quae magis magisque grassatur, opus est imprimis ut
affirmetur indoles definitiva ac completa revelationis Iesu Christi. Firmiter enim credendum est in mysterio Iesu
Christi, Filii Dei incarnati, qui est “via et veritas et vita” (Io 14,6), haberi revelationem plenitudinis veritatis
divinae: “nemo novit Filium nisi Pater, neque Patrem quis novit nisi Filius et cui voluerit Filius revelare” (Mt
11,27); “Deum nemo vidit umquam; Unigenitus Deus, qui est in sinu Patris, ipse enarravit” (Io 1,18); “in ipso
inhabitat omnis plenitudo divinitatis corporaliter et estis in illo repleti” (Col 2,9-10).
In fidelitate erga Dei verbum, Concilium Vaticanum II hoc docet: “Intima autem per hanc revelationem tam de
Deo quam de hominis salute veritas nobis in Christo illucescit, qui mediator simul et plenitudo totius revelationis
exsistit”9[9]. Et idem Concilium asserit: “Iesus Christus ergo, Verbum caro factum, “homo ad homines” missus
5[5]

PONT. CONS. PRO DIALOGO INTER RELIGIONES et CONGR. PRO GENTIUM EVANGELIZATIONE, Instr. Dialogo e
annuncio, n. 29: AAS 84 (1992) 414-446; cf. CONC. VAT. II, Const. past. Gaudium et spes, n. 22.
6[6]
Cf. IOANNES PAULUS II, Litt. Encycl. Redemptoris missio, n. 55.
7[7]
Cf. PONT. CONS. PRO DIALOGO INTER RELIGIONES et CONGR. PRO GENTIUM EVANGELIZATIONE, Instr. Dialogo
e annuncio, n. 9.
8[8]
IOANNES PAULUS II, Litt. Encycl. Fides et ratio, n. 5: AAS 91 (1999) 5-88.
9[9]
CONC. VAT. II, Const. dogm. Dei verbum, n. 2.
2

