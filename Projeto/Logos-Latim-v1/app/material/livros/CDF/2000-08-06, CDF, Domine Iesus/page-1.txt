CONGREGATIO PRO DOCTRINA FIDEI
DECLARATIO

DOMINUS IESUS
DE IESU CHRISTI ATQUE ECCLESIAE
UNICITATE ET UNIVERSALITATE SALVIFICA

INTRODUCTIO
1. Dominus Iesus, antequam in coelum ascenderet, suis discipulis mandatum contulit nuntiandi Evangelium
cunctis hominibus omnesque populos baptizandi: “Euntes in mundum universum praedicate evangelium omni
creaturae. Qui crediderit et baptizatus fuerit, salvus erit; qui vero non crediderit, condemnabitur” (Mc 16,15-16) ;
“Data est mihi omnis potestas in caelo et in terra. Euntes ergo docete omnes gentes, baptizantes eos in nomine
Patris et Filii et Spiritus Sancti, docentes eos servare omnia, quaecumque mandavi vobis. Et ecce ego vobiscum
sum omnibus diebus usque ad consummationem saeculi” (Mt 28,18-20; cf. etiam Lc 24,46-48; Io 17,18; 20,21;
Act 1,8).
Universalis Ecclesiae missio oritur ex Iesu Christi mandato et per saeculorum decursum impletur in
proclamatione mysterii Dei, Patris et Filii et Spiritus Sancti, atque mysterii incarnationis Filii, quod universis
hominibus salutis eventus exstat. Haec sunt capita fundamentalia quae in professione fidei christianae
continentur: “Credo in unum Deum, Patrem omnipotentem, factorem caeli et terrae, omnium visibilium et
invisibilium. Et in unum Dominum Iesum Christum, Filium Dei unigenitum, et ex Patre natum ante omnia
saecula, Deum de Deo, lumen de lumine, Deum verum de Deo vero, genitum, non factum, consubstantialem
Patri : per quem omnia facta sunt; qui propter nos homines et propter nostram salutem descendit de caelis et
incarnatus est de Spiritu Sancto ex Maria virgine, et homo factus est, crucifixus etiam pro nobis sub Pontio
Pilato, passus et sepultus est, et resurrexit tertia die secundum Scripturas, et ascendit in caelum, sedet ad
dexteram Patris, et iterum venturus est cum gloria, iudicare vivos et mortuos : cuius regni non erit finis. Et in
Spiritum Sanctum, Dominum et vivificantem, qui ex Patre procedit, qui cum Patre et Filio simul adoratur et
conglorificatur, qui locutus est per prophetas. Et unam sanctam catholicam et apostolicam Ecclesiam. Confiteor
unum baptisma in remissionem peccatorum. Et exspecto resurrectionem mortuorum, et vitam venturi
saeculi”1[1].
2. Per saeculorum decursum Ecclesia fideliter proclamavit Iesu Christi Evangelium de eoque testimonium
reddidit. Altero vero exeunte millennio, huius missionis exsecutio ab adimpletione procul adhuc abest 2[2], qua
de causa hodie vim suam quam maxime servat Pauli apostoli exclamatio de uniuscuiusque fidelis baptizati
officio missionario: “Nam si evangelizavero, non est mihi gloria; necessitas enim mihi incumbit. Vae enim mihi
est, si non evangelizavero!” (1 Cor 9,16). Haec est profecto ratio ob quam Magisterium peculiari cura incubuit
missioni evangelizatrici Ecclesiae declarandae ac promovendae, in iis praesertim quae attinent ad religiosas
traditiones hominum totius orbis3[3].
Attentis valoribus quos testantur et hominum consortioni conferre possunt, traditiones huiusmodi modo aperto ac
positivo respiciuntur in Declaratione conciliari de Ecclesiae habitudine ad religiones non christianas, in qua
legitur: “Ecclesia catholica nihil eorum, quae in his religionibus vera et sancta sunt, reicit. Sincera cum
observantia considerat illos modos agendi et vivendi, illa praecepta et doctrinas, quae, quamvis ab iis quae ipsa
tenet et proponit in multis discrepent, haud raro referunt tamen radium illius Veritatis, quae illuminat omnes
homines”4[4]. Haec premens vestigia, Ecclesia, ut munus suum adimpleat nuntiandi Iesum Christum, qui est “via
et veritas et vita” (Io 14,6), utitur quoque dialogo interreligioso, qui quidem, nedum in locum missionis ad gentes
substituatur, eam potius comitatur, propter illud “unitatis mysterium” ex quo “consequitur ut omnes viri ac
mulieres, qui salvi effecti sunt, participes reddantur, modo licet differenti, eiusdem mysterii salutis in Christo

1[1]

CONC. CONSTANTINOPOLITANUM I, Symbolum Constantinopolitanum: DS 150.
Cf. IOANNES PAULUS II, Litt. Encycl. Redemptoris missio, n. 1: AAS 83 (1991) 249-340.
3[3]
Cf. CONC. VAT. II, Decr. Ad gentes et Decl. Nostra aetate; cf. etiam PAULUS VI, Exhort. Ap. Evangelii
nuntiandi: AAS 68 (1976) 5-76; IOANNES PAULUS II, Litt. Encycl. Redemptoris missio.
4[4]
CONC. VAT. II, Decl. Nostra aetate, n. 2.
2[2]

1

