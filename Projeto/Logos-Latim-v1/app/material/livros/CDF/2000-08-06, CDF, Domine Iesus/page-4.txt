aliis religionibus, quae est contra experientia religiosa veritatem absolutam adhuc quaerens, ad assensum tamen
erga Deum sese revelantem nondum perveniens. Haec est una ex causis propter quas propensio apud quosdam
viget ad minuendas differentias, quandoque ad extinctionem usque, christianismum inter et alias religiones.
8. Proponitur quoque hypothesis circa vim inspiratam textuum sacrorum aliarum religionum. Agnoscendum est
quidem aliqua elementa horum textuum esse de facto instrumenta, per quae homines sane multi, saeculorum
decursu, et potuerunt et hodie possunt nutrire ac conservare suam cum Deo religionis relationem. Hac de causa,
attentis modis agendi, praeceptis atque doctrinis aliarum religionum, Concilium Vaticanum II —uti supra
recoluimus— de iisdem religionibus asseverat: “quamvis ab iis quae ipsa [Ecclesia] tenet et proponit in multis
discrepent, haud raro referunt tamen radium illius Veritatis, quae illuminat omnes homines”23[23].
Ecclesiae autem traditio tamquam textus inspiratos unice habet canonicos libros Veteris et Novi Testamenti,
quatenus ipsi a Spiritu Sancto sunt inspirati 24[24]. Huiusmodi traditionis vestigia premens, Concilium Vaticanum
II, in Constitutione dogmatica de divina Revelatione, hoc docet: “Libros enim integros tam Veteris quam Novi
Testamenti, cum omnibus eorum partibus, sancta Mater Ecclesia ex apostolica fide pro sacris et canonicis habet,
propterea quod, Spiritu Sancto inspirante conscripti (cf. Io 20, 31; 2 Tim 3, 16; 2 Pt 1,19-21; 3, 15-16), Deum
habent auctorem, atque ut tales ipsi Ecclesiae traditi sunt”25[25]. Hi quidem libri “veritatem, quam Deus nostrae
salutis causa, Litteris Sacris consignari voluit, firmiter, fideliter et sine errore docere profitendi sunt” 26[26].
Deus tamen, volens ad se omnes gentes in Christo vocare eisque plenitudinem suae revelationis ac sui amoris
communicare, praesens quoque efficitur multis modis “non singulis solum hominibus, verum populis etiam per
spiritales eorum divitias, quas in primis necessarioque religiones testantur, licet “lacunas, defectus et errores”
contineant”27[27]. Ideoque libri sacri aliarum religionum, qui de facto nutrimentum praebent earum asseclis
eorumque vitae rationem dirigunt, e Christi mysterio accipiunt illa bonitatis et gratiae elementa, quae in ipsis
inveniuntur.
II. Verbum incarnatum et Spiritus Sanctus in opere salutis
9. In theologica nostri temporis perquisitione Iesus Nazarenus frequenter consideratur ut figura historica
particularis, finita, revelatrix rei divinae modo non exclusivo, sed complementario cum aliis figuris quae pariter
revelatrices et salvificae exsistimantur. Ideo Infinitum, Absolutum ultimumque Dei Mysterium sese hominum
generi manifestaret multis modis multisque historicis figuris, quarum una esset Iesus Nazarenus. Magis definite,
Ipse esset unus ex pluribus vultibus per temporum decursum a Verbo assumptis, ut salvifice cum hominibus
communicaret.
Praeterea, ut salva maneant, ex altera parte, universalitas salutis christianae, ex altera vero factum pluralismi
religiosi, duplex proponitur oeconomia, nempe Verbi aeterni oeconomia, quae valeat quoque extra Ecclesiam
neque ullam cum ipsa relationem habeat, atque oeconomia Verbi incarnati. Prior vim haberet universalitatis
potiorem quam altera, quae ad solos christianos restringeretur, quamvis in ipsa Dei praesentia plenior esset.
10. Hae theses aperte discrepant a fide christiana. Firmiter enim credenda est fidei doctrina quae profitetur
Iesum Nazarenum, Mariae filium, ipsumque solum, esse Patris Filium ac Verbum. Verbum, quod “erat in
principio apud Deum” (Io 1,2), ipsum est quod “caro factum est” (Io 1,14). In “Iesu Christo, Filio Dei vivi” (Mt
16,16), “inhabitat omnis plenitudo divinitatis corporaliter” (Col 2,9). Ipse est “Unigenitus Deus, qui est in sinu
Patris” (Io 1,18), Filius “dilectionis suæ, in quo habemus redemptionem [...] quia in ipso complacuit omnem
plenitudinem habitare et per eum reconciliare omnia in ipsum, pacificans per sanguinem crucis eius, sive quæ in
terris sive quæ in cælis sunt” ( Col 1,13-14.19-20).
Fidelitate servata erga Sacram Scripturam reiectisque interpretationibus erroneis vel reductivis, Concilium
Nicaenum I sollemniter proclamavit suam fidem in “Iesum Christum, Filium Dei natum ex Patre unigenitum,
hoc est de substantia Patris, Deum ex Deo, lumen ex lumine, Deum verum de Deo vero, natum, non factum,
unius substantiae cum Patre : per quem omnia facta sunt, quae in caelo et in terra; qui propter nos homines et
propter nostram salutem descendit, incarnatus est et homo factus est, et passus est, et resurrexit tertia die, et
ascendit in caelos, venturus iudicare vivos et mortuos” 28[28]. Secundum id quod Patres docuerant, etiam
Concilium Chalcedonense professum est se “unum eundemque confiteri Filium Dominum nostrum Iesum
Christum [...] eundem perfectum in deitate, eundem perfectum in humanitate, Deum vere et hominem vere [...]
consubstantialem Patri secundum deitatem et consubstantialem nobis eundem secundum humanitatem [...] ante
23[23]

CONC. VAT. II, Decl. Nostra aetate, n. 2. Cf. etiam CONC. VAT. II, Decr. Ad gentes, n. 9, ubi agitur de bonis
quae habentur “in propriis ritibus et culturis populorum”; Const. dogm. Lumen gentium, n. 16, quo in loco
mentio fit de elementis boni atque veri inter non christianos exsistentibus, quae considerari queunt ut praeparatio
ad Evangelium accipiendum.
24[24]
Cf. CONC. TRIDENTINUM, Decr. De libris sacris et de traditionibus recipiendis: DS 1501; CONC. VAT. I,
Const. dogm. Dei Filius, cap. 2: DS 3006.
25[25]
CONC. VAT. II, Const. dogm. Dei verbum, n. 11.
26[26]
Ib.
27[27]
IOANNES PAULUS II, Litt. Encycl. Redemptoris missio, n. 55. Cf. etiam n. 56. Cf. PAULUS VI, Evangelii
nuntiandi, n. 53.
28[28]
CONC. NICAENUM I: DS 125.
4

