22. Iesu Christi salvatoris adventu, voluit Deus ut Ecclesia ab eo condita instrumentum esset ad salutem universi
humani generis (cfr. Act 17,30-31)90[90]. Dum assertione huius veritatis ad fidem pertinentis nihil adimitur
sincerae aestimationi qua Ecclesia prosequitur religiones mundi huius nostri, simul vero a radice excluditur
mentis ille habitus “relativismi religiosi vestigiis impressus, qui ad putandum inducit “aliam religionem tantidem
esse ac aliam””91[91]. Verum est quidem aliarum religionum asseclas gratiam divinam accipere posse, at non
minus verum est eos in statu gravis penuriae obiective versari per comparationem cum statu eorum qui, in
Ecclesia, mediorum salutis plenitudine fruuntur92[92]. Memores autem sint oportet omnes Ecclesiae filii
“condicionem suam eximiam non propriis meritis, sed peculiari gratiae Christi esse adscribendam; cui si
cogitatione, verbo et opere non respondent, nedum salventur, severius iudicabuntur” 93[93]. Bene ergo intellegitur
qua de causa Ecclesia, iuxta Domini mandatum (cf. Mt 28, 19-20) et tamquam officium profluens ex amore erga
universos homines, “annuntiat et annuntiare tenetur indesinenter Christum, qui est “via et veritas et vita” (Io
14,6), in quo homines plenitudinem vitae religiosae inveniunt, in quo Deus omnia Sibi reconciliavit” 94[94].
Missio ad gentes, etiam per dialogum interreligiosum ad effectum adducenda, “vim suam et necessitatem hodie
sicut et semper integram servat”95[95]. Re enim vera “Deus “omnes homines vult salvos fieri et ad agnitionem
veritatis venire” (1Tim 2,4). Deus vult omnium salutem per veritatis agnitionem. Salus in veritate invenitur. Qui
motioni Spiritus veritatis oboediunt, sunt iam in salutis via; sed Ecclesia, cui haec veritas concredita est, eorum
optato debet occurrere ut eisdem eam afferat. Quia ipsa consilium salutis credit universale, missionaria esse
debet”96[96]. Dialogus ergo, quamvis missionis evangelizatricis elementum efficiat, pars est solummodo officii
ab Ecclesia adimplendi in missione eius ad gentes 97[97]. Aequalitas, quae ad dialogum requiritur, non ad
doctrinae argumentum ac materiam attinet, eoque minus ad Iesum Christum —qui est ipse Deus Homo factus—
per comparationem cum aliarum religionum conditoribus, sed solummodo ad parem partium dignitatem sese
refert. Caritate enim atque observantia erga libertatem ducta 98[98], Ecclesia persentit primarias suas esse partes
cunctis hominibus veritatem nuntiare definitive a Domino revelatam necnon necessitatem proclamare
conversionis ad Iesum Christum et adhaesionis Ecclesiae per Baptismum aliaque sacramenta, ut quis plene
participet communionem cum Deo Patre, Filio et Spiritu Sancto. Praeterea, certitudo de voluntate Dei salvifica
universali, nedum officio obstet nuntiandi salutem et conversionem ad Dominum Iesum Christum, ipsum potius
auget.
Conclusio
Declaratio haec, quae veritates quasdam fidei in memoriam revocat atque explanat, vestigia premere conatur
Pauli Apostoli, qui ad Corinthios scribens asseruit: “Tradidi enim vobis in primis, quod et accepi, quoniam
Christus mortuus est pro peccatis nostris secundum Scripturas” (1Cor 15,3). Attentis enim quibusdam
propositionibus incertis vel erroneis, theologica pervestigatio incitatur ad fidem Ecclesiae iterum confirmandam
atque ad rationem suae spei reddendam modo persuasivo atque efficaci.
De vera religione agentes, Concilii Vaticani II Patres asseruerunt: “Hanc unicam veram Religionem subsistere
credimus in catholica et apostolica Ecclesia, cui Dominus Iesus munus concredidit eam ad universos homines
diffundendi, dicens Apostolis: “Euntes ergo docete omnes gentes baptizantes eos in nomine Patris et Filii et
Spiritus Sancti, docentes eos servare omnia quaecumque mandavi vobis” (Mt 28,19-20). Homines vero cuncti
tenentur veritatem, praesertim in iis quae Deum Eiusque Ecclesiam respiciunt, quaerere eamque cognitam
amplecti ac servare”99[99].
Iesu Christi revelatio pergit esse in historia “verum veluti astrum conductorium” 100[100] universi humani generis,
quia “veritas, quae Christus est, ubique auctoritate universali se imponit” 101[101]. Christianum enim mysterium
limites quoscumque temporis et spatii supergreditur atque humanae familiae unitatem efficit: “Locis ex diversis
ac consuetudinibus omnes in Christo ad unitatem participandam familiae filiorum Dei vocantur [...]. Iesus
divisionis parietes diruit et peculiari consummatoque modo per participationem sui mysterii unitatem efficit.
Haec unitas tam est alta ut cum sancto Paulo effari possit Ecclesia: “Ergo iam non estis extranei et advenae, sed
estis concives sanctorum et domestici Dei” (Eph 2,19)”102[102].
90[90]

Cf. CONC. VAT. II, Const. dogm. Lumen gentium, n. 17; IOANNES PAULUS II, Litt. Encycl. Redemptoris
missio, n. 11.
91[91]
IOANNES PAULUS II, Litt. Encycl. Redemptoris missio, n. 36.
92[92]
Cf. PIUS XII, Litt. Encycl. Mystici corporis: DS 3821.
93[93]
CONC. VAT. II, Const. dogm. Lumen gentium, n. 14.
94[94]
CONC. VAT. II, Decl. Nostra aetate, n. 2.
95[95]
CONC. VAT. II, Decr. Ad gentes, n. 7.
96[96]
Catechismus Catholicae Ecclesiae, n. 851; cf. etiam nn. 849-856.
97[97]
Cf. IOANNES PAULUS II, Litt. Encycl. Redemptoris missio, n. 55. Exhort. Ap. Ecclesia in Asia, n. 31.
98[98]
Cf. CONC. VAT. II, Decl. Dignitatis humanae, n. 1.
99[99]
Ib.
100[100]
IOANNES PAULUS II, Litt. Encycl. Fides et ratio, n. 15.
101[101]
Ib., n. 92.
102[102]
Ib., n. 70.
11

