5. Charisma sanationis in praesenti rerum contextu
Per saeculorum decursum non defuerunt in Ecclesia Sancti thaumaturgi, qui miraculosas sanationes patraverunt.
Res, igitur, aevo apostolico non erat circumscripta; attamen, sic dictum «charisma sanationis», de quo
opportunum est nonnullas explicationes praebere, inter res thaumaturgicas non comprehenditur. Quaestio potius
est de adunationibus praecise ad precandum ordinatis, ut prodigiales sanationes obtineantur pro infirmis
participantibus vel etiam de precationibus pro sanitate imploranda, quae ad eundem finem fiunt post
communionem eucharisticam.
Quod attinet ad sanationes quae habentur in locis sacris (uti sunt sanctuaria, sepulchra martyrum aut aliorum
sanctorum, et cetera) de his quoque in historia Ecclesiae testimonia sunt innumera. Eadem, in antiqua et media
aetate, valde contulerunt, ut frequentes haberuntur peregrinatio nes ad quaedam sanctuaria, quae celebritatem
etiam hac de causa assecuta sunt, sicut ecclesia S. Martini Turonensis aut cathedralis S. Iacobi Compostellani et
multa alia.
Etiam hodie eadem contingunt, ut, verbi gratia, abhinc plus quam saeculum, apud Lapurdam civitatem.
Sanationes huiusmodi, tamen , «charisma sanationis» non includunt, quia non respiciunt hominem tali
charismate praeditum, sed opus est earum habere rationem, cum doctrinaliter aestimandae sunt adunationes ad
orandum, de quibus iam diximus.
Quod attinet adunationes ad orandum, quae ad sanationes obtinendas convocantur (si finis, quamvis non
prevaleat, certe tamen momentum habuit in iisdem ordinandis), opportunum est distinguere inter adunationes
quae cum tali charismate coniungi possunt, et illas quae talem conexionem non habent. Ut adunationes spectare
possint ad aliquod charisma, necessarium est ut ad efficaciam orationis emergat interventus unius vel plurium
personarum, aut coetus conspicui, uti sunt, exempli gratia, moderatores qui adunationes convocaverunt. Si
adunationes conexionem cum «charismate sanationis» non habent, tunc celebrationes praevisae in libris
liturgicis, dummodo normae liturgicae serventur, licitae sunt et saepe opportunae; ut in casu missae pro infirmis.
Si normae liturgicae non serventur, tunc deest legitimitas.
Apud sanctuaria celebrationes saepe habentur, quae non spectant ad implorandas a Deo gratias curationis, tamen
secundum moderatorum aut participantium intentiones, sanationes magnum habent momentum: quam ob causam
celebrationes liturgicae peraguntur (verbi gratia, expositio SS. Sacramenti cum benedictione) aut non liturgicae,
sed sunt opera pietatis popularis ab Ecclesia commendata, cuiusmodi est recitatio solemnis Rosarii. Etiam
huiusmodi celebrationes sunt legitimae, dummodo verus earum sensus ne subvertatur. Verbi gratia, desideria non
licet sanationis infirmorum ita anteponere, ut finis expositionis S.S. Eucharistiae amittatur; ipsa enim fideles «ad
agnoscendum in ea miram Christi praesentiam pertrahit, et ad cordis unionem cum illo invitat, quae in
communione sacramentali culmen attingit».(26)
«Charisma sanationis» peculiari coetui christifidelium tribuendum non est. Nam clare patet S. Paulum, cum de
variis charismatibus loquitur in 1 Cor 12, non tribuere «gratiam sanitatum» peculiari coetui, sive est coetus
apostolorum, sive prophetarum, sive magistrorum, sive moderatorum, sive quorumcumque aliorum; contra, est
alia ratio qua regitur distributio: «Haec autem omnia operatur unus et idem Spiritus, dividens singulis, prout
vult» (1 Cor 12, 11).
Inde sequitur, ut, in adunationibus ad impetrandas sanationes indictis, arbitrarium omnino sit tribuere «charisma
sanationis» peculiari coetui participantium, verbi gratia moderatoribus coetus: nihil igitur restat, nisi rem
committere liberrimae voluntati Spiritus Sancti, qui aliquibus donat speciale charisma sanationis ad potentiam
gratiae Jesu Christi Resuscitati manifestandum. Ceteroquin, ne intensissimae quidem precationes obtinent
sanationem omnium morborum. Ita Sanctus Paulus a Christo Domino igitur discere debet: «Sufficit tibi gratia
mea; nam virtus in infirmitate perficitur» (2 Cor 12, 9), et passiones tolerandae illam significationem habere
possunt, secundum quam iam dixit: «Adimpleo ea quae desunt passionum Christi, in carne mea pro corpore eius,
quod est Ecclesia» (Col. 1,24).
II. DISPOSITIONES DISCIPLINARES
Art. 1 - Cuilibet christifideli licet implorare Deum ad sanationem obtinendam. Cum tamen preces huiusmodi in
Ecclesia aut in loco sacro funduntur, decet a ministro ordinato eas dirigi.
Art. 2 - Preces ad sanationem obtinendam appellantur liturgicae, si in libris liturgicis inveniuntur a competenti
Ecclesiae auctoritate approbatis: secus sunt non liturgicae.
Art. 3 - § 1. Preces ad sanationem obtinendam celebrantur secundum ritum praescriptum et cum vestibus sacris,
quas Ordo benedictionis infirmorum in Rituali Romano(27) indicat.
§ 2. Conferentiae Episcoporum, secundum Praenotanda , VII De aptationibus quae Conferentiæ Episcoporum
competunt,(28) eiusdem Ritualis Romani, possunt aptationes inducere ad ritum benedictionis infirmorum, si
pastoraliter opportunae aestimentur, vel etiam necessariae, praevia Apostolicae sedis revisione.
Art. 4 - § 1. Episcopo Dioecesano(29) ius est normas emanare pro sua Ecclesia particulari circa celebrationes
liturgicas ad sanationes obtinendas, ad normam Can. 738, § 4.
§ 2. Qui harum liturgicarum celebrationum praeparationem curant, in earumdem executione tales normas servare
tenentur.
4

