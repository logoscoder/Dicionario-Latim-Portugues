Non tantum sanationes miraculosae nuntii evangelici potentiam tempore apostolico testabantur, sed ipsum
Novum Testamentum narrat Jesum Apostolis et aliis, qui prima vice Evangelium nuntiabant, potestatem infirmos
sanandi vere et proprie concessisse. Ita, cum Duodecim vocavisset ad primam missionem, iuxta narrationem
Matthaei et Lucae, Jesus eis dedit «potestatem spirituum immundorum, ut eicerent eos et curarent omnem
languorem et omnem infirmitatem» (Mt 10,1; cfr. Lc 9,1), et eis imperat: «Infirmos curate, mortuos suscitate,
leprosos mundate, daemones eicite»(Mt 10,8). Etiam in missione septuaginta duorum discipulorum Dominus
iubet: «curate infirmos, qui in illa sunt» (Lc 10,9). Potestas, igitur, conceditur intra ambitum missionis, non ad
eos exaltandos, sed ad eorum missionem confirmandam.
Actus Apostolorum generatim referunt prodigia ab eis effecta: «Multa quoque prodigia et signa per apostolos
fiebant» (Act 2,43; cfr. 6,42). Agitur de prodigiis et signis, de operibus proinde miraculosis, quae veritatem et
vim eorum missionis manifestabant. At Actus, praeter has indicationes generatim factas, praesertim referunt
sanationes miraculosas a singulis evangelizatoribus effectas: a Stephano (cfr. Act 6,8), a Philippo (cfr. Act 8,6-7),
et praesertim a Petro (cfr. Act 3,1-10; 5,15; 9,33-34) et Paulo (cfr. Act 14,3.8-10; 15,12; 19,11-12; 20,9-10; 28,89).
Sive partes finales Evangelii Marci, sive Epistula ad Galatas, ut supra vidimus, ampliorem prospectum extendunt
et miraculosas sanationes non unice tribuunt navitati Apostolorum et aliorum quorundam evangelizatorum, qui
in prima missione magni ponderis partes sustinebant. Sub hoc aspectu, speciale momentum ea habent, quae ad
«charisma sanationis» (cfr. 1Cor 12,9) referuntur. Notio «charismatis», per se amplissima, significat «donum
generosum»; et in hoc casu agitur de «donis sanitatis obtentae». Hae gratiae, cum in forma plurali sumuntur,
conceduntur singulari personae (cfr 1 Cor 12, 9); non sunt tamen intellegendae secundum rationem distributivam
quasi quisque sanatus pro se ipso tantum sanationem obtinuerit, sed est donum, quod alicui conceditur ad
gratiam sanationis pro aliis obtinendam. Donum datur in uno Spiritu, sed nihil dicitur de modo, quo illa persona
obtinet sanationes. Non sine causa est subintellegere hoc evenire ope precationis, forsitan cum aliquibus signis et
actibus coniunctae.
In Epistula S. Iacobi narratur interventus Ecclesiae per presbyteros pro salute, etiam corporali, aegrotorum. At
hic non est intellegendum agi de sanationibus prodigialibus, quia ambitus est diversus ab eo in quo «charismata
sanationis» habentur (1 Cor 12, 9): «Infirmatur quis in vobis? Advocent presbyteros ecclesiae et orent super
eum, unguentes eum oleo in nomine Domini et oratio fidei salvabit infirmum, et allevabit eum Dominus; et si
peccata operatus fuerit, dimittentur ei» (Iac. 5, 14-15). Hic agitur de actione sacramentali, scilicet de unctione
infirmi peracta cum oleo et prece super eum, non simpliciter «pro eo», quasi non sit aliud quam aliqua oratio
intercessionis aut petitionis ; agitur potius de actione efficaci super infirmum.(18) Verba «salvabit» et «allevabit»
non designant solummodo actionem, quae spectet unice, aut praesertim, ad sanationem corporis, sed, secundum
aliquam rationem, eam includunt. Verbum prius, etsi alias in Epistula inveniatur et spectet ad salutem
spiritualem (cfr 1, 21; 2, 14; 4,12; 5,20), adhibetur in Novo Testamento etiam ad «sanationem» corporis
indicandam (cfr Mt 9, 21; Mc 5, 28.34; 6,56; 10,52; Lc 8,48); verbum alterum, quamvis aliquando sumat
significationem «resurgendi»(cfr Mt 10, 8; 11, 5; 14, 2), adhibetur etiam ad indicandum actum «allevandi»
personam iacentem aegritudinis causa, quae modo miraculoso sanatur (cfr Mt 9,5; Mc 1, 31; 9,27; Act 3,7)
4. Orationes ad sanationem a Deo impetrandam in traditione
Ecclesiae Patres rem legitimam retinebant christifideles a Deo non solum salutem animae, sed etiam corporis
postulare. Quod attinet ad bonum vitae, salutis et integritatis corporis, S. Augustinus ita scripsit: «Ista cum
habentur, ut teneantur, cum non habentur, ut habeantur orandum est».(19) Idem Pater Ecclesiae nobis testatur
valetudinem alicuius amici obtentam esse ob preces episcopi, sacerdotis et quorumdam diaconorum in domo sua.
(20)
Eadem agendi ratio animadvertitur in ritibus liturgicis tum Orientalis tum Occidentalis Ecclesiae. In quadam
oratione post Communionem petitur: «mentes nostras et corpora possideat, quaesumus, Domine, doni caelestis
operatio».(21) In solemni liturgia feriae VI in passione Domini, christifideles invitantur ad Deum Patrem
Omnipotentem implorandum «ut morbos auferat.. et infirmis sanitatem concedat».(22) Inter textus gravioris
momenti, eminet ritus benedictionis olei pro infirmis. Ibi Deus obsecratur ut benedictionem sanctam effundat, ut
qui «unguento perungitur, tutamen corporis, animae et spiritus, ad evacuandos omnes dolores, omnes
infirmitates» obtineat.(23)
Non differunt verba, quae leguntur in ritibus Orientalibus circa unctionem infirmorum. Quaedam tantum inter
dicta maioris momenti memorantur. In ritu byzantino, dum unctio infirmi peragitur, ita oratur: « Pater sancte,
animarum et corporum medice, qui filium tuum unigenitum Jesum Christum omnem morbum curantem et ex
morte nos liberantem misisti, sana quoque servum tuum a detinente illum corporis et spiritus infirmitate et
vivifica illum per Christi tui gratiam».(24) In ritu copto Dominus invocatur ut oleo benedicat, et omnes, qui eo
ungendi sunt, corporis et spiritus sanitatem impetrent. Postea, in unctione infirmi, mentione facta Jesu Christi qui
missus est in mundum «ad sanandas omnes infirmitates et ad liberandum a morte», a Deo imploratur «ut sanet
infirmum a corporis infirmitate et viam rectam ei concedat».(25)
3

