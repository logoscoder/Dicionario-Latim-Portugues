§ 3. Licentia eiusmodi celebrationis explicita esse debet, etiamsi Cardinales vel Episcopi easdem ordinent vel
participent. Ex iusta et proportionata causa, Episcopus Dioecesanus ius habet alii Episcopo eas prohibere.
Art. 5 - § 1. Preces ad sanationem obtinendam non liturgicae efficiuntur forma distincta a celebrationibus
liturgicis, cuiusmodi sunt adunationes ad precandum indictae vel lectio Verbi Dei, firma manente vigilantia
Ordinarii loci, ad normam can. 839 § 2.
§ 2. Omni cura vitandum est ne hae preces liberae non liturgicae cum celebrationibus liturgicis proprie dictis
confundantur.
§ 3. Praeterea in celebrationibus exequendis necessarium est ut praesertim moderatores curent impedire
quominus hae precationes formis assimilentur hysterismi, rerum artificialium, ludorum scaenicorum, aut rei
obstupefacientis.
Art. 6 - Usus instrumentorum communicationis socialis, peculiari modo televisionis, dum preces ad sanationem
obtinendam recitantur, sive liturgicae sive non liturgicae, vigilantiae subicitur Episcopi Diœcesani, iuxta
praescriptum can. 823, nec non normas statutas a Congregatione pro Doctrina Fidei, in Instructione edita die 30
martii 1992.(30)
Art. 7 - § 1. Firmo praescripto supra disposito in art. 3 et salvis celebrationibus pro infirmis praevisis in libris
liturgicis, in ritis Sanctissimae Eucharistiae et Liturgiae Horarum preces ad salutem obtinendam liturgicae aut
non liturgicae, ne introducantur.
§ 2. Inter celebrationes, de quibus in § 1, facultas conceditur inserendi peculiares intentiones pro sanatione
infirmorum in orationem universalem vel christifidelium, cum haec in illis praevidetur.
Art. 8 - § 1. Ministerium exorcismi exercendum est sub stricta dependentia Episcopi Dioecesani, ad normam can.
1172, nec non Litterarum Congregationis pro Doctrina Fidei diei 29 septembris 1985(31) et Ritualis Romani.(32)
§ 2. Preces exorcismi, quae continentur in Rituali Romano, a celebrationibus ad sanitatem obtinendam liturgicis
et non liturgicis, distinctae esse debent.
§ 3. Omnino vetitum est ne tales preces exorcismi inserantur in celebrationem Sanctae Missae, in Sacramenta et
in Liturgiam Horarum.
Art. 9 - Qui celebrationes liturgicas et non liturgicas ad sanationem obtinendam dirigunt, conentur in
christifidelium coetu servare serenam devotionem, atque iidem necessaria prudentia utantur, si inter adstantes
sanationes eveniant; expleta celebratione, ipsi colligere poterunt testimonia in casu posita, et factum competenti
auctoritati ecclesiasticae subicere.
Art. 10 - Interventus auctoritatis Episcopi Dioecesani debitus et necessarius habendus est, si abusus
deprehendantur in celebrationibus ad salutem obtinendam, liturgicis et non liturgicis, si scandalum evidens in
christifidelium communitate oriatur, vel si graves notatae sint transgressio nes normarum liturgicarum et
disciplinarum.
Hanc Instructionem in sessione ordinaria huius Congregationis deliberatam, Summus Pontifex Joannes Paulus
II, in Audientia Cardinali Praefecto concessa, adprobavit et publici iuris fieri iussit.
Romae, ex Aedibus Congregationis pro Doctrina Fidei, die 14 Septembris 2000 in festo Exaltationis Sanctae
Crucis.

+ Joseph Card. Ratzinger
Praefectus
+ Tharsicius Bertone SDB
Archiepiscopus Em. Vercellensis
Secretarius

(1) IOANNES PAULUS II, Adhortatio Apostolica Christifideles laici, n. 53, AAS 81(1989), p. 498.
(2) Catechismus Catholicae Ecclesiae, n. 1502.
(3) IOANNES PAULUS II, Littera Apostolica Salvifici doloris, n. 11, AAS 76(1984), p. 212.
(4) Rituale Romanum, Ex Decreto Sacrosancti Oecumenici Concilii Vaticani II instauratum, Auctoritate Pauli
PP. VI promulgatum, Ordo Unctionis Infirmorum eorumque Pastoralis Curae, Editio typica, Typis Polyglottis
Vaticanis, MCMLXXII, n. 2.
(5) IOANNES PAULUS II, Littera Apostolica Salvifici doloris, n. 19, AAS 76(1984), p. 225.
(6) IOANNES PAULUS II, Adhortatio Apostolica Christifideles laici, n. 53, AAS 81(1989), p. 499.
5

