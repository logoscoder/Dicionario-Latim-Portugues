et primaeva communitas christiana apud seipsam eadem evenire videbat: «Signa autem eos, qui crediderint, haec
sequentur... super aegrotos manus imponent et bene habebunt» (Mc 16,17-18). Sanationes miraculosae
predicationem Philippi in Samaria consecutae sunt: «Philippus autem descendens in civitatem Samariae
praedicabat illis Christum. Intendebant autem turbae his, quae a Philippo dicebantur, unanimiter, audientes et
videntes signa, quae faciebat. Ex multis enim eorum, qui habebant spiritus immundos, clamantes voce magna
exibant, multi autem paralytici et claudi curati sunt» (Act 8,5-7). Sanctus Paulus etiam signa et prodigia, quae in
virtute Spiritus effecta fuerunt, ut nuntio Evangelii propria esse porrigit. «Non enim audeo aliquid loqui eorum,
quae per me non effecit Christus in oboedientia gentibus, verbo et factis, in virtute signorum et prodigiorum, in
virtute Spiritus» (Rm 15,18-19; cfr. 1Ts 1,5; 1Cor 2,4-5). Non igitur sine causa videtur maior pars eorumdem
signorum et prodigiorum, quae manifestabant potentiam divinam adiuvantem praedicationem, ex sanationibus
mirabilibus constituta esse. De prodigiis agitur, quae non solum ad personam Apostoli pertinebant, sed per
fideles etiam manifestabantur. «Qui ergo truibuit vobis Spiritum et operatur virtutes in vobis, ex operibus legis
an ex auditu fidei?» (Gal 3,5).
Victoria messianica ex morbis reportata, sicut ex ceteris humanis doloribus, non solum manifestatur illorum
remotione per sanationes mirabiles, sed etiam per voluntariam passionem Christi innocentis, et per tributam
omnibus hominibus potestatem consociandi dolores proprios cum illa. Nam «Christus ipse, qui est sine peccato,
adimplens quae in Isaia propheta scripta sunt, quaevis in Passione sua vulnera tulit et omnibus hominum
doloribus communicavit (cfr. Is 53,4-5)».(4) Sed non in his omnia: «In cruce Christi non solum redemptio per
passionem perfecta est, sed ipse etiam dolor humanus est redemptus. Christus..., passione sua redemptionem
efficiens, simul ad gradum redemptionis extulit dolorem humanum. Omnis igitur, etiam homo, suo affectus
dolore, fieri potest Christi passionis redemptricis particeps».(5)
Ecclesia non solum aegrotantes excipit tamquam eos qui sua amanti sollicitudine indigent, sed quia in eis etiam
agnoscit «humanam et christia nam vivendi vocationem ad participandum in regno Dei incremento modis novis
et etiam maioris pretii. Apostoli Pauli verba eorum programma fieri debent at adhuc prius lux sunt quae ante
eorum oculos significationem gratiae ipsius eorum status facit splendere: «Adimpleo ea quae desunt passionum
Christi in corpore meo pro corpore eius, quod est ecclesia» (Col 1,24). Praecise hoc detegens, Apostolus ad
gaudium pervenit: «Nunc gaudeo in passionibus pro vobis (Col 1,24)».(6) Agitur de gaudio paschali, quod est
fructus Spiritus Sancti. Sicut Paulus, ita etiam «plures aegrotantes ferre possunt «gaudium Spiritus Sancti in
tribulatione multa» (1 Ts 1,6) et Jesu Resurrectionis fieri testes(7) possunt.
2. Desiderium sanationis et precatio ad eam obtinendam
Post acceptationem voluntatis Dei, desiderium aegrotantis obtinendi salutem bonum et valde humanum est, si
praesertim in fidentem precem ad Deum convertatur. Liber enim Ecclesiastici ad hoc exhortatur. «Fili, in tua
infirmitate ne despicias teipsum sed ora Dominum, et ipse curabit te» (Eccli 38,9). Multi psalmi supplicatio
sanitatis sunt (cfr. Ps 6; 37; 40; 87).
In vita Jesu, multi aegroti ad eum se vertunt sive per se ipsos, sive auxilio parentum aut amicorum, ut salutis
restitutionem implorent. Dominus has supplicationes utique excipit nec Evangelia verbum ullum reprehensio nis
referunt. Sola Domini lamentatio in casu respicit defectum fidei: «Si potes! Omnia possibilia credenti» (Mc 9,23;
cfr. Mc 6,5-6; Jo 4,48).
Non solum laudanda est oratio singulorum christifidelium qui sanatio nem propriam vel aliorum petunt, sed
etiam Ecclesia in liturgia a Domino sanationem infirmorum implorat. In primis sacramentum habet «speciatim
destinatum ad eos confortandos, qui aegritudine probantur: Unctionem infirmorum».(8) «Ecclesia pro membris
suis unctione et oratione celebrare consuevit, aegrotantes Domino patienti et glorificato commendans, ut eos
allevet et salvet».(9) Immediate antea, in benedictione olei, Ecclesia orat, ut omnes qui per hoc unguentum
perunguntur «tutamen corporis, animae ac spiritus ad evacuandos omnes dolores, omnes infirmitates, omnes
aegritudines(10) obtineant; ac postea, in duobus primis formulariis precum, post unctionem, imploratur etiam
sanatio infirmi.(11) Haec precatio, quoniam sacramentum est pignus et promissio regni futuri, est etiam nuntiatio
resurrectionis, cum «et mors ultra non erit, neque luctus, neque clamor, neque dolor erit ultra, quia prima
abierunt» (Ap 21,4). Praeterea Missale Romanum continet Missam pro infirmis et in ea, praeter gratias
spirituales, etiam salus pro infirmis imploratur.(12) In libro Rituale Romanum habetur Ordo benedictionis pro
infirmis, ubi varii textus euchologici sunt, in quibus sanitas infirmorum a Deo imploratur, scilicet: alterum
formularium Precum,(13) quattuor Orationes benedictionis pro adultis(14) duae Orationes benedictionis pro
pueris(15) et prex Ritus brevioris.(16)
Ut clare patet, recursus ad preces non excludit, immo exstimulat ad usum instrumentorum naturalium, quae utilia
sint ad servandam recuperan damque salutem; itemque incitat Ecclesiae filios, ut aegrotorum curam habeant
eorumque animi et corporis dolores mitigent, morbi vim debellare conantes. Nam «est in ipsa divinae
providentiae dispositione positum, ut homo quamvis infirmitatem strenue pugnet et bonum etiam sanitatis
sollicita cura quaerat».(17)
3. Charisma sanationis in Novo Testamento
2

