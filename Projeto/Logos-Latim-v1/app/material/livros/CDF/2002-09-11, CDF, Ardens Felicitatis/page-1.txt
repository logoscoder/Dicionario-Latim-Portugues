INSTRUCTIO
DE ORATIONIBUS AD OBTINENDAM A DEO SANATIONEM
Introductio
Ardens felicitatis desiderium, penitus insitum in cordibus humanis, semper coniungitur cum voluntate obtinendi
liberationem a morbis et percipiendi eorum significationem, cum iidem experiuntur. Agitur de re humana, quae,
hoc vel alio modo, quemlibet hominem respiciens, peculiari ratione momentum habet in Ecclesia. Nam morbus
ab Ecclesia intellegitur ut instrumentum unionis cum Christo purificationisque spiritualis, dum ab eis, qui apud
aegrotantem se habent, percipitur ut occasio exercendi caritatem. At non in isto omnia; namque morbus, sicut
ceterae humanae aegritudines, singulare tempus orandi constituit, sive quia gratia petitur ut sensu fidei
voluntatisque divinae acceptatione morbus excipiatur, sive quia preces funduntur ad sanationem obtinendam.
Oratio, qua imploratur recuperatio salutis, est igitur in usu quolibet Ecclesiae tempore, nostra aetate non exclusa.
Quod autem rem novam quodammodo constituit, sunt multiplices conventus ad orandum indicti, qui quandoque
coniunguntur cum celebrationibus liturgicis quique spectant ad sanationes a Deo implorandas. Variis in casibus,
non omnino raris, palam divulgatur sanationes revera effectas esse; hoc modo exspectationes eiusdem facti
suscitantur apud alios similes coetus. In hoc rerum contextu interdum fit appellatio ad opinabile charisma
sanationum.
Huiusmodi conventus ad precandum indicti ut sanationes obtineantur, quaestionem etiam excitant de eorum
recto iudicio, ad aspectum liturgicum quod attinet, peculiarique modo ex parte auctoritatis ecclesiasticae, ad
quam spectat vigilare et opportunas impertire normas, ut celebrationes liturgicae recte in executionem
mandentur.
Opportunum igitur visum est edere Instructionem, ad normam can. 34 Juris Canonici, quae praesertim auxilium
praebeat Ordinariis locorum in hac materia, fovendo quidquid boni sit et corrigendo quid sit vitandum. Opus
tamen erat, ut normae disciplinares in solido fundamento doctrinali niterentur, quo in tuto poneretur earum recta
directio earumque rationes explicarentur. Quem ad finem, parti disciplinari praemissa est pars doctrinalis, quae
de gratiis sanationis agitur et de precibus ad eas obtinendas.
I. ASPECTUS DOCTRINALES
1. Morbus et sanatio prout in oeconomia salutis significantur et aesti mantur
«Homo ad gaudium vocatur, sed quotidie plurimas moeroris et doloris experitur formas».(1) Dominus, igitur, una cum redemptionis promissione, annuntiat gaudium cordis, quod cum liberatione a doloribus coniungitur (cfr.
Is 30,29; 35,10; Bar 4,29). Ipse enim est «qui ab omnibus malis liberat» (Sap 16,8). Inter dolores, enim, ii qui
morbos semper comitantur, sunt res semper praesentes in humani generis historia, et etiam materia sunt immensi
desiderii, quo homo cupit ut liberetur ab omnibus malis.
In Vetere Testamento, «Israel experitur aegritudinem, arcano modo cum peccato coniungi et malo».(2) Inter
poenas, quas Dominus propter populi infidelitatem minatur morbi amplissimum occupant spatium (cfr. Dt 28,2122.27-29.35). Aegrotus, qui a Deo sanationem implorat, confitetur se iustis poenis affici propter sua peccata.
Attamen morbus etiam iustos afficit, et homo sibi huius rei rationem percontatur. In libro Job haec interrogatio in
multis paginis invenitur. «Si verum est dolori sensum inesse ut poenae, quae haec culpae iungitur, verum contra
non est quemlibet dolorem ex culpa oriri et proprietatem habere poenae. Job eius rei peculiari documento est in
Vetere Testamento. Si Dominus consentit Job dolore tentari, id facit ut illius iustitiam demonstret. Dolor
experimenti indolem habet».(3)
Morbus, quamvis nonnullam partem boni habeat, quatenus fidelitatem viri iusti probat et instrumentum praebet
ad violationem iustitiae reparandam, nec non peccatorem ad conversionem inducit, nihilominus, permanet
malum. Quamobrem propheta tempora ventura annuntiat, in quibus moerores et infirmitates deerunt, neque
amplius vitae decursus malo mortali rescindetur (Cfr. Is 35,5-6; 65,19-20).
Attamen ad hanc interrogationem, cur morbus etiam iustos afficiat, in Novo Testamento amplissime respondetur.
Jesus enim in vita publica aegrotantes non rare, sed continuo tractat. Ipse multos sanat modo mirabili, ita ut
sanationes miraculosae eius activitatem singulariter designent. «Et circumibat Jesus civitates omnes et castella,
docens in synagogis eorum et praedicans evangelium regni et curans omnes languores et omnem infirmitatem»
(Mt 9,35; cfr. 4,23). Sanationes sunt signa missionis messianicae Jesu (cfr. Lc 7,20-23). Victoriam deinde
declarant regni Dei ex omnibus generibus malorum et symbolum evadunt sanationis hominis integri, quoad
corpus et animam. Nam inserviunt ad testandum Jesum potestatem habere remittendi peccata (cfr. Mc 2,1-12), ac
signa sunt bonorum salvificorum, sicut sanatio paralytici apud Bethsatham (cfr. Jo 5,2-9. 19-21) et coeci a
nativitate (cfr. Jo 9).
Etiam prima evangelizatio, secundum scripta Novi Testamenti, coniuncta erat cum innumeris prodigialibus
sanationibus, quae nuntii evangelici potestatem corroborabant. Nam Jesus, post resurrectionem, haec promiserat,
1

