diversitate laudatur. Haec autem, sicut scriptum est, operatur unus atque idem spiritus dividens singulis prout
vult. Sicut enim corpus unum membra habet multa, omnia autem membra de corpore uno cum sint multa, corpus
unum sunt: ita et [0669B] Christus. Omnes enim nos in unum corpus baptizati sumus (I Cor. III, 10, 8). Singuli
vobis potestis omnium bonorum summam praesumere, si nullus se incipiat in eo quod alteri praecellit efferre.
Sed cum vos invicem nexu astrictae charitatis arctabitis, tunc eos qui foris sunt, et in saeculari adhuc actu
mundialibus vinculis colligantur, nolite attentioris vitae austeritate damnare, scientes scriptum: Nolo judicetis, ne
judicemini (Matth. VII, 1). Et iterum: Tu quis es qui judicas alienum servum? Domino suo stat aut cadit. Potens
est enim statuere illum Deus (Rom. XIV, 4). Magis benignis adhortationibus, et illiciente blandimento via
veritatis ostensa nubem erroris aperite; ut non trahi incipiat unusquisque, sed sequi pedetentim. Semper duriora
flectenda sunt, ne viribus [0669C] inclinata curvatio, priusquam in circulum veniat fatiscens fragmen offendat.
Hic enim saepius scandala vulgi gignuntur, dum ad religionis jugum censorium arrogatur imperium. Vita nostra
jubeat, lingua persuadeat; quia plus auctoritatis gestat exemplum, et ingerit appetentiam sui morum lenis
formatio. In omni igitur actu vestro quasi speculo relucente fulgete, ubique circumsepti, ubique solliciti; ne quid
livor inveniat, ne quid rumor falsus infligat.
Feminas probatas et religionis studio deditas cum mensura venerationis honorate: ut nec austeritas
inhumana, nec sedulitas sit remissa. Accessus ad vos invicem vester non ingestus sit, sed innatus; quem causa
fecerit; non quem supervacuitas relaxarit. Plures audite cum pluribus: aut si quando alterius [0669D] sexus
frequentia deerit, vel annorum cujusdam probata gravitas, vel celebritas loci, vel ratio temporis id honestet, quia
praecipue vobis aetas, hora, solitudo vitanda sunt. Non quod mihi fas sit de his, qui vere semel devota Deo
pectora dicaverunt secus aestimare aliquid; sed ut ex abundanti sic vitetis omne, quod fingi potest, tanquam
possit et credi. Caveamus ne in nullo famae nostrae vulnere serpat nata ab occasione suspicio. Ipsa famae semina
priusquam linguis nutriantur intereant. Non tantum vobis fides facti, sed possibilitas etiam releganda mendacii.
Beata enim vita est et praeclara, de qua nil licet falsitati. Nec enim ego hoc judicium meum austerus censor
arripui; sed coeleste imperium monitor blandus assumpsi. [0670A] Nam sic ait Apostolus: Zelans vos zelo,
despondi vos uni viro virginem castam exhibere Christo (II Cor. XI, 2). Sciens scriptum esse: Non ponatis
offensionem vel scandalum fratri (Rom. XIV, 13). Et iterum: Sine offensione estote Judaeis et gentibus, et
Ecclesiae Dei (I Cor. XIII, 32). Et iterum: Non blasphemetur bonum nostrum (Rom. XIV, 16). Et iterum: Ut quid
libertas nostra judicetur ab infideli conscientia (I Cor. X, 29)? Et iterum: Omnia autem vestra honesta fiant (I
Cor. XIV, 40). Et iterum: Commendantes nosmetipsos in omnem conscientiam hominum coram Deo (II Cor. IV,
2). Et iterum: Provideamus bona non solum coram Deo, sed etiam coram hominibus (Rom. XII, 17). Et iterum:
Ut is qui ex adverso est confundatur, nihil habens de nobis [0670B] dicere mali (Tit. II, 8).
Neque me praeterit saecularis livoris invidia in obtrectationem semper religionis ardere, et mordacem
malignis rumoribus dentem impressum dicacitatis infigere. Utatur sua mundus natura, dum nihil in nostra
inveniat disciplina. Falsitas ex more jactetur, dum ne verisimile quidem possit esse quod dicitur. Nemo ideo
debet contemnere vulnus infamiae, quia semper consueverit rumor simulare: sed ideo intentius praecavere, quod
soleat etiam ficta componere. Nemo ab obtrectationis metu redditur obtrectandi solemnitate securus; neque est
negligentiae causa sollicitudinis continuata materia. Sit igitur pudoris ac verecundiae vestrae tuta et circumspecta
custodia. Necessarius e domo et rarus egressus, quem aut religionis [0670C] ratio extulerit, aut ad substantiam
victus causa exercendi operis ordinarit; a muneribus cunctis nisi quae ad quotidianum cibum annuumque
vestitum suppetant, abstinentes; scientes scriptum esse: Habentes autem alimenta et quibus tegamur, his contenti
simus (I Tim. VI, 8). Et iterum: Ut honeste ambuletis ad eos qui foris sunt, et nullius aliquid desideretis (I Thes.
IV, 12). Ne quidem praebendae eleemosynae gratia ultra supradictos victus ab ullo quippiam praesumatis;
scientes scriptum: Si enim voluntas prompta est, secundum id quod habet acceptum est, non secundum id quod
non habet (II Cor. VIII, 22). Sic illa evangelici sermonis divina sententia anum pauperem, inter larga locupletum
munera gemina [0670D] tantum aera mittentem, magnifica accepta largitione ditavit. Quia non potest parum esse
quod totum est; neque quisquam amplius dedit, quam qui sibi nihil reservavit. Haec si qui praeter vos nimium
videbuntur astricta, qui Dei claustra pulsare tentaverit, prout ratio sua tulerit, relaxabit: ne quis forte aut
connexus sit conjuge, aut liberis impeditus. Habet praeter haec arcta substantia plura quae sequantur. Neque se
repulsum credat, sed aditu alterius vocationis admissum, sicut scriptum est: Unusquisque in qua vocatione
vocatus est, in ea permaneat (I Cor. VII, 20). Non tamen propensiorem curam patrimonio quam religioni in
caducis magis occupatus intendat, agnoscens scriptum esse: Et possidentes tanquam non possidentes (I Cor. VII,
30). Si quem tamen [0671A] posteritatis compede felicior natura si intelligatur absolverit, causam haerendi in
mundo, nisi ignarus est Dei munerum, non habebit. Cur enim vivendi voluntate non solvat, quod moriendi lege
rumpendum est; faciens de sorte mercedem, ut de necessitate virtutem augeat? Quinimo qui in sua re familiari de
parvis magna, de vilibus pretiosa, aeterna facit de caducis; solus est cum pervenerit, ut sempiternus patrimonii
sui possit esse possessor. Si avarus non est, debet terminanda contemnere; si avarus est, debet desiderare
perpetua, sciens scriptum esse: Nolite thesaurizare vobis thesauros in terra, ubi tinea et rubigo exterminant, et ubi
3

