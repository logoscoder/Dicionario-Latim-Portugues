0295-0373- Athanasius Alexandrinus - De observationibus monachorum
OBSERVATIO CRITICA IN APPENDICEM AD CODICEM REGULARUM.
In hac quidem Appendice continentur insignes quaedam adhortationes SS. Patrum, quae, etiamsi non
monachorum Regulae appellari possint, attamen ad monasticam vitam recte dirigendam omnino pertinent; cum
paraeneticam doctrinam utriusque sexus monachis accommodatam complectantur. Haec adhortationum opuscula
eruit Holstenius ex duobus vetustis codicibus, in lectissima bibliotheca serenissimae Suecorum reginae
conservatis, cui etiam et hanc Appendicem consecravit.
Existimat quoque doctissimus editor, has adhortationes ex sanctis Patribus collectas esse idem opus
quod sanctus Benedictus Anianus composuit, atque collectioni Regularum monasticarum adjunxit; prout ex Vita
ejusdem sanctissimi abbatis constat, ubi exerte dicitur, illum praeter Regularum Codicem alium nihilominus
composuisse librum ex sanctorum doctorum homiliis. Quod sane assertum satis quadrat in hoc praesens opus ex
Patrum variorum opusculis contextum, et partim monachos, partim sanctimoniales apprime erudiens, et ideo
dignissimum ut Codici Regularum adjungatur; quamvis in ipso mss. codice Coloniensi inventum non fuerit. Nam
Codices illi mss. olim pertinebant ad monasterium Floriacense, atque eadem manu scripti erant ac ipse Codex
Regularum. Adeoque simillimum vero videtur, haec pia opuscula ab ipso sancto Benedicto Aniano collecta
fuisse, atque ipsi codici Regularum assuta ad majorem disciplinae monasticae perfectionem procurandam.
Fatetur quoque Hugo Menardus in suis eruditissimis notis ad Vitam sanctissimi hujus abbatis, se reperisse ad
calcem vetusti codicis Floriacensis, ex quo eruit Concordiam Regularum, etiam tale opusculum sed mancum,
quod ideo cum ipsa Concordia non edidit, quia in fine deerant quaedam folia. Quemadmodum igitur piissimus
abbas Anianus ad calcem Concordiae Regularum appendere voluit sententias et testimonia quorumdam
sanctorum Patrum, qui non Regulas monasticas scripserunt, sed selectam asceticam doctrinam ad evitanda vitia
et excolendas virtutes tradiderunt: sic etiam veritati consentaneum videtur, quod Codici Regularum
monasticarum adjecerit integra opuscula SS. Patrum, ex quibus tales sententias desumpserat. Notum quippe est,
Concordiam Regularum solummodo continere selectas sententias et testimonia ex ipsis Regulis monasticis
collecta; pari quoque modo et opusculum illud Concordiae Codici assutum solummodo comprehendebat
farraginem sententiarum excerptam ex his integris sermonibus et adhortationibus quae hanc Appendicem apte
conficiunt.
[0665D]
INCIPIT LIBER SANCTI ATHANASII EPISCOPI ALEXANDRIAE DE OBSERVATIONIBUS
Etsi gloriari in Christo licet quod hujusmodi principiis sitis initiati, ut sit inchoatio vestra perfectio, et
ad veram vivendi frugem gradus interpositos [0665A] praevolantes, apice ipsius culminis occupato, disciplinae
summam teneatis, ut in votis habere debeat imitari quisque vos potius quam posse credat institui: mihi tamen
hujus licentiam praerogativae paternus ascripsit affectus, et amplectenda mihi vestrae expostulationis exactio;
qui dum me auditis non solum libenter, sed etiam avide, impudentem me vestro amore fecistis. Praecedentes
duco, et ultra mensuram meae possibilitatis extensus quos sequi cupio ducere compellor. Pergam igitur per
tramitem vitae vestrae, et quasi qui primis litterarum imbuatur elementis depictis, adumbratas praefigurationibus
notas stylo imitatore calcabo, accedentibus ad speranda beati instituti praemia quae sequenda sunt.
Primum abstinentiae cura, jejunii patientia, orandi assiduitas, legendi, vel si quis adhuc litterarum
expers sit, audiendi sit desiderium cum cupiditate discendi. Haec enim sunt prima quasi lactentium in Dei
[0666A] agnitione crepundia: quibus homo admonitus ortus sui, divini tramitis ingredi viam velle incipiat, dum
posse consuescat. Et quidem ista tradens, non de vulgi promiscua fide loquor, quem omnipotentis Dei
misericordia insinuata confessio, et innocentiae singularis instillata doctrina venia sola efficit esse contentum.
Quanquam Dominus noster, sicut legimus, omnes velit salvos fieri, et ad agnitionem veritatis venire: tamen quia
praeeminentis gratiae cuncti capaces esse non possunt (Non enim omnes qui ex Israel sunt, Israelitae sunt (Rom.
IX, 6); nam et Ismael a consortio fraternae haereditatis excluditur, et compugnantes Jacob atque Esau unius uteri
claustra ruperunt), vel contenti puteo aquae vivae, nos in holocaustum nostri hostiam voluntariae oblationis
aptemus, [0667A] desiderantes escas et parantes ac primatibus praevertamus, illis ad mensuram veniae hanc
sententiam largientes: Omnis creatura Dei bona, et nihil abjiciendum quod cum gratiarum actione percipitur (I
Tim. IV, 4). Nos ad praemium gloriae illo labore nitentes: Bonum est non manducare carnem, neque bibere
vinum (Rom. XIV, 21). Et rursum: Omnis qui in agone contendit ab omnibus se abstinet, et ille quidem ut
corruptibilem coronam accipiat, nos autem incorruptam (I Cor. IX, 25). Abstinentia enim continentiae nutrix est,
qua innupta sive nupta facilius passibilitatis frena patitur, si non deliciarum calcaribus incitetur. Quam sic eos
qui ad summa nituntur, vel cupio vel mando colere, ne putent in aliis crimen esse nupsisse, scientes scriptum
1

