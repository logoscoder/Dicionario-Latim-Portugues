esse: Bonum est [0667B] nubere: melius est non nubere (I Cor. VII, 25). Qui hoc enim illicitum credunt, ipsi
praemium sui laboris imminuunt. Illicitis enim cavere, jugum necessitatis est; permissa vincere munus arbitrii.
Malis abstinere, disciplinae merces est; bona supergredi, libertas meriti est, non finis imperii. Illud legis indultum
est terminis; hoc gratiae reservatum est incrementis.
Jejuniorum quoque non sit volentibus certa mensura: sed in quantum possibilitas valet, nisu laborantis
extensa; quae praeter Dominicam diem semper sint solemnia, si votiva sunt. His sese Moyses beatissimus
praeparans affatibus Dei dignus ingessit. His praedictas per Jonam Ninivitae minas in placidam rursus flexere
sententiam. His Bethuliae populus Assyria [0667C] obsidione conclusus, et usque ad deditionem sui experta
plurima virtute conterritus, ab Holofernis tumentibus minis constantis manu feminae meruit vindicari. His
Mardochaeus Aman crudelem superbia praeparato sibimet ligno, acceptae poenae conversione suspendit. His
Jesus Salvator noster in carne hominis quam assumpserat eruditus, suadelas diaboli tentantis obtudit: quas etsi
aliter potuisset expellere, docendos tamen sibi populos voluit hac imitatione formare.
Orationibus vero ita frequenter instandum est, ut vix eas aliquod tempus interpolet. Scriptum est enim:
Orationi instate, vigilantes in ea (Colos. IV, 8). Et iterum: Quaerite et invenietis; pulsate et aperietur vobis
(Matth. VII, 17). Per has amicus dormiens excitatur; [0667D] et quamvis omnem familiam sopor altus obsederit,
depromi tamen sibi panes ac porrigi importunus expostulator extorquet.
Has, si fieri potest, sola legendi intercapedo disrumpat. Cujus rei cura in canonicis ponenda est
monimentis: non quod apocrypha debeamus praesertim ignorata damnare; sed quod ad scientiam Dei digestam
canonis seriem putemus posse sufficere. Illa enim si consentiunt, supervacua sunt; si dissentiunt, vitanda sunt.
Sine legendi autem studio nemo ad Deum valebit esse intentus. Primum, quod hujusmodi opera ab aliis actibus
caducae occupationis abducunt: et diversorum exemplorum insinuata cognitio vel bonorum appetentiam, vel
malorum facit [0668A] esse cautelam. Neque enim alias Petrus apostolus admoneret: Praeparati semper estote ad
rationem reddendam ad omnes poscentes vos de verbo fidei vestrae et spei vestrae (I Petr. III, 16). Et Apostolus:
Non cessamus pro vobis orantes, ut impleamini agnitione ejus in omni sapientia et intellectu spiritali (Col. I, 9).
Et rursus; Verbum Christi habitet in vobis abundanter in omni sapientia (Col. III, 16). Nam et in Veteri
Testamento similem hominibus curam sacrae praeceptionis inculcavit eloquium. Sic enim David ait: Beatus vir
qui non abiit in consilio impiorum, et in via peccatorum non stetit, et in cathedra pestilentiae non sedit; sed in
lege Domini voluntas ejus, et in lege ejus meditabitur die ac nocte (Psal. I, 1). Et ad Jesum Nave Dominus
loquitur: Non recedet liber iste [0668B] de manibus tuis, et meditaberis in eo die ac nocte (Jos. I, 8). His quoque
se negotiis malarum cogitationum lubrica frequenter interserunt; et quamvis ipsa sedulitas animum ad Deum
praestet intentum, efficit tamen in sese mordax saeculi cura sollicitum. Quod si haec frequenter et importune
patitur religioso labori deditus, nunquam profecto illis carebit otiosus.
Nunc quoniam studiorum membra digessimus, morum augmenta cumulemus. Illud autem non extra
commonitionem puto, ut sit victus facilis, vilisque vestitus: cum et haec tegendi corporis gratia reperta sint, non
ornandi; et illa sustinendae animae potius quam obruendae. His igitur quae supra ostendimus actibus mancipatus
omne odium deponat inimici. Nec hoc tantum fine contentus, simultates amore [0668C] commutet; iram
patientiae temperet freno; avaritiam abstinentiae vincat imperio; ac praecipue linguam custodia taciturnitatis
obsepiat; ne in litigium contentiosa fervescat; ne in maledictum procax incurrat; ne in obtrectationem maledicta
serpat; ne in jurationem facilis prolabatur; ne in mendacium ficta dissimulet; ne in circumventione astuta calleat:
ne in elatione superba jactetur; sedulo servans tempus tacendi et tempus loquendi, omne otiosum verbum
obnoxium sciat esse rationi. Nam ideo et David beatissimus ori suo custodiam deposcit: et condiendum sale
sermonem beati Pauli pagina sacra constituit et nullum indomabile membrum esse quam linguam testifica Jacobi
praecepta signarunt.
Sit igitur qui hujusmodi viam scandit, tacitus, [0668D] mitis, benignus; et quia charitatis insolubilis
nexus habetur, abjiciendus in studio parili semper alium judicans potiorem. Hoc enim freno astringit invidiam,
quam vicinae sibi elationis saepius incitatam judicio, dum gratias referendi sibi honoris appetit, notam miseri
livoris incurrit. Nec praemium a Deo unusquisque percipit, si ab hominibus id requirit. Deus enim superbis
resistit, humilibus autem dat gratiam (Jacob. IV, 6); qui cum de hujusmodi studio discipulos erudiret, ipsum
pronuntiat maximum, qui minimus velit esse cunctorum. Esto, ab aliquibus frater tuus propensius honoretur, nec
illos minus amicos habeas, nec hunc aemulum praelatae venerationis attendas. Quinimo judica circa te
augmentum [0669A] illius honoris accrescere, sciens scriptum: Si enim glorificatur unum membrum, congaudent
omnia membra; vos autem estis corpus Christi et membra (I Cor. XVI). Nam quicunque aliquem vestrum diligit,
omnem dignitatem Deo, in quem vos coitis, ascribit. In hoc mite silentium placet; in hoc affabilitas blanda
diligitur: hunc rudis et innata simplicitas, hunc scientia erudita commendat: hujus in jejunii jugitate patientia,
hujus in abstinentiae virtute contemptus, hujus in lectionis assiduitate sedulitas pro divinorum munerum
2

