fures effodiunt et furantur. Thesaurizate autem vobis thesauros in coelo, ubi neque tinea, neque aerugo
exterminant, ubi fures [0671B] non effodiunt nec furantur (Matth. VI, 19).
Hoc ei qui non caret filiis hortamentum est; qui caret, imperium. Ista vos cuncta congrua temporibus,
apta personis, referta exemplis, condita blanditiis, hortamento mites ingerite: facilius potest persuadere qui facit.
Neque enim aliquo horum omnium fructu invidi estis cujusquam aestimatione fraudandi. Erat vobis certe corpus
firmum, aetas integra, rudes [0672A] animi, quamvis angusta pro humani generis varietate substantia: patebat vel
negotiandi usus, vel studium militandi: diversae artes, et innumera in actibus mundi augendae facultatis officia.
Postremo non deerat vel pauper uxor, quae vivendi pararet voluptatem, et insita humanis sensibus pignorum
blandimenta. Quae vos omnia quidem corpore et castis sensibus respuentes, divinae sententiae formam religiosis
actibus custoditis, dicente Scriptura: Quicunque plus me fecerit domum, aut uxorem, aut filios, non est me
dignus (Matth. X, 37). Vestra igitur intuentes exempla, nec illi de meritorum summa angusta sui aestimatione
desperent, qui substantia parili ad studium vitae hujus advenerit. In hoc ergo, filii charissimi, vivendi tramite
constituti, vacate et [0672B] videte quoniam suavis est Dominus (Psal. XXV, 9).
Dies noctesque lectionibus atque orationibus ducite; et mei semper, quem in opere et scientia
abortivum omnium sacerdotum praeceptorem tanti vobis habuistis eligere, mementote. Vigilate, state in fide,
confortamini, omnia vestra in charitate fiant, et Deus pacis erit vobiscum (I Cor. XVI, 13).

4

