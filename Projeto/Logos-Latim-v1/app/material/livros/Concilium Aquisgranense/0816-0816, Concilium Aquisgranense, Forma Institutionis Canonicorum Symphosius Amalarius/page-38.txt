positi, mox a clericalibus officiis abstinere cogantur, quoniam domus Dei domus orationis et esse debet et dici,
ne officina negotiationis et spelunca potius sit latronum (Matth. XXI).

CAPUT XCIV.
(Excerptum ex epistola S. Hieron. ad Nepotianum de Vita clericorum. ) Petis a me, Nepotiane
charissime, litteris transmarinis, et crebro petis, ut tibi brevi volumine digeram praecepta bene vivendi; et qua
ratione is qui, saeculi militia derelicta, vel monachus coeperit esse vel clericus, rectum Christi tramitem teneat,
ne ad diversa vitiorum diverticula rapiatur. (Ibid. post multa. ) Scio quidem ab avunculo [0883A] tuo B.
Heliodoro, qui nunc pontifex Christi est, te et didicisse quae sancta sunt, et quotidie discere, normamque vitae
ejus exemplum habere virtutum. Sed et nostra, qualiacunque sunt, suscipe; et libellum hunc libello illius
copulato, ut cum ille te monachum erudierit, hic clericum doceat esse perfectum. Igitur clericus qui Christi servit
Ecclesiae, interpretetur primo vocabulum suum, et nominis definitione prolata, nitatur esse quod dicitur. Si enim
cleros Graece, Latine sors appellatur, propterea vocantur clerici, vel quia de sorte sunt Domini, vel quia Dominus
ipse sors, id est pars clericorum est. Qui autem vel ipse pars Domini est, vel Dominum partem habet, talem se
exhibere debet, ut ipse possideat Dominum, et ipse possideatur a Domino. Qui [0883B] possidet Dominum, et
cum Propheta dicit, Pars mea Dominus (Psal. LXXII), nihil extra Dominum habere potest. Quod si quippiam
aliud habuerit praeter Dominum, pars ejus non erit Dominus. Verbi gratia: Si aurum, si argentum, si
possessiones, si variam supellectilem, cum istis partibus Dominus pars ejus fieri non dignatur. Si autem ego pars
Domini sum, et funiculus haereditatis ejus: nec accipio partem inter caeteras tribus, sed quasi levita et sacerdos,
vivo de decimis; et altari serviens, altaris oblatione sustentor; habens victum et vestitum, his contentus ero, et
nudam crucem nudus sequar. Obsecro itaque te, et repetens iterum iterumque monebo, ne officium clericatus,
genus antiquae militiae putes: id est, ne lucra saeculi in Christi quaeras militia; nec [0883C] plus habeas quam
quando clericus esse coepisti, et dicatur tibi: Cleri eorum non proderunt eis (Jer. XII). Mensulam tuam pauperes
et peregrini, et cum illis Christus conviva noverit. Negotiatorem clericum, et ex inope divitem, ex ignobili
gloriosum, quasi quamdam pestem fuge. Corrumpunt mores bonos confabulationes pessimae (II Cor. XV). Tu
aurum contemnis, alius diligit. Tu calcas opes, ille sectatur. Tibi cordi est mansuetudo, silentium, secretum: illi
loquacitas, attrita frons, fora placent, et plateae, et medicorum tabernae. In tanta morum discordia quae potest
esse concordia? Hospitiolum tuum aut raro, aut nunquam mulierum pedes terant. Omnes puellas et virgines
Christi, aut aequaliter ignora, aut aequaliter dilige. Ne sub eodem tecto manseris, nec in [0883D] praeterita
castitate confidas. Nec David sanctior, nec Salomone potes esse sapientior. Memento semper quod paradisi
colonum de possessione sua mulier ejecerit (Gen. III). AEgrotanti tibi sanctus quilibet frater assistat, et germana,
vel mater, aut probatae quaelibet apud omnes fidei. Quod si hujusmodi non fuerint consanguinitatis
castimoniaeque personae, multas anus nutrit ecclesia, quae et officium praebeant, et beneficium accipiant
ministrando, ut infirmitas quoque tua fructum habeat eleemosynae. Scio quosdam convaluisse corpore, et animo
aegrotare coepisse. Periculose tibi ministrat, cujus vultum frequenter attendis. Si propter officium clericatus, aut
vidua visitatur, aut virgo, nunquam domum [0884A] solus introeas, talesque habeto socios, quorum contubernio
non infameris. Si lector, si acolytus, si psaltes te sequitur, non ornentur veste, sed moribus; nec calamistro
crispent comas, sed pudicitiam habitu polliceantur. Solus cum sola secrete et absque arbitro vel teste non sedeas.
Si familiarius est aliquid loquendum, habet nutricem majorem domus, virginem, viduam, maritatam: non est tam
inhumana, ut nullum praeter te habeat cui se audeat credere. Caveto omnes suspiciones: et quidquid probabiliter
fingi potest, ne fingatur, ante devita. Crebra munuscula, et sudariola, et fasciolas, et vestes ori applicitas, et
oblatos ac degustatos cibos, blandasque ac dulces litterulas sanctus amor non habet. Mel meum, lumen meum,
meumque desiderium, [0884B] Christus est. Natus in paupere domo, et in tugurio rusticano, qui vix milio et
cibario pane rugientem satiare ventrem poteram, nunc similam et mella fastidio. Novi et genera et nomina
piscium, in quo littore conchae lectae sint calleo, saporibus avium discerno provincias, et ciborum me raritas ac
novissime damna ipsa delectant. Tu quidem divinas Scripturas saepius lege, imo nunquam de manibus tuis sacra
lectio deponatur. Disce quod doceas, obtine eum, qui secundum doctrinam est, fidelem sermonem, ut possis
exhortari in doctrina sana, et contradicentes revincere. Permane in his quae didicisti ac credita sunt tibi, sciens a
quo didiceris, paratus semper ad satisfactionem omni poscenti te rationem de ea, quae in te est, spe. Non
confundant opera [0884C] sermonem tuum, ne cum in ecclesia loqueris, tacitus quilibet respondeat: Cur ergo
haec quae dicis, ipse non facis? Delicatus magister est, qui pleno ventre de jejuniis disputat. Accusare avaritiam
et latro potest. Sacerdotis Christi os, mens, manusque concordent. Esto subjectus pontifici tuo, et quasi animae
parentem suspice. Amare, filiorum; timere, servorum est. Si pater sum, inquit, ubi est honor meus? Si Dominus
ego sum, ubi timor meus est (Malach. I)? Melius est, charissime, non habere quod tribuas, quam impudenter
petere quod des. Sed et genus arrogantiae est clementiorem te velle videri quam pontifex Christi est. Non omnia
possumus omnes. Alius in Ecclesia oculus est, alius lingua, alius manus, alius pes, auris, venter et [0884D]
caetera. Lege Pauli Epistolam ad Corinthios (I Cor. XII), quomodo diversa membra unum corpus efficiunt. Nec
38

