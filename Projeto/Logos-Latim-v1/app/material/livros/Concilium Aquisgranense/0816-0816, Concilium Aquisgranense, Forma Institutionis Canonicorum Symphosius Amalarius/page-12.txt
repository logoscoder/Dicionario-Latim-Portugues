Lectio Vaticani codicis convenit cum lectione SirmondiInfirmum quippe animum gerit ovis, quando tentationes
sibi profuturas non credit. Pastor negligens, quando sic credit talis infirmus, non illi dicit: Fili, accedens ad
servitutem Dei, sta in justitia et timore, et praepara animam tuam ad tentationem (Eccli. II). Qui enim haec
loquitur, confortat infirmum, et ex infirmo [0841A] facit firmum, ut non ille cum crediderit, prospera hujus
saeculi speret. Si enim doctus fuerit sperare prospera hujus saeculi, ipsa prosperitate corrumpitur,
supervenientibus adversitatibus sauciatur, aut fortassis exstinguitur. Non ergo eum aedificat super petram, qui sic
aedificat, sed super arenam [fundamentum] ponit. Petra autem erat Christus (II Cor. X). Christi passiones
imitandae sunt, non a Christianis deliciae conquirendae. Confortatur infirmus cum ei dicitur, Spera. Imminent
quidem tentationes hujus saeculi, sed ab omnibus te eruet Dominus, si ab illo non recesserit retro cor tuum. Nam
ad confortandum cor tuum venit ille pati, venit ille mori, venit sputis illiniri, venit spinis coronari, venit
opprobria audire, venit postremo ligno configi. Omnia [0841B] haec ille pro te: tu nihil pro illo, sed pro te.
Quales autem sunt, qui timentes hos laedere quibus loquuntur, non solum non praeparant ad imminentes
tentationes, sed etiam promittunt felicitatem hujus saeculi quam Deus ipsi saeculo non promisit; ille praedicit
labores super labores usque in finem venturos ipsi saeculo, et tu vis ab ipsis laboribus exceptum esse
Christianum? quia Christianus est, aliquid plus passurus est in hoc saeculo. Etenim ait Apostolus: Omnes qui
volunt in Christo pie vivere, persecutionem patientur (I Tim. III). Jam si tibi placet pastor sua quaerens, non quae
Jesu Christi, ille dicat: Omnes qui volunt in Christo pie vivere, persecutionem patientur: et tu dic, si in Christo
pie vixeris, abundabunt tibi omnia bona, et si filios non habens, suscipies [0841C] et nutries omnes, et nemo tibi
morietur. Haeccine est aedificatio tua? Attende quid facias, ubi ponas. Super arenam est quod constituis.
Venturus est imber: influxurus est fluvius, flaturus est ventus, et impingent in domum istam, et cadet, et fiet
ruina ejus magna. Leva de arena, pone supra petram: in Christo sit, quem vis esse Christianum. Attendat ad
passiones Christi indignas: attendat illum sine ullo peccato, quae non rapuit, exsolventem: attendat Scripturam
dicentem sibi: Flagellat omnem filium quem recipit (Hebr. XXII), et para [quem recipit prorsus flagellat omnem
filium ut et unicum unicus, et para, etc. ] te flagellari aut certe non quaeras recipi. Flagellat autem omnem, inquit,
filium quem recipit, et tu dicis, Forte exceptus eris? [0841D] Si exceptus a passione flagellorum, exceptus a
numero filiorum. Itane, inquies, flagellat omnem filium? Prorsus flagellat omnem filium, ut et unicum. Unicus
ille de Patris substantia natus, aequalis Patri in forma Dei, Verbum per quod facta sunt omnia, non habebat unde
flagellaretur. Ad hoc carne indutus est, ut sine flagello non esset. Qui ergo flagellat unicum sine peccato,
relinquit cum peccato adoptatum [eum peccatorem adoptatum]? In adoptionem vocatos nos esse Apostolus dicit:
Adoptionem filiorum accepimus, ut essemus unico cohaeredes, essemus etiam haereditas ejus (Galat. IV).
Postula a me, et dabo tibi gentes haereditatem tuam (Psal. II). Exemplum nobis proposuit in passionibus suis.
Sed plane, [0842A] ne in futuris tentationibus deficiat infirmus, nec falsa spe decipiendus est, nec terrore
frangendus. Dices ei: Praepara animam tuam ad tentationem, et forte incipit labi, contremiscere, nolle accedere.
Habes et aliud: Fidelis Deus qui non vos sinet tentari supra quam potestis ferre (I Cor. X). Illud enim promittere,
et praedicere venturas passiones, infirmum confirmare est. Timenti autem nimium, et ex hoc deterrito, cum
polliceris misericordiam Dei, non quia tentationes deerunt, sed quia non permittit tentari supra quam ferre potest,
fructum colligere est. Sequitur: Quod infirmatum est, inquit, non confortastis. Pastoribus malis dicit, pastoribus
falsis, pastoribus sua quaerentibus, non quae Jesu Christi, et commodo lactis et lanae gaudentibus, [0842B] oves
omnino non curantibus. Et quod male habuit, non corroborastis. Inter infirmum (id est, non firmum) et aegrotum
(id est, male habentem) hoc mihi videtur interesse. Etenim inter ista, fratres, quae distinguere utcunque conamur,
forte et nos possumus majori diligentia melius distinguere, et alius peritior, vel lumine cordis plenior. Interim ne
fraudemini, quod sentio, loquor. Infirmo, ne accidat tentatio, et eum frangat, timendum est. Languens autem, jam
cupiditate aliqua aegrotat, jam cupiditate aliqua impeditur ab intranda via Dei, a subeundo jugo Christi. Qui ergo
videntur fervere in operibus bonis, sed imminentes passiones tolerare nolle, aut non posse, infirmi sunt. Qui vero
aliqua cupiditate mala amatores mundi ab ipsis bonis operibus [0842C] revocantur, languidi et aegroti jacent.
Quippe qui in ipso languore, tanquam [gravati tanquam] sine ullis viribus, nihil boni possent operari. Sequitur:
Et quod errabat, non revocastis; et quod periit, non inquisistis [requisistis]. (Ezech. XXXIV). Hic inter manus
latronum, et dentes luporum furentium, utcunque versamur: et contumaces sunt oves, quia quaeruntur errantes.
Alienas se a nobis dicunt, errore suo et perditione sua: Quid nos vultis, inquiunt, quid nos quaeritis? Si in errore,
inquit, sum, si in interitu, quid me vis? quid me quaeris? Quia in errore es, revocare volo; quia peristi, invenire
volo. Sic volo errare, sic volo perire. Sic vis errare? sic vis perire? Quanto melius ego nolo? Prorsus audeo
dicere, Importunus sum. Audio dicentem Apostolum: Praedica [0842D] verbum, insta opportune, importune (I
Tim. IV). Quibus opportune? quibus importune? Opportune utique volentibus, importune nolentibus. Prorsus,
Importunus sum, audeo dicere. Tu vis errare, tu vis perire? Ego nolo. Revocabo errantem, requiram perditam.
Velis nolis, id agam, etsi me inquirentem laniant vepres silvarum [syllabarum], per omnia angusta me coarctabo.
Omnes sepes excutiam, quantum mihi virium terrens Dominus donat. Omnia peragrabo, revocabo errantem,
requiram pereuntem. Si me pati non vis, noli errare, noli perire. Parum est quod doleo te errantem atque
pereuntem. Timeo, ne negligens te, etiam quod forte est occidam. Vide enim quid sequitur: Et quod forte fuit,
confregistis. [0843A] Si neglexero errantem atque pereuntem, et eum qui fortis est, delectabit errare atque perire.
Cupio lucra exteriora, sed timeo plus damna interiora. Si indifferentem habuero errorem tuum, attendit qui fortis
12

