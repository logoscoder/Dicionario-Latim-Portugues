subjecta, contemptum expiabat cruore. Nunc vero inobediens, spiritali mucrone truncatur: aut ejectus de ecclesia,
rabido daemonum ore discerpitur.

CAPUT XCVIII.
( Ejusdem, ex epistola ad Oceanum, de Vita clericorum. ) [0888D] Deprecatus es, ut tibi breviter
exponerem, qualiter clerici victitare debeant. Hinc me plerique e maledictis aemulis praestolantur, quia non sileo
veritatem. Prima quidem tentamenta sunt clericorum, feminarum frequentes accessus. Iste sexus reprehensibiles
exhibet clericos. Quid tibi revera cum feminis, qui ad altare cum Domino fabularis? Te cuncti in publico, te in
agro rustici aratores ac vinitores quotidie graviter lacerabunt, si contra dispositum fidei cum feminis habitare
contendis. Et quia (ut arbitror) concupiscis irreprehensibilis inveniri, testimonio bono munire. Nunquid in choro
apostolorum feminae affuerunt? Prohibe virgines tecum commorari, etiam quae de genere tuo sunt. Diligis
[0889A] eas? exterius ordina, frequenter visita junctus obsequio clericorum, ne dum secretaliter ac solus
ingrederis, macules testimonium tuum. Aliter namque conjugati, aliter continentes edocentur ecclesiasticum
subire ministerium et onus. Feminarum cum clericis nullo pacto conjuncta praecipitur conversatio. Janua diaboli,
via iniquitatis, scorpionis percussio, nocivumque genus est femina. Cum proximat stipula, incendit ignem.
Flammigero igne percutit femina conscientiam pariter habitantis, exuritque fundamenta montium. Ego judico, si
cum viris feminae habitent, viscarium non deerit diaboli, qui ex eis aucupatus est ab initio peccatum. Ferreas
mentes libido domat: si alligaverit quis ignem in sinu suo, vestimenta ejus non comburentur? Aut si [0889B] quis
ambulaverit super carbones ignis, pedes suos non comburet? Mihi crede, non potest toto corde habitare cum
Domino, qui feminarum accessibus copulatur. Sed dicit: Qui ambulat, inquit, simpliciter, ambulat confidenter
(Prov. X). Bene et argute; sed oportet testimonium bonum habere ab his qui foris sunt. Licet coram Domino
incedas, tamen coram hominibus bona providenda sunt: quia astutiores sunt filii tenebrarum super filios lucis.
Cum a te hoc genus non amputatur, das reprehendentibus te locum. Ipse te detrahentium morsibus tradidisti, si
agapetarum consortium non dimiseris. Benignus es? gaudeo. Pudicus? falsum est. Si pudicitiam quaeris,
feminam, quam videris bene conversantem, mente dilige, non corporali frequentes ornatu. Non [0889C] vestis
tenera clericum facit, aut sacerdotem, sed casta mentis intentio. Haec enim devotionem honoris in te custodit.
Honorem quidem gloriosius boni operis fama conservat. Sacerdotes quippe decet, vel caeteros quidem
clericorum gradus, ut supra dictum est, a feminis segregari. Si igitur generis gratia judicas easdem nullo pacto
dimittere, memento quod Thamar ab Amnon fratre suo corrupta sit (I Reg. XIII). Idipsum persequor,
dilectissime: ubi unius est tabernaculi conversatio, carnis non facile tollitur delectatio. De duobus enim, quod
unus desiderat, si loqui non potest, vel tentatur. Remotio igitur viri castitatis collocat arma, construit in
melioribus castra, pudoris honorem consolatur. Potuit enim et Maria mater Domini de choro apostolorum non
[0889D] discedere, si liceret. Thecla post tentationem passionis Antiochiae a Paulo prohibetur pariter pergere.
Nemo miles cum uxore pergit ad bellum. Non invideo charitati: sit tibi cum castis virginibus longaeva dilectio,
tunc in bono meritum collocabis, et famam meliorabis. Sed de congregatione puellarum pulchre censeo, in
hebdomada secunda visitatione ad benedicendam congregationem convenias, sed non solus, ne rumigeruli
linguis te lacerantibus macerent. Alienam enim cupiunt vicini discutere vitam, non suam. Propterea digne accipe
nostrorum praecepta verborum, et monita humilitatis, quae fraterno affectu calamo imperante expressimus,
dulciter lege. Jam vero ut reprehensibilis divini altaris non sit sacerdos, [0890A] pauca de reliquis Apostoli
testimoniis, quantum Dominus donat, exponam. Sufficiant superiores causae, quae dictae sunt. Verum ne aliquis
minus intelligens ad episcopos sentiat Apostolum fuisse locutum, quid de diaconibus ad Timotheum praeceptum
est, quid de presbyteris ad Titum, commemorare delectat. Sed praetereundum non est superiorem explanare
sententiam. Unius uxoris virum et nova et vetus praeceptio sacerdotem censuit eligendum. Quia digamos ad
ministerium plerique episcopi applicuerunt, sic asseruerunt: Concubina fuit illa, haec uxor. Quasi non haec
eadem sint commercia foeditatis in illa, quae in hac exercentur, quae uxor asseritur, aut quia conjugii tabulas non
fecit, concupiscentia alia non fuit. Nullo pacto digamos, [0890B] vel concubinarum catenis insertos, decet subire
sacerdotii ministerium. In Levitico scriptum est ac praefinitum, quales eligi debeant sacerdotes. Si ergo clericus
monogamus fuerit, et uxor ejus digama, noli eum ad ministerium applicare (Cap. XXI). Haec Tito praecepta
idem Apostolus de ordinandis clericis dedit (Tit. I). Et quia liber finem exspectat, ad id redeamus unde digressi
sumus. Nec si duae aut tres pariter Dei ancillae morentur, solum ad eas decet ingredi sacerdotem. Si quis haec
praecepta non observaverit, hostis est animae suae. Quod si post nostra monita aliquis clericus agapetas amplius
quaesierit amare quam Christum, secundum synodalem regulam conveniatur, et praecepta Patrum in Nicaea
definita (Concilii Nicaeni can. 3) ei [0890C] legantur. Jam vero si conventus praedicta fugerit et reliquerit,
consecuti sumus maximum lucrum. Alioquin talis ab Ecclesia anathematizandus est. Germinant enim feminae
spinas cum viris habitantes, et arcana mentium acuto mucrone percutiunt. Proh nefas! dolor est dicere, sed
praeterire non decet. Christo istae noverunt nubere, non clericis. Clericum solitudo facit, non publicum. Lege
quia talis debet esse solitarius qualem Jeremias descripsit: Sedebit solitarius, et tacebit (Thren. III). Et quia Jesus,
41

