Oportet ecclesiae praelatos, ut de congregatione sibi commissa tales eligant boni testimonii fratres, in
quibus onera regiminis secure possint partiri. Quibus etiam talem conferant potestatem, ut vice illorum
fungentes, et inobedientes canonica censura corripere, et obedientes hortando ad meliora valeant provocare. Non
enim constituendi sunt personaliter, aut eo ordine, quo in collegio fratrum admissi sunt, sed secundum vitae
meritum, et spiritalium donorum praerogativam, qui et in congregatione assidui sint, et fratrum curam pervigili
studio gerant: et sicut [0930A] alios praecedunt magisterio, ita nimirum innocentis vitae informent exemplo, ut
juxta Apostolum, exemplo sint caeteris in verbo, in conversatione, in charitate, in fide, in castitate. Qui etiam, si
prioratus sui causa intumescere coeperint, et curam fratrum nihili penderint, si crebro admoniti incorrigibiles
exstiterint, a ministerio propellantur, aliique in loco illorum, qui id strenue peragere possint, substituantur.

CAPUT CXXXIX.
Quamvis omnes qui praesunt praepositis rite dicantur, usus tamen obtinuit eos vocari praepositos, qui
quamdam prioratus curam sub aliis praelatis gerunt. Hi tamen qui juxta hunc morem praepositi vocantur, tales et
tam strenui constituendi sunt, qui [0930B] et vitae probabilis sint, et ea quae sibi injuncta sunt, fideliter
humiliterque expleant, et pro eo quod aliis praelati sunt, nequaquam parvipendant canonica instituta; sed quanto
plus implicantur in fratrum curis, tanto magis studeant coelestibus obtemperare monitis. Debent igitur cunctae
congregationi utiles esse, et de ministerio sibi commisso fideliter prodesse. Ea vero quae fratribus dare debent,
cum charitate tempore opportuno incunctanter praebeant, quatenus a Domino de fideli administratione gradum
bonum acquirant. Erga hujuscemodi vero delinquentes et obedientiam sibi commissam non bene administrantes,
modus superius comprehensus tenendus est.

CAPUT CXL. [0930C]
Debet procurare praelatus, ut fratribus cellararium, non vinolentum, non superbum, non tardum, non
prodigum, sed moribus honestum ac Deum timentem constituat, qui et stipendia fratrum fideliter servet, et
diligenti cura administrando nullatenus fratres contristet. Cui etiam pistrinum fratrum committendum est, ut illud
ita vigilantissima cura custodiat, ne ministri ibidem deputati, annonam fratrum aut furtim subripiendo, aut alio
quolibet modo negligenter vivendo dissipent. Hi vero famuli eligantur de fidelissima ecclesiae familia, et his
officiis diligenter erudiantur, ut scilicet et pistoria arte, et fidei puritate necessitatibus fratrum opportunissime
valeant suffragari. Eadem quoque forma de cocis [0930D] servanda est. Inutiles denique atque inobedientes
cellararii secundum superius comprehensam sententiam judicentur.

CAPUT CXLI.
Evangelicis atque apostolicis instruimur documentis, in colligendis hospitibus ante omnia operam dare
debere, ut merito de nobis dicatur a Domino: Hospes fui, et collegistis me (Matth. XXV), etc. Proinde oportet, ut
praelati ecclesiae praecedentium Patrum exempla sectantes, aliquod praeparent receptaculum, ubi pauperes
colligantur, et de rebus ecclesiae tantum ibidem deputent, unde sumptus necessarios juxta possibilitatem rerum
habere valeant, exceptis decimis, quae de ecclesiae villis ibidem conferuntur. Sed et canonici, tam de frugibus,
quam [0931A] etiam de omnibus eleemosynarum oblationibus, in usus pauperum decimas libentissime ad ipsum
conferant hospitale. Et boni testimonii de ipsa congregatione frater constituatur, qui hospites et peregrinos
adventantes, utpote Christum in membris suis, suscipiat, eisque necessaria libenter pro viribus administret; qui
etiam ea quae in usus pauperum cedere debent, nequaquam in suos usus reflectat, ne cum Juda loculos Domini
furante sententiam damnationis excipiat. Sed et praelatorum debet vigilare industria, ne eum cui hospitale
pauperum committitur, res pauperibus deputatas in aliquo minuere, aut his quasi beneficiario munere concessis
sinant uti, quod a praelatis quibusdam, curam pauperum parvipendentibus, fieri comperimus. Clerici namque
[0931B] si aliis temporibus nequeunt, saltem quadragesimae tempore pedes pauperum in competenti lavent
hospitali, juxta illud evangelicum: Si ego Dominus et magister lavi vobis pedes, quanto magis vos debetis alter
alterius lavare pedes (Joan. XIII)? etc. Quapropter expedit, ut in competenti loco hospitale sit pauperum, ubi
perfacilis ad illud veniendi conventus possit fieri fratrum. Quod si is, cui hospitale commissum est, curam
pauperum neglexerit, eorumque res in suos usus retorserit, quanquam divina ultione dignus sit, severius tamen
quam caeteri delinquentes a praepositis judicandus, et a ministerio removendus est. Nec immerito: quippe qui et
63

