hominum judicium subiremus, quod tu facere prohibuisti: aut scribentes [0887A] nosse, adversum nos
cunctorum maledicorum tela esse torquenda. Quos obsecro ut quiescant et desinant maledicere. Non enim ut
adversariis, sed ut amicis scripsimus. Nec invecti sumus in eos qui peccant, sed ne peccent, monuimus: neque in
illos tantum, sed in nos ipsos severi judices fuimus, volentesque festucam de oculo alterius tollere, nostram prius
trabem ejecimus. Nullum laesi, nullius nomen mea scriptura designatum est. Neminem specialiter meus sermo
pulsavit. Generalis de vitiis disputatio est. Qui mihi irasci voluerit, prius ipse de se, quod talis sit, confitebitur.

CAPUT XCV.
(Excerptum beati Hieronymi de institutione clericorum. Ex epistola ad Paulinum presbyterum. )
Obsecro [0887B] te, charissime, ut multitudines hominum, et officia, et salutationes, et convivia, veluti quasdam
catenas fugias voluptatum. Sit vilis tibi et vespertinus cibus. Olera et legumina, interdumque pisciculos, pro
summis ducas deliciis. Qui Christum desiderat, et illo pane vescitur, non quaerit magnopere, de quam pretiosis
cibis stercus conficiat. Quidquid post gulam non sentitur, idem tibi sit quod panis et legumina. Semper in manu
tua sacra lectio sit. Frequenter orandum, et flexo corpore mens erigenda ad Dominum. Crebrae vigiliae, et ventre
vacuo saepius dormiendum. Rumusculos et gloriolas, et palpantes adulatores quasi hostes fuge. Pauperibus et
fratribus refrigeria sumptuum manu propria distribue. Humilitatem vestium tumenti animo non appetas.
Saecularium [0887C] et maxime potentium consortium devita. Habeto simplicitatem columbae, ne cuiquam
machineris dolos, et serpentis astutiam, ne aliorum supplanteris insidiis. Non multum distat in vitio, vel decipere
posse, vel decipi posse Christianum. Templum verum Christi, anima credentis est: illam exorna, illam vesti, illi
offer donaria, in illa Christum suscipe. Nescio enim quomodo plus placeat mundo, qui Christo displicet.

CAPUT XCVI.
( Ejusdem, ex epistola ad Rusticum, tit. XVI. ) Dico autem, si clericatus titillat te desiderium, disce
quod possis docere, et rationalem hostiam offer Christo. Ne sis miles antequam tiro: ne prius magister sis
antequam discipulus. Non est humilitatis meae neque [0887D] mensurae judicare de clericis, et de ministris
ecclesiarum sinistrum quippiam dicere. Habeant illi ordinem et gradum suum. Quem si tenueris, quomodo tibi in
eo vivendum sit, editus ad Nepotianum liber docere poterit. Volo ergo ut sine intermissione oratio, et vigil tibi sit
sensus, nec vagis cogitationibus patens, corpus pariter et animus tendatur ad Dominum. Iram vince patientia.
Ama scientiam Scripturarum, et carnis vitia non amabis. Nec vacet mens tua variis perturbationibus: quae si
pectori insederint, dominabuntur tui, et te deducent ad delictum maximum. Facito aliquid operis, ut semper te
diabolus inveniat occupatum. Memento quia et apostoli Christi, habentes potestatem de Evangelio [0888A]
vivere, laborabant manibus suis ne quem gravarent: et aliis tribuebant refrigeria, quorum pro spiritualibus
debebant metere carnalia (Cor. IX). Ita ergo age, et vive in monasterio, ut clericus esse merearis, ut
adolescentiam tuam nulla sorde commacules, ut ad altare Christi quasi de thalamo virgo procedas, et habeas
deforis bonum testimonium. Feminae quae nomen tuum noverint, vultum nesciant. Cum ad perfectam aetatem
veneris, si tamen vita comes fuerit, et te vel populus vel pontifex civitatis ad clericum adlegerint, agito quae
clerici sunt, et inter ipsos sectare meliores, quia in omni conditione et gradu optimis mixta sunt pessima. Multo
tempore disce quod doceas. Ne credas laudatoribus tuis, imo irrisoribus aurem ne libenter accommodes.

CAPUT XCVII. [0888B]
( Ejusdem, ex epistola ad Heliodorum. Quid distet inter clericum et monachum. ) Monachum autem
perfectum esse nolle, delinquere est. Sed de hoc gradu pulsus, provocabis ad clericos. An de his aliquid audeam
dicere, qui certe in suis urbibus commorantur? Absit autem ut quidquam de his sinistrum loquar, qui apostolico
gradui succedentes, Christi corpus sacro ore conficiunt: per quos nos etiam Christiani sumus: qui claves regni
coelorum habentes, ante judicii diem judicant, qui sponsam Domini sobria castitate conservant. Sed et alia, ut
ante perstrinxi, monachorum causa est, alia clericorum. Clerici pascunt oves, ego pascor. Illi de altario vivunt:
mihi quasi infructuosae arboris securis [0888C] ponitur ad radicem, si munus ad altare non defero (Matth. XVI
et XVIII). Nec possum obtendere paupertatem, cum in Evangelio anum viduam duo, quae sibi sola supererant,
aera mittentem laudaverit Dominus (Deut. XVII). Mihi ante presbyterum sedere non licet; illi, si peccavero, licet
tradere me Satanae in interitum carnis, ut spiritus salvus sit in die Domini Jesu. Et in veteri quidem lege,
quicunque sacerdotibus non obtemperasset, aut extra castra positus lapidabatur a populo, aut gladio cervice
40

