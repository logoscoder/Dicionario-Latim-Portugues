(Ex concilio Gangrensi, can. 2, dist. 30. ) Si quis carnes edentem, praeter sanguinem et idolis
immolatum et suffocatum (Act. VI), cum religione et fide condemnat, velut spem propter hujusmodi
perceptionem [0879B] non habentem, anathema sit.

CAPUT LXVI.
(Ex eodem concilio, can. 8. ) Si quis dederit vel acceperit oblata, praeter episcopum, vel eum qui
constitutus est ab eo ad dispensandam misericordiam pauperibus, et qui dat, et qui accipit, anathema sit.

CAPUT LXVII.
(Ex eodem concilio, can. 10, dist. 30. ) Si quis ex his qui virginitatem propter Dominum servant,
extollitur adversus conjugatos, anathema sit.

LXVIII.
(Ex eodem concilio, tit. 19, can. 18, dist. 30. ) Si quis propter continentiam quae putatur, aut
contumaciam, in die Dominico jejunat, anathema sit.

CAPUT LXIX.
[0879C] (Ex eodem concilio, dist. 30. ) Si quis eorum qui continentiae student, absque necessitate
corporea, tradita in commune jejunia et ab Ecclesia custodita, superbiendo dissolvit stimulo suae cogitationis
impulsus, anathema sit.

CAPUT LXX.
(Ex concilio Antiocheno, can. 2. ) Omnes qui ingrediuntur ecclesiam Dei, et Scripturas sacras audiunt,
nec communicant in oratione cum populo, sed pro quadam intemperantia se a perceptione sanctae communionis
avertunt: hi de ecclesia removeantur, quandiu per confessionem poenitentiae fructus ostendant, et precibus
indulgentiam consequantur.

CAPUT LXXI.
(Ex eodem concilio, can. 3, 7, q. 1. ) Si quis presbyter, [0879D] aut diaconus, et omnino quilibet ex
clero, parochiam propriam deserens, ad aliam properavit, dein omnino demigrans, in alia parochia per multa
tempora nititur immorari, ulterius ibidem non ministret: maxime si vocanti suo episcopo, et regredi ad propriam
parochiam commonenti, obedire contempserit. Quod si in hac indisciplinatione perdurat, a ministerio modis
omnibus removeatur, ita ut nequaquam locum restitutionis inveniat. Si vero pro hac causa damnatum alter
episcopus suscipiat, hic etiam a communi coerceatur synodo, velut qui ecclesiastica constituta dissolvat.

CAPUT LXXII.
(Ex eodem concilio, can. 6, 11, q. 3. ) Si quis a [0880A] proprio episcopo communione privatus est,
non ante suscipiatur ab aliis, quam suo reconcilietur episcopo: aut certe ad synodum, quae congregatur,
occurrens, pro se satisfaciat.
34

