(Ex eodem concilio, can. 20, dist. 71. ) Clericos in [0881D] ecclesia ministrantes, sicut jam
constituimus, in alterius civitatis ecclesiam statutos fieri non oportet, sed contentos esse, in quibus ab initio
ministrare meruerunt, exceptis illis, qui proprias amittentes provincias, ex necessitate ad aliam ecclesiam
transierunt.

CAPUT LXXXVIII.
(Ex eodem concilio, can. 22, 12, q. 2. ) Non licere clericis post obitum sui episcopi, res ad eum
pertinentes diripere, sicut antiquis quoque est canonibus constitutum. Quod si hoc facere tentaverint, graduum
suorum periculo subjacebunt.

CAPUT LXXXIX.
(Ex concilio Carthag. can. 32. ) Item placuit ut episcopi, presbyteri, diaconi, vel quicunque clerici, qui
nihil habentes ordinantur, et tempore episcopatus [0882A] vel clericatus sui agros, vel quaecunque praedia,
nomine suo comparant, tanquam rerum Dominicarum invasionis crimine teneantur, nisi admoniti in ecclesia
eadem ipsa contulerint. Si autem ipsis proprie aliquid liberalitate alicujus, vel successione cognationis obvenerit,
faciant inde quod eorum proposito congruit. Quod si a suo proposito retrorsum exorbitaverint, honore
ecclesiastico indigni, tanquam reprobi judicentur.

CAPUT XC.
(Ex concilio Africano, can. 7, dist. 44. ) Ut clerici edendi vel bibendi causa tabernas non ingrediantur,
nisi peregrinationis necessitate compulsi.

CAPUT XCI.
(Ex eodem concilio, can. 21. ) Epigonius episcopus [0882B] dixit: In multis conciliis hoc statutum est,
etiam nunc hoc confirmandum est a vestra prudentia, beatissimi fratres, ut clericum alienum nullus sibi praeripiat
episcopus, praeter ejus arbitrium cujus fuerit clericus.

CAPUT XCII.
(Ex decretali Leonis papae, epist. 1, c. 4. ) Illud etiam duximus praemonendum, ut sicut non suo, ita
nec alieno nomine aliquis clericorum exercere fenus attentet. Indecens enim est crimen suum commodis alienis
impendere. Fenus autem hoc solum aspicere et exercere debemus, ut quod hic misericorditer tribuimus, ab eo
Domino, qui multipliciter et in perpetuum mansura retribuet, recipere valeamus.

CAPUT XCIII.
[0882C] (Ex decretali Gelasii papae epist. I, c. 15, dist. 88. )Consequens fuit ut illa quoque quae de
Piceni partibus nuper ad nos missa relatio nuntiavit, nec nunc praetereunda putaremus, id est, plurimos
clericorum negotiationibus inhonestis et lucris turpibus imminere, nullo pudore cernentes evangelicam
lectionem, qua ipse Dominus noster negotiatores e templo verberatos flagellis asseritur expulisse (Matth. 21),
nec Apostoli verba recolentes, quibus ait: Nemo militans Deo, implicat se negotiis saecularibus (II Tim. II);
Psalmistam quoque David surda dissimulantes aure cantantem: Quoniam non cognovi negotiationes, introibo ad
potentias Domini (Psal. LXX). Proinde hujuscemodi aut ab indignis post haec quaestibus noverint abstinendum,
et ab omnibus cujuslibet negotiationis [0882D] ingeniis cupiditateque cessandum, aut in quocunque gradu sint
37

