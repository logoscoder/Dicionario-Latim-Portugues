[0935A] Hanc constitutionem sacer conventus anno incarnationis Domini 816, indictione 10, anno
siquidem gloriosissimi Ludovici imperatoris tertio, in Aquisgrani palatio, eodem monente principe, ob animarum
sanctimonialium canonice degentium salutem, [0936A] divina inspirante gratia et sanctorum Patrum
auctoritatibus, velut ex pratis vernantibus, quosdam flosculos collegit et in unum congessit, atque communi voto,
communique consensu, sanctimonialibus tenendam observandamque percensuit.
CAPUT PRIMUM.
(Excerptum ex epist. 21 Hieronymi ad Eustochium. ) Audi, filia, et vide, et inclina aurem tuam, et
obliviscere populum tuum, et domum patris tui, et concupiscet rex decorem tuum, in quadragesimo quarto
psalmo Deus ad animam loquitur humanam, ut secundum exemplum Abrahae exiens de terra sua et de
cognatione sua, relinquat Chaldaeos, qui quasi daemonia interpretantur, et habitet in regione viventium, quam
alibi Propheta suspirat dicens: [0938C] Credo videre bona Domini in terra viventium (Psal. XXVI). Verum non
sufficit tibi exire de patria tua, nisi et obliviscaris populi et domus patris tui. ITEM IBI. Non expedit, apprehenso
aratro, respicere post tergum, nec de agro reverti domum; nec post Christi tunicam ad tollendum aliud
vestimentum tecta descendere. Grande miraculum. Pater filiam cohortatur, ne meminerit patris. Vos de patre
diabolo estis, et desideria patris vestri vultis facere (Joan. VIII), dicitur ad Judaeos: et alibi: Qui facit peccatum,
ex diabolo est (I Joan. III). Tali primum parente generati nigri sumus, et post poenitentiam nec dum culmine
virtutis ascenso dicimus: Nigra sum, sed et formosa, filiae Jerusalem (Cant. I). Exivi de domo infantiae meae,
oblitus sum patris, renascor [0938D] in Christo. Quid pro hoc mercedis accipio? Sequitur: Et concupiscet rex
decorem tuum (Psal. XLIV). Hoc ergo illud magnum est sacramentum. Propter hoc relinquet homo patrem et
matrem, et adhaerebit uxori suae, et erunt ambo, jam non, ut ibi, in una carne, sed in uno spiritu. Non est sponsus
tuus arrogans, non superbus, Aethiopissam duxit uxorem. Statim ut volueris sapientiam veri audire Salomonis, et
ad eum veneris, confitebitur tibi cuncta quae novit; et inducet te rex in cubiculum suum: et mirum in modum,
colore mutato, sermo tibi ille conveniet: Quae est ista quae ascendit dealbata? ITEM IBI. Nolo tibi venire
superbiam [0939A] de proposito, sed timorem. Onusta incedis auro, latro vitandus est. Stadium est haec vita
mortalibus; hic contendimus, ut alibi coronemur. Nemo inter serpentes et scorpiones securus ingreditur. Et
inebriatus est, inquit Dominus, gladius meus in coelo (Isa. XXXIV); et tu pacem arbitraris in terra, quae tribulos
generat et spinas, quam serpens comedit? Non est nobis colluctatio adversus carnem, et sanguinem, sed adversus
principatus, et potestates hujus mundi, et rectores tenebrarum harum. adversus spiritalia nequitiae in coelestibus.
Magnis inimicorum circumdamur agminibus: hostium plena sunt omnia. Caro fragilis, et cinis futura post
modicum; pugnat sola cum pluribus: cum autem fuerit dissoluta, et venerit princeps mundi istius, [0939B] et
invenerit in ea nihil, tunc secura audiet per Prophetam: Non timebis a timore nocturno, et a sagitta volante per
diem, et a negotio perambulante in tenebris, ab incursu et daemonio meridiano. Cadent a latere tuo mille, et
decem millia a dextris tuis, ad te autem non appropinquabunt (Psal. XC). Quod si eorum te multitudo turbaverit,
et ad singula incitamenta vitiorum coeperis aestuare, et dixerit tibi cogitatio tua, Quid faciemus? respondebit tibi
Elisaeus: Noli timere, quoniam plures nobiscum sunt, quam cum illis (IV Reg. VI). SEQUITUR IN EADEM.
Quandiu hoc fragili corpusculo detinemur, quandiu habemus thesaurum istum in vasis fictilibus, et concupiscit
spiritus adversus carnem, et caro adversus spiritum, nulla est certa victoria. Adversarius [0939C] noster diabolus,
tanquam leo rugiens, aliquem devorare quaerens circuit. Non quaerit diabolus homines infideles, non eos qui
foris sunt, et quorum carnes rex Assyrius in olla succendit; sed de Ecclesia Christi rapere festinat. Non venit
Salvator pacem mittere super terram, sed gladium. ITEM POST PAUCA. Si post nuditatem, jejunia, famem,
carcerem, flagella, supplicia, in semet reversus Apostolus exclamat: Infelix ego homo, quis me liberabit de
corpore mortis hujus (Rom. VII)? tu te putas securam esse debere? Cave, quaeso, ne quando de te dicat Deus:
Virgo Israel cecidit, et non est qui suscitet eam (Amos. V). Audenter loquar. Cum omnia possit Deus, suscitare
virginem non potest post ruinam. Valet quidem liberare de poena, sed non vult [0939D] coronare corruptam.
Timeamus illam prophetiam, ne in nobis etiam compleatur: Virgines bonae deficient. Observa quid dicat:
Virgines bonae deficient (Ibid. VIII), quia sunt et virgines malae. Qui viderit, inquit, mulierem ad
concupiscendum eam, jam moechatus est eam in corde suo (Matth. V). Perit ergo et mente virginitas. Istae sunt
virgines malae, virgines carne, non spiritu, virgines stultae, quae oleum non habentes excluduntur a sponso. Si
autem et illae, quae virgines sunt, ob alias tamen culpas virginitate corporum non salvantur, quid fiet illis, quae
prostituerunt membra Christi, et mutaverunt templum sancti Spiritus in lupanar? Illico audient: Descende, sede
in terra, virgo filia Babylonis: sede [0940A] in terra, non est thronus filiae Chaldaeorum: non vocaberis ultra
mollis et delicata (Isa. XLVII). Rectius fuerat subiisse conjugium, ambulasse per plana, quam ad altiora
tendentem in profundum inferni cadere. ITEM POST PAUCA. Non solvatur fascia pectoralis, sed statim ut
libido titillaverit sensum, et blandum voluptatis incendium dulci nos calore perfuderit, erumpamus in vocem:
Dominus auxiliator meus, non timebo quid faciat mihi caro. Et cum paululum interior homo inter vitia atque
virtutes coeperit fluctuare, dicito: Quare tristis es, anima mea, et quare conturbas me? Spera in Deo, quia
confitebor illi salutare vultus mei et Deus meus. Nolo sinas cogitationem crescere: nihil in te Babylonium, nihil
66

