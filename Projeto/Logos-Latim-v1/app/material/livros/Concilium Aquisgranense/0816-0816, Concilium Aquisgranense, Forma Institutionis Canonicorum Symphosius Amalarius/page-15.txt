auctor ruinae. Solerter ergo se quisque metiatur, ne locum regiminis assumere audeat, si adhuc in se vitium
damnabiliter regnat: ne is, quem crimen depravat proprium, intercessor fieri appetat pro culpis [0847B] aliorum.

CAPUT XIV.
(Greg. in prol. Pastoralis. ) Sunt plerique [Gregorius. Ut indigni atque imperiti ad pastorale
magisterium accedere non praesumant. Sunt plerique, etc. ] pastorum, qui dum metiri se nesciunt, quae non
didicerunt, docere concupiscunt. Qui pondus magisterii tanto levius aestimant, quanto vim magnitudinis illius
ignorant. Ut quia indocti ac praecipites doctrinae arcem tenere appetunt, a praecipitationis suae ausibus in ipsa
locutionis janua repellantur. Nulla ars doceri praesumitur, nisi intenta prius meditatione discatur. Ab imperitis
ergo pastorale magisterium qua temeritate suscipitur, quando ars est artium regimen animarum? Quis autem
cogitationum [0847C] vulnera occultiora esse nesciat, vulneribus viscerum? Et tamen saepe qui nequaquam
spiritalia praecepta cognoverunt, cordis se medicos profiteri non metuunt: dum qui pigmentorum vim nesciunt,
videri medici carnis erubescunt. Sunt nonnulli, qui intra sanctam Ecclesiam, per speciem regiminis, gloriam
affectant honoris. Videri doctores appetunt, transcendere caeteros concupiscunt, attestante Veritate: Primos
recubitus in coenis, primas in conventibus cathedras quaerunt (Matth. XXIII); qui susceptum curae pastoralis
officium ministrare digne tanto magis nequeunt, quanto ad humilitatis magisterium ex sola elatione pervenerunt.
Ipsa quippe in magisterio lingua confunditur, quando aliud discitur, et aliud docetur. Contra indignos pastores
[0847D] Dominus per prophetam quaeritur: Ipsi regnaverunt, et non ex me; principes exstiterunt, et non cognovi
(Ose. VIII). Ex se namque, et non ex arbitrio summi rectoris, regnant, qui nullis fulti virtutibus, nequaquam
divinitus vocati, sed sua cupiditate accensi, culmen regiminis rapiunt potius quam assequuntur. Inutiles
sacerdotes internus judex et provehit, et non cognoscit: quia quos permittendo tolerat, profecto per judicium
reprobationis ignorat. Unde ad se quibusdam, et post miracula venientibus, dicit: Recedite a me, operarii
iniquitatis: nescio qui estis (Luc. XIII). Pastorum imperitia voce Veritatis increpatur, cum per prophetam dicitur:
Ipsi pastores ignoraverunt intelligentiam (Isa. LVI). Quos rursus [0848A] Dominus detestatur, dicens: Et
tenentes legem, nescierunt me (Jer. II). Et nesciri ergo se ab eis Veritas conqueritur, et nescire se principatum
nescientium se protestatur: quia profecto hi qui ea quae sunt Domini, nesciunt, a Domino nesciuntur, Paulo
attestante qui ait: Si quis autem ignorat, ignorabitur (I Cor. XIV). Plerumque pastorum imperitia meritis congruit
subjectorum: quia quamvis lumen scientiae, sua culpa exigente, non habeant, districto tamen judicio agitur, ut
per eorum ignorantiam hi etiam qui sequuntur, offendant. Hinc namque in Evangelio per semetipsam Veritas
dicit: Si caecus caeco ducatum praebeat, ambo in foveam cadunt (Matth. XV). Hinc Psalmista, non optantis
animo, sed prophetantis mysterio, denuntiat dicens: Obscurentur [0848B] oculi eorum ne videant, et dorsum
eorum semper incurva (Psal. LXXVIII). Oculi quippe sunt, qui in ipsa honoris summa facie positi, providendi
itineris officium susceperunt. Quibus hi nimirum qui subsequenter inhaerent, dorsa nominantur. Obscuratis ergo
oculis, dorsum flectitur; quia cum lumen scientiae perdunt qui praeeunt, profecto ad portanda peccatorum onera
curvantur qui sequuntur. Indigni quippe tanti reatus pondera fugerunt, si Veritatis sententiam sollicita cordis aure
pensarent, quae ait: Qui scandalizaverit unum de pusillis istis qui in me credunt, expedit ei ut suspendatur mola
asinaria in collo ejus, et demergatur in profundum maris (Matth. XVIII). Ne temerare sacra regimina, quisquis
his impar est, audeat: et per concupiscentiam culminis, [0848C] ducatum suscipiat perditionis. Hinc enim pie
Jacobus prohibet, dicens: Nolite plures magistri fieri, fratres mei (Jac. III). Hinc ipse Dei hominumque mediator,
regnum percipere vitavit in terris: qui supernorum quoque spirituum scientiam sensumque transcendens, ante
saecula regnat in coelis. Plerumque adversitatis magisterio sub disciplina cor premitur: quod si ad regiminis
culmen eruperit, in elationem protinus usu gloriae permutatur. Sic Saul, qui indignum se prius considerans,
fugerat, mox ut regni gubernaculo suscepit, intumuit. Honorari namque coram populo cupiens, dum reprehendi
publice noluit, ipsum tamen qui in regem se unxerat, abscidit. David propheta, auctoris sui judicio pene in
cunctis actibus placens, mox ut pressurae pondere [0848D] caruit, in tumorem vulneris erupit: factusque est in
morte Uriae crudeliter rigidus, qui in appetitu feminae enerviter fuerat flexus. Et qui malis ante pie noverat
parcere, in bonorum quoque nece post didicit sine obstaculo retractationis anhelare. Prius quippe ferire
deprehensum persecutorem noluit, et post cum damno desudantis exercitus, etiam devotum militem extinxit.
Quem profecto ab electorum numero culpa longius raperet, nisi hunc ad veniam flagella revocassent. [Greg. Past.
c. 9. ] Plerumque qui subire magisterium pastorale cupiunt, nonnulla quoque bona opera animo proponunt. Et
quamvis hoc elationis intentione appetant, operaturos tamen se magna pertractant. Fitque ut aliud in imis intentio
[0849A] supprimat [subrepat], aliud tractantis animo superficies cogitationis ostendat. Nam sibi ipsa de se mens
saepe mentitur, et fingit de se bono opere amare quod non amat, de mundi autem gloria non amare quod amat.
Saepe mens principari appetens, fit ad hoc pavida, cum quaerit; audax, cum pervenerit. Tendens enim, ne non
perveniat, trepidat; sed repente perveniens, jure sibi hoc debitum, ad quod pervenerit, putat. Cumque percepto
principatus officio perfrui saeculariter coeperit, libenter obliviscitur quidquid religiose cogitavit. Necesse est
enim ut cum cogitatio extra usum ducitur, protinus mentis oculus ad opera transacta revocetur, ac penset quisque
15

