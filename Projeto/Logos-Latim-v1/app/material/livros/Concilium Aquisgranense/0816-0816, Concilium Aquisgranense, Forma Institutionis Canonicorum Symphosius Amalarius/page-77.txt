honestate sermonis mollifica. Nomen tuum plures noverint, beneficia tua in quantum praevales plures sentiant,
vultum rari cognoscant. Si quando autem [0961A] tibi pro necessitate monasterii seorsum fuerit colloquendum,
cum duabus, vel certe cum tribus electis sororibus facito. Quia opinio bonae famae, sicut etiam perfectae vitae
custodia, tibi necessaria est: et tunc primum despicienda humana detractio cum Christus in causa est. Omnis
quoque actio tua semper sit propter Deum, semper de Deo cogitatio in Deum. Et exceptis vitiis, quibus non
compassio, sed rectitudo debetur, omnibus te cupio esse compassibilem, omnibus gratam, omnibus te praefectam
piam. Ut videlicet juxta Paulum (I Cor. VII) sis sancta, corpore et spiritu, ipso sponso, et Domino tuo mentem
tuam regente, et vias tuas sanctas disponente, qui vivit et regnat in saecula saeculorum. Amen.

CAPUT VIII. [0961B]
Studendum summopere abbatissis est ut tot talesque in monasteriis admittant sanctimoniales, quae et
morum probitate commendentur, et ecclesiasticis possint rationabiliter sustentari stipendiis. Quae vero adhuc
carnalibus delectationibus irretiuntur, nequaquam sunt in monasteriis admittendae, quia satius est illis, juxta
Paulum apostolum (I Cor. VII), foris nubere, tantum in Domino, quam in monasteriis admitti, et sub imagine
simulatae sanctitatis dissolute vivere. Cum igitur hujusmodi religionis gratia monasteria expetiverint, non eis
facilis tribuatur ingressus, donec prius eis haec legantur capitula: ut his perlectis noverint quid eis in castimoniali
proposito observandum, quidve vitandum sit. [0961C] Quia postquam se Domino in hac militia devinxerint,
nequaquam sibi licitum erit propriis uti consiliis, nec secularibus penitus implicari posse negotiis: nec
frequentiam virorum, aut collocutionem familiarem absque causa inevitabili habere debent. Proinde scrutentur
prius arcana cordis sui, simulque super adnotatas sanctorum Patrum sententias assidua meditatione perlegant, ne
inconsulte, et minus caute vinculum continentiae et virginitatis arripientes, redeant post Satan, et fiant sicut canis
reversus ad vomitum.

CAPUT IX.
Providendum est his quae ob amorem Christi castimoniae se dicaverint, et in collegio sanctimonialium
[0961D] se admitti postulaverint, ut res suas, antequam monasterium ingrediantur, ita sapienter prudenterque
deliberent atque disponant, ut ad vitam tendentes aeternam, nullam earum occasione patiantur perturbationem.
Proinde si aliqua sanctimonialium res suas proprias ecclesiae ita contulerit, ut nihil ex his sibi proprium
vindicare, sed tantum rebus sustentari velit ecclesiae, huic sufficienter in congregatione stipendia largiantur
necessaria. Si autem ecclesiae eas tradiderit, et usufructuario habere voluerit, quaestor ecclesiae eas, ut pote
ecclesiae, defendat. Quod si eas ecclesiae conferre noluerit, abbatissa, et caeteris sanctimonialibus conniventiam
adhibentibus, committat eas per scriptum publice roboratum, aut propinquo, aut alio cuilibet bonae [0962A] fidei
amico, qui eas jure fori defendat. Secundum hanc igitur constitutionis formam, sanctimoniales suas proprias res
deliberent et disponant, et aut servis, aut certe aliis, quibus illis libuerit, eas ad procurandum, sibique fideliter
earum fructus administrandum, commendent, quoniam ante ingressum monasterii, cuncta, ut praemissum est,
rationabiliter illis disponenda sunt, ut remota quarumlibet forensium rerum occupatione, suum liberius, et
quietius possint custodire propositum. Sed et de adolescentulis, et de his quarum conversatione simultates et
dissentiones plerumque pati solent monasteria, cavendum abbatissis est, ne incaute et indiscrete eas in
congregatione admittant, ne forte earum admissio aliquod in posterum generet scandalum.

CAPUT X [0962B]
Meminisse debent quae se castimonialis nominis professione Domino devinxerunt, in monasteriis
jugiter residere, et Domino tota mentis et corporis intentione instanter deservire debere, nec solum velamentum
corporis sine ornamento mentis sibi prodesse posse. Quoniam nihil prodest corpus velare, et mentis vitiorum
portentis maculare. Quid enim prodest corpus velare, et animum habere venenatum? Quid prodest nigris vestibus
indui, et a detractione linguam non cohibere? cum Apostolus dicat: Si quis putat se religiosum esse, non
refrenans linguam suam, sed seducens cor suum, hujus vana est religio (Jac. I). Nunquid enim velamentum
corporis celare potest cupiditatem mentis? Quia igitur [0962C] oculis Dei cuncta opera filiorum Adam nuda et
aperta sunt, et humilitas vestium nihil valet sine humilitate mentium, et quia non nisi corde mundo Deus videri
potest; necesse est quod habitu demonstrant, opere perficiant, et humilitas, quam in corpore gestant, in mente
potissimum resplendeat. Nam si, quemadmodum apud Salomonem legitur, in domo patris positae, instanter sunt
77

