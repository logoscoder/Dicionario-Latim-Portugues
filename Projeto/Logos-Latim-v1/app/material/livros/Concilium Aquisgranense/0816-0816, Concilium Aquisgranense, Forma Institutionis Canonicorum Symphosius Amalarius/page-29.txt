nec pastoris sui judicium temere reprehendat, ne etsi injuste ligatus est, ex ipsa tumidae reprehensionis superbia,
culpa quae non erat, fiat.

CAPUT XXXVIII.
[0873C] (Ejusdem homil. 4, in Evang. Matth. X, Misit Dominus. Act. VIII. ) Nonnulli episcoporum
[Gregorius de episcopis qui pro ordinatione sacerdotis munera libenter accipiunt. Nonnulli episcoporum, etc. ],
donum accepti Spiritus in usum solent negotiationis inflectere, et miraculorum signa ad avaritiae obsequium
declinare. Hinc est enim quod Simon per impositionem manus edita miracula conspiciens, percipere donum
Spiritus sancti per pecuniam voluit: scilicet ut deterius venderet, quod male comparasset. Hinc redemptor noster
flagello de resticulis facto, de templo turbas ejecit, cathedras vendentium columbas evertit (Joan. II). Columbas
quippe vendere, est impositionem manus, qua Spiritus sanctus accipitur, [0873D] non ad vitae meritum, sed ad
praemium dare. Sed sunt nonnulli, qui nummorum quidem praemia ex ordinatione non accipiunt, et tamen sacros
ordines pro humana gratia largiuntur, atque de largitate eadem laudis solummodo retributionem quaerunt. Hi
nimirum, quod gratis acceptum est, gratis non tribuunt: quia de impenso officio sanctitatis, nummum favoris
expetunt. Unde bene, cum justum virum describeret Isaias propheta, ait: Qui excutit manus suas ab omni munere
(Isa. XXXIII). Neque enim dicit, Qui excutit manus suas a munere, sed adjunxit, ab omni: quia aliud est munus
ab obsequio, aliud munus a manu, aliud munus a lingua. Munus quippe ab obsequio, est subjectio indebite
impensa. Munus a manu, pecunia est. Munus a lingua, favor. Qui ergo [0874A] sacros ordines tribuit, tunc ab
omni munere manus excutit, quando in divinis rebus non solum nullam pecuniam, sed etiam humanam gratiam
non requirit. Plerumque fit, ut quisque eorum vel bona corporalia ab hominibus accipere contemnat: sed quia
haec non accipit, majores ab eis recipere laudes quaerat; et fortasse munus se accepisse non aestimat, qui bona
corporalia accipere recusat. Sicut scriptum est superius, aliquando munus a manu, aliquando vero ab ore
porrigitur. Nam qui nummum tribuit, munus ex manu dedit: qui autem verbum laudis impendit, munus ab ore
protulit. Plerumque sacerdos, etsi exteriora dona, quae terrenae forsitan necessitati congruunt, pro impositione
manuum accipere recusat, plus est quod sibi retribui appetit, cum ultra meritum [0874B] laudari desiderans,
munus ab ore quaerit.

CAPUT XXXIX.
(Ex concilio Nicaeno, can. 3, dist. 32. ) Interdixit per omnia [Incipit canon ex Nicaeno concilio de
subintroductis mulieribus, Interdixit per omnia, etc. ] magna synodus, non episcopo, non presbytero, non
diacono, nec alicui omnino qui in clero est, licere subintroductam habere mulierem: nisi forte aut matrem, aut
sororem, aut amitam, vel eas tantum personas, quae suspiciones effugiunt.

CAPUT XL.
(Ex eodem concilio, can. 17, 14, qu. 4, et dist. 47. )Quoniam multi [Item in eodem conc., cap. 17, de
clericis usuras accipientibus, Quoniam multi, etc. ] sub regula constituti, avaritiam et turpia lucra sectantur,
[0874C] oblitique divinae Scripturae, dicentis: Qui pecuniam suam non dedit ad usuram, mutuum dantes,
centesimas exigunt: juste censuit sancta et magna synodus, ut si quis inventus fuerit post hanc definitionem
usuras accipiens, aut ex adinventione aliqua, vel quolibet modo negotium transigens, aut hemiolia, id est
sescupla, exigens, vel aliquid tale prorsus excogitans turpis lucri gratia, dejiciatur a clero, et alienus existat a
regula.

CAPUT XLI.
(Ex eodem concilio, can. 18, dist. 93. ) Pervenit ad sanctum [Item de privilegiis presbyterorum, tit.
XVIII, Pervenit ad sanctum, etc. ] magnumque concilium, quod in quibusdam locis et civitatibus presbyteris
[0874D] gratiam sacrae communionis diaconi porrigant, quod nec regula, nec consuetudo tradidit, ut ab his qui
potestatem non habent offerendi, illi qui offerunt, Christi corpus accipiant. Necnon et illud innotuit, quod quidam
diaconi ante episcopos sacra oblata contingant. Haec igitur omnia resecentur, et in sua diaconi mensura
29

