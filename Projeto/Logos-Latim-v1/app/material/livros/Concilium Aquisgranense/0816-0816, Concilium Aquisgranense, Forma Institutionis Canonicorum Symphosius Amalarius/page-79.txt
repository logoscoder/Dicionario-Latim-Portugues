possunt. In locis igitur ubi permodicae sunt res Ecclesiae, aut forte quorumdam abstractu valde attenuatae, tot
talesque admittantur quibus saltem praemissa minor mensura potus sine difficultate dari possit. In his itaque
locis, ubi forte nonnullae praelatae, piarum praelatarum imitantes exemplum, magis subditis dare solitae sunt,
nullatenus bonum quod faciunt omittant. Sed et si cui ob aeternam retributionem magis subditis supererogare
libuerit, hilariter quod poterit tribuat; sin autem, nullatenus mensuram praedictam eis subtrahat. Diebus vero
festis, et sicut moris est Ecclesiae, prout [0964C] melius possunt, sanctimonialibus stipendia administrent. In
pulmentis namque eis dandis nihilominus solertissime vigilare debet abbatissarum industria, ut juxta
possibilitatem eis carnem, pisces, legumina, et olera, ligna, et caetera necessaria attribuant, ut his adminiculatae
promptiores in Dei consistant servitio. Nam et talia eis debent constituere loca, in quibus aptissime nutriant
pecora, et horti olerum possint fieri, unde pulmenta habeant, exceptis his quae de villis ecclesiae et de
eleemosynarum oblationibus accipiant. Caveant siquidem ne propter earum incuriam et insolentiam aliquam in
monasteriis patiantur inopiam, ut nec sibi in peccatum, nec sanctimonialibus proveniat in murmurationis lapsum.
Sint quoque eis in refectorio convivae, quatenus [0964D] sanctimonialibus alimenta uberius administrentur, et
quae forte minus habentur, aequiori animo communiter tolerentur. Quoniam si earum societatem curamque
parvipendentes, lautiores sibi cibos privatim domi praeparaverint, excepta causa infirmitatis aut hospitum, procul
dubio in detractionis aut murmurationis noxam sibi subditas corruere compellent. Dent etiam eis annis singulis
Ianam et linum, e quibus sibi conficiant necessaria indumenta, exceptis infirmis et debilibus, quae propter
corporis incommoditatem haec sibi conficere nequeunt, et his quae nihil proprium habere velint, quibus
misericorditer studeant necessaria quaeque praebere. Eleemosynarum vero oblationes aequaliter accipiant.

CAPUT XIV. [0965A]
Sicut ea quae superius praemissa sunt abbatissis ob necessitates corporum impendenda sunt
sanctimonialibus, ita necesse est ut in agro mentium sibi subditarum studeant plantare documenta virtutum,
seque in omnibus illis, vita, moribus, actu, habitu, ipso etiam incessu irreprehensibiliter vivendo imitabiles
exhibeant, ne per earum exempla perversitatum in lapsum occurrant voraginum. Doceant ergo eas qualiter vitent
superbiam, quae radix est omnium malorum, avaritiam, invidiam, odium, detractionem, susurrationem,
murmurationem, scurrilitates, bilinguitates, dissensiones, simulationes, vanas verborum confabulationes, et
caetera his similia, quae suos sectatores ad interitum pertrahunt. [0965B] Curiositates etiam nihilominus vitent,
quibus femineus sexus potissimum implicatur. Defleant propria, aliena curiose non interrogent, attendentes illud
Hieronymi: Sufficit, inquit, unicuique sua plangere, non aliena carpere. Instruant etiam eas ad sectandas
bonorum operum virtutes, videlicet charitatem, humilitatem, patientiam, castitatem, continentiam, sobrietatem,
benignitatem, obedientiam, mansuetudinem, et caeteras virtutes quibus animus Christianus ad aeternam patriam
tendens jugiter famulari debet. Provideant etiam ut otio vacare non possint, sed potius aut orationi, aut lectioni,
aut manuum operationi insistant, aut certe divinis lectionibus aurem accommodent, quatenus sibi subditis hanc
geminam pastionem tribuentes, quae cavenda sunt [0965C] vitare, quaeve facienda sectari eas docentes, non de
infideli, et negligenti administratione condemnari, sed potius de fideli a Domino mereantur feliciter remunerari.
Meminisse itaque et ante oculos ponere eas oportet, quod de sibi commissis Domino procul dubio redditurae
sunt rationes.

CAPUT XV.
Oportet ut, remoto totius excusationis obstaculo, expedite atque honeste sanctimoniales Dei
exsequantur ministerium, sitque earum vigilantissima cura ut ad horas canonicas, mox ut signum datum fuerit,
impigre occurrant, ecclesiamque cum Dei timore et reverentia ingredientes, divinae potentiae famulatui
religiosissime inserviant. Illudque semper caveant ut in domo Dei nihil inhonestatis corde, aut lingua, [0965D]
vel opere perpetrent, sed potius aut orent, aut legant, aut audiant. Si vero fuerit aliqua, exceptis his quae aut
quadam incommoditate corporis, aut obedientia sibi injuncta detineatur, quae praefatas horas canonicas
frequentare, diligenterque custodire, et in his, ut dignum est, coeleste neglexerit officium persolvere, digna
invectione corripiatur. Custodes namque ecclesiae harum horarum spatia bene norint, ut scilicet signa certis
temporibus pulsent, quibus etiam sit studii ut nihil de sibi commissis rebus ecclesiae pereat.

CAPUT XVI.
79

