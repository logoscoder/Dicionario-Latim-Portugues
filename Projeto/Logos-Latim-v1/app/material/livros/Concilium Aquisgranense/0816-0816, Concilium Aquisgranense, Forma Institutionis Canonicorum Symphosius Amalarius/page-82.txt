Religio ecclesiastica docet ut puellae quae in monasteriis erudiuntur, cum omni pietatis affectu et
vigilantissimae curae studio nutriantur; ne si lubricae aetatis annos indisciplinate vivendo transegerint, aut vix
aut nullatenus corrigi postea possint. Quapropter praeferantur eis ex sanctimonialibus tales magistrae quae utique
et probabilis sint vitae, et erga eas talem exhibeant curam ut nequaquam huc atque illuc possint habere
progressum, et aut desidiae, aut lasciviae vitio maculentur; quin potius sacris imbuantur disciplinis, quatenus his
mancipatae vagandi otio careant. Sed qui modus hujuscemodi erudiendis tenendus sit, beatus Hieronymus in
epistola, quam ad Laetam de institutione filiae scripsit, plenissime docet, [0969C] dicens: Igitur quae de
repromissione nata est, dignam habeat ortu suo institutionem parentum. Samuel enim in templo nutritus est:
Joannes in solitudine praeparatur, locustis alitur, et melle silvestri, et in typum poenitentiae praedicandae
tortuosissimi animalis vestitur exuviis. Sic erudienda est anima, quae futura est templum Domini. Nihil aliud
discat audire, nihil loqui, nisi quod ad timorem Dei pertinet, turpia verba non intelligat, cantica mundi ignoret.
Adhuc tenera lingua psalmis dulcibus imbuatur, procul sit aetas lasciva puerorum, habeat modestam gerulam,
nutricem gravem. Discat in pueritia cui imperatori tiruncula nutriatur. Ipse habitus et vestitus doceat eam, cui
promissa sit. Aures ejus non perforentur, nec ora Christo consecrata cerussa [0969D] et purpurisso depingantur:
nec aurum, et margaritae collum ejus deprimant; nec caput sacratum gemmis oneretur: sed habeat alias
margaritas, quibus postea venditis emptura est pretiosissimum margaritum. [a] {foot}
[0969D] Ex Hieronymi ep. 7, ad Laetam, legi oportet: Si nutrix ejus sollicita providet, ut ea quae
nutritur [0970D] ne feriatur a vipera: eadem cura provideat, ne bibat ab aureo calice, etc. HARD. Sit nutrix ejus
sollicita et prudens, ut ea, quae nutritur, ne percutiatur a vipera. Ne bibat de aureo calice Babylonis; nec cum
Dina egrediatur videre filias regionis; ne ludat pedibus, et trahat tunicas: quia venena non dantur nisi melle
circumlita, et vitia non decipiunt, nisi sub specie virtutum. Postquam grandiuscula fuerit et in exemplum sponsi
sui, sapientia, aetate et gratia apud [0970A] Deum et homines crescere coeperit, pergat ad templum veri Patris
cum parentibus suis: sed cum illis non egrediatur e templo, et nusquam ab eis inveniatur, nisi in auditu sanctarum
scripturarum. Nusquam exeat foras, ne inveniant eam qui circumeunt civitatem, et vulnerent pudicitiam ejus
auferentes theristrum, et nudam in sanguine derelinquant. Non vescatur in publico, ne videat cibos quos
desideret. Discat jam nunc vinum non bibere, in quo est luxuria: usque ad perfectam tamen aetatem propter
indulgentiam modico utatur vino, et carnium edulio sustentetur. Nullus ei juvenis, nullus cincinnatus arrideat.
Vigiliarum dies et solemnes pernoctationes sic celebret, ut ne transversum quidem unguem a nutrice discedat.
Non cum ancillis in auribus susurret, [0970B] sed quod uni loquitur omnes intelligant. Sit ei comes non compta,
atque formosa, quae gutture carmen dulce moduletur: sed gravis, pallens, subtristis, et pudicitiae veterana, quae
illam doceat, et assuescat exemplo, ad orationes et psalmos nocte consurgere, mane hymnos canere et stare in
acie quasi bellatricem Christi. Horarum diei cursu peracto, accensaque lucernula, reddat sacrificium
vespertinum. Sic dies transeat, sic nox inveniat laborantem. Cibus ejus olusculum sit, et simila, raroque pisciculi.
Sic comedat ut semper esuriat, ut statim post cibum possit legere, orare et psallere. Non habeat colloquia
saecularium puellarum, et malarum virginum contuberniis non misceatur. Balnearum vero fomitibus sopitos non
suscitet ignes. Pro gemmis [0970C] et serico, divinos codices amet. Discat primo Psalterium, erudiatur in
Proverbiis Salomonis ad vitam, consuescat in Ecclesiaste calcare quae mundi sunt. Sectetur in Job virtutis et
patientiae exempla. Ad Evangelia transeat, nunquam ea positura de manibus. Apostolorum Acta et Epistolas tota
cordis imbibat voluntate. Et sic per ordinem seriem Novi Veterisque Testamenti. Cumque pectoris sui cellarium
his opibus locupletaverit, tunc virtutum floribus adornata, soli sponso coelesti, cui commissa est, calcatis cunctis
quae mundi sunt, placere studeat.

CAPUT XXIII.
Quanquam intra claustra monasteri sanctimoniales canonice viventes proprias solitae sint habere
[0970D] mansiunculas, propter anus tamen et infirmas debet intra claustra ab abbatissis mansio fieri, ubi earum
quae forte suas non habent imbecellitatibus atque infirmitatibus misericordissime possit opitulari. Quarum curam
abbatissae, ut pote spiritales matres, ante omnia gerere debent, ut his ea quibus opus habent misericorditer
administrent. Sed et caeterae sanctimoniales, accessu eas frequenti visitantes, divinarum Scripturarum
collocutionibus demulceant, et suis facultatibus eis adminiculum prae beant, earumque imbecillitates et
infirmitates cum charitate aequanimiter portent, ut merito a Domino [0971A] eis dicatur: Infirmus fui, et
visitastis me, etc. (Matth. XXV).

CAPUT XXIV.
82

