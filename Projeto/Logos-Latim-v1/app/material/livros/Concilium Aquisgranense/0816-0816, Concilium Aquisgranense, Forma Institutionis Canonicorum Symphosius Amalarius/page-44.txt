(Isidori lib. III Sentent., c. 17. ) Propter peccatum primi hominis humano generi poena divinitus illata
est servitutis, ita ut quibus aspicit non congruere [0894A] libertatem, his misericordius irroget servitutem. Et
licet peccatum humanae originis, per baptismi gratiam cunctis fidelibus dimissum sit, tamen aequus Deus ideo
discrevit hominibus vitam, alios servos constituens, alios dominos, ut licentia male agendi servorum potestate
dominantium restringatur. Nam si omnes sine metu fuissent, quis esset qui a malis quempiam prohiberet? Inde et
in gentibus reges principesque electi sunt, ut terrore suo populos a malo coercerent atque ad recte vivendum
legibus subderent. Quantum attinet ad rationem, non est personarum acceptio apud Deum; qui mundi elegit
ignobilia et contemptibilia, et quae non sunt, ut ea quae sunt destrueret, ne glorietur omnis caro, hoc est, carnalis
potentia coram illo. Unus enim Dominus [0894B] aequaliter, et dominis fert consultum, et servis. Melior est
subjecta servitus quam elata libertas. Multi enim inveniuntur Deo libere servientes, sub dominis constituti
flagitiosis: qui etsi subjecti sunt illis corpore, praelati tamen sunt mente.

CAPUT CV.
(Gregorii Pastor. p. III, admon. 9. ) Plerumque subditi sub pastorali regimine constituti, dum valde de
se elati praesumunt, exprobrando caeteros dedignantur, dum singulariter summa existimant cuncta quae agunt.
Subtiliter itaque ab arguente discutienda sunt opera protervorum, ut in quo sibi placent, ostendantur quia Deo
displicent. Tunc protervos melius corrigimus, cum ea quae bene egisse se credunt male acta monstramus: ut unde
adepta gloria [0894C] creditur, inde utilis confusio subsequatur. Nonnunquam subditi, cum se vitium proterviae
minime perpetrare cognoscunt, compendiosius ad correctionem veniunt, si alterius culpae manifestioris, et ex
latere requisitae, improperio confundantur, ut ex eo quod defendere nequeunt, cognoscant se tenere improbe
quod defendunt. Cum proterve Paulus Corinthios adversum se temere invicem videret inflatos, ut alius Apollo,
alius Pauli, alius Cephae, alius Christi se esse diceret: incestus culpam in medium deduxit, quae apud eos et
perpetrata, et incorrepta remanebat, dicens: Auditur inter vos fornicatio, et talis fornicatio, qualis nec inter
gentes, ita ut uxorem patris quis habeat. Et vos inflati estis et non magis luctum habuistis, ut tolleretur de medio
vestrum qui [0894D] hoc opus fecit (I Cor. V). Ac si aperte dicat. Quid vos per proterviam hujus vel illius dicitis,
qui per dissolutionem negligentiae nullius vos esse monstratis? Admonendi sunt inviti subditi, ut perpendant
quantae caecitatis sint, qui alieno profectu deficiunt, aliena exaltatione contabescunt: quantae infelicitatis sint,
qui melioratione proximi deteriores fiunt: dumque augmenta alienae prosperitatis aspiciunt, apud semetipsos
anxie afflicti, cordis sui peste moriuntur. Quid invidis infelicius, quos dum conspecta felicitas afficit, poena
nequiores reddit? Aliorum vero bona, quae habere non possunt, si diligerent, sua fecissent (Ibid. et Morat. l. VI,
c. 4). Nostra nimirum sunt bona aliorum. [0895A] quae etsi imitari non possumus, amamus in aliis: et amantium
fiunt, quaecunque amantur in nobis. Hinc ergo pensent invidi, charitas quantae virtutis est, quae alieni laboris
opera. nostra sine labore facit. Dum se invidi a livore minime custodiunt, in antiquam versuti hostis nequitiam
demerguntur. De illo namque scriptum est: Invidia diaboli mors intravit in orbem terrarum (Sap. II). Quia enim
ipse coelum perdidit, condito hoc homini invidit, et damnationem suam perditus adhuc alios perdendo cumulavit.
Cognoscant invidi quantis lapsibus subcrescentis ruinae subjaceant: quia dum livorem a corde non projiciunt, ad
apertas operum nequitias devolvuntur. Nisi enim Cain invidisset acceptam fratris hostiam, minime pervenisset ad
ejus exstinguendam [0895B] vitam. Unde scriptum est: Et respexit Dominus ad Abel et ad munera ejus, ad Cain
vero et ad munera ejus non respexit. Iratusque est Cain vehementer, et concidit vultus ejus (Gen. IV). Itaque
livor sacrificii, fratricidii seminarium fuit. Nam quem meliorem se esse doluit, ne utcunque esset, amputavit.
Dicendum est invidis, quia dum se ista intrinsecus peste consumunt, etiam quidquid in se aliud boni habere
videntur interimunt. Unde scriptum est: Vita carnium sanitas cordis: putredo ossium invidia (Prov. XIV). Per
livoris vitium ante Dei oculos pereunt, etiam quae humanis oculis fortia videntur. Ossa quippe per invidiam
putrescere est, quaedam etiam robusta deperire. Ille est vere humilis subjectus in bonis, qui non est defensor in
malis. [0895C] Nam dum de malis suis subjectus arguitur, et contra verba arguentis accenditur, quando de bonis
suis quasi humiliter titubat, per humilitatis vocem ornari appetit, non doceri.

CAPUT CVI.
(Prosperi, de Vita contemplat., l. I, c. 22. ) Ad haec quae praedicta sunt, ego tunc: Sic, inquam, ista
invidiosis questibus jactas, et in suggillationem pontificum, vel certe ipsius pontificatus exaggeras, quasi non ubi
ista legisti, quibus rationabiliter permoveris, ibi etiam illa sint, quae a vobis praetermissa, breviter in
excusationem officii sacerdotalis attingemus. Post illa verba, quibus negligentium finis sacerdotum ostenditur, de
pontifice officium suum curante. Propheta sic loquitur: Si [0895D] autem annuntiante te ad impium, ut a viis suis
convertatur, non fuerit conversus a via sua, ipse impius in iniquitate sua morietur, et tu animam tuam liberasti
44

