rusticus tamen et simplex frater ideo se sanctum putet si nihil noverit, nec peritus et eloquens lingua aestimet
sanctitatem: multoque melius est e duobus imperfectis rusticitatem habere sanctam quam eloquentiam
peccatricem. Multi aedificant parietes, et columnas ecclesiae substruunt, marmora nitent, auro splendent
laquearia, gemmis altare distinguitur, et ministrorum Christi nulla electio est. Nunc vero portemus crucem
Christi, et divitias lutum putabimus. Quid miramur quod Christus vocat iniquum mammona (Luc. XVI)? quid
suspicimus et amamus, quod Petrus se non habere testatur (Act. [0885A] III)? Convivia tibi detestanda sunt
saecularium, maxime horum qui honoribus tument. Turpe est ante fores sacerdotis Christi crucifixi et pauperis, et
qui cibo quoque vescebatur alieno, lictores consulum et milites excubare: judicemque provinciae melius apud te
prandere quam in palatio. Quod si obtenderis facere te haec, ut roges pro miseris atque subjectis, judex saeculi
plus defert clerico continenti quam diviti, et magis sanctitatem tuam venerabitur quam opes. Aut si talis est qui
non audiat clericos nisi inter phialas, libenter carebo hujuscemodi beneficio, et Christum rogabo pro judice, qui
magis potest et citius subvenire. Melius est enim confidere in Domino quam confidere in homine. Melius est
sperare in Domino quam sperare in principibus. Nunquam [0885B] vinum redoleas, ne audias illud philosophi:
Hoc non est osculum porrigere, sed vinum propinare. Vinolentos sacerdotes et Apostolus damnat (I Tim. V), et
vetus lex prohibet. Qui altario serviunt, vinum et siceram non bibant (Levit. X). Sicera, Hebraeo sermone, omnis
potio nuncupatur quae inebriare potest, sive illa quae frumento conficitur, sive pomorum succo, aut cum favi
decoquuntur in dulcem et barbaram potionem, aut palmarum fructus exprimuntur in liquorem, coctisque
frugibus, atque pinguior coloratur. Quidquid inebriat, et statum mentis evertit, fuge similiter ut vinum. Nec hoc
dico quod Dei creatura a nobis damnetur. Si quidem et Dominus vini potator est appellatus (Matth. XI): et
Timotheo dolenti stomachum vini modica sorbitio relaxata est [0885C] (I Tim. V). Sed modum pro aetatis et
valetudinis, et corporum qualitate exigimus in potando. Quod si absque vino ardeo adolescentia, et inflammor
calore sanguinis, et succulento validoque sum corpore, libenter carebo poculo, in quo suspicio veneni est.
Pulchre dicitur apud Graecos, sed nescio utrum apud nos aeque resonet: Pinguis venter non gignit sensum
tenuem. Tantum tibi jejuniorum impone, quantum ferre potes. Sint tibi jejunia pura, casta, simplicia, moderata, et
non superstitiosa. Quid prodest oleo non vesci, et molestias quasdam difficultatesque ciborum quaerere, caricas,
piper, nuces, palmarum fructus, similam, mel, pistacia? Tot hortorum cultura vexatur, ut cibario non vescamur
pane. Audio praeterea quosdam contra rerum hominumque naturam, [0885D] aquam non bibere, nec vesci pane,
sed sorbitiunculas delicatas, et contrita olera, betarumque succum non calice sorbere, sed concha. Fortissimum
jejunium est aqua et panis. Sed quia gloriam non habet, et omnes pane et aqua vivimus, publicum et commune
jejunium non putatur. Cave ne hominum rumusculos aucuperis, ne in offensam Dei populorum laudem
commutes. Si adhuc, inquit Apostolus, hominibus placerem, Christi servus non essem (Galat. I). Desiit placere
hominibus, et servus factus est Christi. Per bonam et malam famam, a dextris et a sinistris Christi miles graditur:
nec laude extollitur, nec vituperatione frangitur: non divitiis tumet, non contrahitur paupertate: et laeta contemnit
et tristia. [0886A] Per diem sol non urit eum, neque luna per noctem. Nolo te orare in angulis platearum, ne
rectum iter precum tuarum frangat aura popularis. Nolo te dilatare fimbrias, et ostentui habere phylacteria, et
conscientia repugnante, pharisaica ambitione circumdari. Inde pendet Evangelium, inde lex et prophetae. Fidelis
mecum lector intelligis quid taceam et quid magis tacendo loquar. Tot te regulae, quot species gloriarum
percurrant. Quanto melius erat haec non in corpore, sed in corde gestare? Deum habere fautorem, non aspectus
hominum? Vis scire quales Dominus quaerat ornatus? Habeto justitiam, prudentiam, temperantiam, fortitudinem.
His coeli plagis includere, quae te quadriga velut aurigam Christi, ad metam concita ferat. Nihil hoc monili
pretiosius, [0886B] nihil hac gemmarum varietate distinctius. Ex omni parte decoraris, cingeris atque protegeris:
et ornamento tibi sunt et munimini: gemmae vertuntur in scuta. Cave quoque, aut linguam, aut aures habeas
prurientes, id est, ne aut ipse aliis detrahas, aut alios audias detrahentes. Sedens, inquit, adversus fratrem tuum
loquebaris: et adversus filium matris tuae ponebas scandalum (Psal. XLIX), etc. Parce a detractione linguae,
custodi sermones tuos, et scito quia cuncta quae de aliis loqueris, tua sententia judicaris: et in his ipse
deprehendendus eris, quae in aliis arguebas. Neque vero illa justa est excusatio: Referentibus aliis injuriam
facere non possum. Nemo invito auditori libenter refert. Officii ergo tui sit, charissime, non solum oculos castos
servare, sed et [0886C] linguam. Nunquam de mulierum formis disputes, nec quid in cujusquam domo agatur,
alia domus per te noverit. Omnium christianorum domos quasi proprias ama. Facilius contemnitur clericus, qui
saepe vocatur ad prandium et non recusat. Nunquam petentes, raro accipiamus rogati. Beatius enim est magis
dare quam accipere. Nescio enim quomodo etiam ipse qui deprecatur ut tribuat, cum acceperis, viliorem te
judicat. Et mirum in modum, si eum rogantem contempseris, plus te posterius veneratur. Procuratores atque
dispensatores domorum alienarum atque villarum, quomodo esse possunt clerici, qui proprias jubentur
contemnere facultates? Amico rapere quippiam furtum est, ecclesiam fraudare sacrilegium est. Accepisse
pauperibus [0886D] erogandum, et esurientibus plurimis, vel cautum esse velle vel timidum, aut (quod
apertissimi sceleris est) aliquid exinde subtrahere, omnium praedonum crudelitatem superat. Alter fame
torquetur, et tu judicas, quantum ventri ejus satis sit. Aut divide statim quod acceperis: aut, si timidus dispensator
es, dimitte largitorem, ut sua ipse distribuat. Nolo, sub occasione mea, sacculus tuus plenus sit. Nemo mea
melius me servare potest. Ipse est optimus dispensator, qui nihil sibi reservat. Coegisti me, Nepotiane
charissime, talia scribendo confodiendum me omnium linguis prodere. Aut enim nihil scribendum fuit, ne
39

