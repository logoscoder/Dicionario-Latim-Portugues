confusionis adolescat. Dum parvus [0940B] est hostis, interfice: nequitia, ne zizania crescant, elidatur in semine.
Audi Psalmistam loquentem: Filia Babylonis misera, beatus qui retribuet tibi retributionem tuam, quam
retribuisti nobis! Beatus qui tenebit et allidet parvulos tuos ad petram (Psal. CXXXVI)! Quia enim impossibile
est in sensum hominis non irruere innatum medullarum calorem, ille laudatur, ille praedicatur beatus, qui statim
ut coeperit cogitare sordida, statim interficit cogitatus, et elidit eos ad petram: petra autem erat Christus. ITEM
IBI. Si autem haec sustinent illi, qui exeso corpore solis cogitationibus oppugnantur, quid patitur puella, quae
deliciis fruitur? Nempe illud apostoli: Vivens mortua est (I Tim. V). Si quid itaque in me potest esse consilii, si
experto creditur; hoc [0940C] primum moneo, hoc obtestor, ut sponsa Christi vinum fugiat pro veneno. Haec
adversus adolescentiam prima arma sunt daemonum. Nec sic avaritia quatit, inflat superbia, delectat ambitio.
Facile aliis caremus vitiis, hic hostis intus inclusus est: quocunque pergimus, nobiscum portamus inimicum.
Vinum et adolescentia, duplex incendium voluptatis. Quid ardenti corpusculo fomenta ignium ministramus?
Paulus ad Timotheum: Jam noli, inquit, aquam bibere, sed vino modico utere, propter stomachum et frequentes
tuas infirmitates (Ibidem). Vide quibus causis vini potio concedatur: ut ex hoc stomachi dolor, et frequens
medeatur infirmitas. Et ne nobis forsitan de aegrotationibus blandiremur, modicum praecepit esse sumendum,
medici potius [0940D] consilio, quam Apostoli. Alioquin idem Apostolus alibi se dixisse meminerat: Et vinum
in quo est luxuria (Ephes. V): et, Bonum est homini vinum non bibere, et carnem non manducare (Rom. XIV).
Noe vinum bibit et inebriatus est (Gen. IX): rudi adhuc saeculo, tunc primo plantata vinea, inebriare vinum
forsitan nesciebat. Et ut intelligas Scripturae in omnibus sacramentum (margaritum quippe est sermo Dei, et ex
omni parte forari potest) post ebrietatem nudatio femorum subsecuta est, libido juncta luxuriae: prius enim
venter extenditur, et sic caetera membra concitantur. Manducavit enim populus, et bibit, et surrexerunt ludere
(Exod. XXXII). Loth amicus Dei in monte salvatus, et de tot millibus populi [0941A] solus justus inventus,
inebriatur a filiabus suis (Genes. XIX). Et licet illae putarent genus humanum defecisse, et hoc facerent
liberorum magis desiderio quam libidinis, tamen sciebant virum justum hoc nisi ebrium non esse facturum.
Denique quid fecerit ignoravit. Et quanquam voluntas non sit in crimine, error in culpa est. ITEM IN EADEM.
Innumerabilia sunt de scripturis responsa divina, quae gulam damnent, et simplices cibos praebeant. Verum quia
nunc non est propositum de jejuniis disputare, et universa exsequi sui est tituli et voluminis, haec sufficiant
pauca de pluribus. Alioquin ad exemplum horum poteris tibi ipsa colligere, quomodo et primus de paradiso
homo, ventri magis obediens quam Deo, in hanc lacrymarum dejectus [0941B] est vallem: et ipsum Dominum
Satanas fame tentaverit in deserto; et Apostolus clamitet: Esca ventri, et venter escis: Deus autem et hunc, et illas
destruet (I Cor. VI); et de luxuriosis: Quorum Deus venter est (Philipp. III). Id enim colit unusquisque quod
diligit. Ex quo sollicite providendum est, ut quos saturitas de paradiso expulit, reducat esuries. Quod si volueris
respondere, te nobili stirpe generatam, semper in deliciis, semper in plumis, non posse a vino et esculentioribus
cibis abstinere, nec his legibus vivere districtus, respondebo: Vive ergo lege tua, quae Dei non potes. Non quod
Deus universitatis creator et Dominus, intestinorum nostrorum rugitu, et inanitate ventris, pulmonumque
delectetur ardore: sed quod aliter pudicitia tuta [0941C] esse non possit. Job Deo charus, et testimonio ipsius
immaculatus et simplex, audi quid de diabolo suspicetur: Virtus ejus in lumbis, et potestas in umbilico (Job. XL).
Omnis igitur adversus viros diaboli virtus in lumbis est: omnis in umbilico contra feminas fortitudo. Vis scire ita
esse ut dicimus? Arripe exempla. Samson leone fortior, et saxo durior, et qui unus et nudus mille persecutus est
armatos, in Dalilae mollescit amplexibus (Judic. XVI). SEQUITUR POST PAUCA. Piget dicere quot quotidie
virgines ruant, quantas de suo gremio mater perdat Ecclesia, super quot sidera superbus inimicus ponat thronum
suum, quot petras excavet, et habitet coluber in foraminibus earum. Videas plerasque viduas, antequam nuptas,
infelicem conscientiam [0941D] mentita tantum veste protegere, quas nisi tumor uteri, et infantum prodiderit
vagitus, sanctas et castas se esse gloriantur, et erecta cervice, et ludentibus pedibus incedunt. Aliae vero
sterilitatem praebibunt, et necdum sati hominis homicidium faciunt. Nonnullae cum se senserint concepisse de
scelere, abortii venena meditantur, et frequenter etiam ipsae commortuae trium criminum reae ad inferos
perducuntur, homicidae sui, Christi adulterae, nec dum nati filii parricidae. Istae sunt quae solent dicere: Omnia
munda mundis, sufficit mihi conscientia mea. Cor mundum desiderat Deus: cur me abstineam a cibis, quos
creavit Deus ad utendum? Et si quando lepide et festive volunt vivere, ubi se mero ingurgitaverint, [0942A]
ebrietati sacrilegium copulantes, aiunt: Absit ut ego a Christi sanguine me abstineam. Hae sunt, quae per
publicum notabiliter incedunt, et furtivis oculorum nutibus adolescentium greges post se trahunt: quae semper
audiunt per prophetam: Facies meretricis facta est tibi (Jer. III). Nolo habeas consortium matronarum; nolo ad
nobilium domos accedas; nolo te frequenter videre, quod contemnens virgo esse voluisti. Neque vero earum te
tantum cupio declinare congressus, quae maritorum inflantur honoribus; quas eunuchorum greges sepiunt, et in
quarum vestibus attenuata in filum auri metalla texuntur: sed etiam eas fuge, quas viduas necessitas fecit. Sint
tibi sociae, quas jejunia tenuant, quibus pallor in facie est, quas probavit et vita; quae [0942B] quotidie in
cordibus suis canunt: Ubi pascis, ubi cubas in meridie? quae ex affectu dicunt: Cupio dissolvi et esse cum
Christo. Sit itaque tibi moderatus cibus, et nunquam venter expletus. Plures quippe sunt, quae cum vino sint
sobriae, ciborum largitate sunt ebriae. Ad orationem tibi nocte surgenti non indigestio ructum faciat, sed inanitas.
Crebrius lege, disce quamplurima. Tenenti codicem somnus obrepat, et cadentem faciem pagina sancta suscipiat.
Sint tibi quotidiana jejunia, et refectio satietatem fugiens. Nihil prodest biduo, triduoque transmisso vacuum
67

