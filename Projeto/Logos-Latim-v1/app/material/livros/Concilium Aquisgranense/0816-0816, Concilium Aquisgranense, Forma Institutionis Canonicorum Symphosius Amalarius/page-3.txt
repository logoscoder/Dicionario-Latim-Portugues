(Isa. LVIII). Isti quippe dum ordinantur, [0823B] primum de eorum conversatione episcopus verbum facit ad
populum. Deinde coram plebe tradit eis codicem apicum divinorum, ad verbum Dei annuntiandum. Qui autem
ad hujusmodi provehitur gradum, iste erit doctrina et libris imbutus, sensuumque ac verborum scientia
perornatus: ita ut distinctionibus sententiarum intelligat ubi finiatur junctura, ubi adhuc pendeat oratio, ubi
sententia extrema claudatur. Sicque expeditus vim pronuntiationis tenebit, ut ad intellectum omnium mentes
sensumque promoveat, discendo [discernendo] genera pronuntiationum, atque exprimendo proprios sententiarum
affectus: modo indicantis voce, modo dolentis, modo increpantis, modo exhortantis, sive his similia, secundum
genus propriae pronuntiationis, [0823C] in quo magis illa ambigua sententiarum adhibenda cognitio est. Multa
enim in Scripturis sunt, quae nisi proprio modo pronuntientur, in contrariam recidunt sententiam, sicuti est: Quis
accusabit adversus electos Dei? Deus qui justificat (Rom. VIII)? Quodque si confirmative non servato genere
pronuntiationis suae dicatur, magna perversitas oritur. Sic ergo pronuntiandum est, ac diceret: Deusne qui
justificat? subauditur, Non. Necesse est ergo in tantis rebus scientiae ingenium, quo proprie singula
convenienterque pronuntientur. Propterea et accentuum vim oportet lectorem scire, ut noverit in qua syllaba vox
protendatur pronuntiantis. Plerumque enim imperiti lectores in verborum accentibus errant, et solent irridere nos
imperitiae hi qui videntur [0823D] habere [hanc habere] notitiam, detrahentes, et jurantes penitus nos nescire
quod dicimus. Porro vox lectoris simplex erit et clara, ad omne pronuntiationis genus accommodata, plena succo
virili, agrestem et subrusticum effugiens sonum, non humilis, nec adeo sublimis, non fracta, non tenera, nihilque
femineum sonans, neque cum motu corporis, sed tantum cum gravitatis specie. (Isid., ibid. c. 13. ) Auribus enim
et cordi consulere debet lector, non oculis: ne potius ex seipso exspectatores magis quam auditores faciat. Vetus
opinio est, lectores pronuntiandi causa praecipuam curam vocis habuisse, ut exaudiri in tumultu possit. Unde et
dudum lectores praecones vel proclamatores vocabantur.

CAPUT IV. [0824A]
In ordine [Item Isidori de exorcistis. In ordine] et ministerio Ecclesiae decet esse exorcistas secundum
officia quae in templo Salomonis erant disposita; quaeque posterius sunt ab Esdra dispertita. Et invenimus eos
quos scilicet [ Deest scilicet] Esdras actores memorat templi, nunc [eos nunc] esse exorcistas in ecclesia Dei.
Fuerunt enim sub Esdra actores templi, servorum Salomonis filii, qui actum templi totius sub cura sua haberent,
ac [aut] sacris oblationibus deservirent. Et cum fuissent ex ordine et ministerio templi, longe fuerunt officio [ab
officio] altaris Dei: quia nec psalmistis, nec ostiariis, nec sacrorum servis attingere licebat ad munera altaris, nisi
tantummodo levitis. Quid ergo est? Nullam [0824B] aliam curam habebant actores templi, nisi ad sartatecta
facienda, ut [aut] quaecunque fuissent vexata in aedificio [aedificatione] templi, aut delapsa, per eosdem actores
de thesauris Dominicis reficerentur atque excolerentur. Ergo actores templi, exorcistae sunt in populo Dei.
Quomodo enim actor prudens et bonus scit quis sit domini sui census et omnis substantiae modus, et redigit apud
se totius possessionis instrumenta originaria: sic et exorcista redigit in suam diligentiam totius regni Domini
secreta, ut memoriae mandet de scripturarum sacramentis, unde exerceat [ Ms. add., scilicet] donum, quod illi est
a Spiritu sancto concessum, secundum Apostoli praeconium. Exorcistas enim memorat Apostolus, cum [0824C]
dicit: Nunquid omnes donationes habent sanationum (I Cor. XII)? Hi enim cum ordinantur, sicut ait canon
(Conc. Carthag. IV, Dist. 23. Exorcistarum), accipiunt de manu episcopi libellum, in quo scripti sunt exorcismi,
accipientes potestatem imponendi manus super energumenos, sive catechumenos, sive baptizatos [ Deest sive
baptizatos].

CAPUT V.
(Isid. Etymol. l. VII, c. 12. ) Acolythi [Item Isidori de acolythis. Acolythi] Graece, Latine ceroferarii
dicuntur a deportandis cereis, quando legendum est Evangelium, aut sacrificium offerendum. Tunc enim
accenduntur luminaria ab eis, et deportantur, non ad fugandas tenebras, dum sol eo tempore rutilet, sed ad
signum laetitiae demonstrandum: ut sub typo [0824D] luminis corporalis, illa lux ostendatur, de qua in
Evangelio legitur: Erat lux vera quae illuminat omnem hominem venientem in hunc mundum (Joan. I).

CAPUT VI.
(De offic. l. II, c. 10. ) Subdiaconi [Item Isidori de subdiaconis. Subdiaconi], qui apud Graecos
hypodiaconi vocantur, in Esdra inveniuntur, appellanturque ibi Nathinaei, id est, in humilitate Domino servientes
3

