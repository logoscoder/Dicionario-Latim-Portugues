CAPUT LXXIII.
(Ex eodem concilio, can. 11, 13, q. 8. ) Si quis episcopus, aut presbyter, aut quilibet regulae subjectus
Ecclesiae, praeter consilium et litteras episcoporum provinciae, et praecipue metropolitani, adierit imperatorem,
hunc reprobari et abjici oportere, non solum a communione, verum et ab honore cujus particeps videtur existere,
quia venerandi principis auribus molestiam tentavit inferre contra leges Ecclesiae. Si igitur adire principem
necessaria causa deposcit, hoc agatur cum tractatu et consilio metropolitani, [0880B] et caeterorum episcoporum
qui in eadem provincia commorantur. Qui etiam proficiscentem suis prosequantur epistolis.

CAPUT
(Ex eodem concilio, can. 12, 21, q. 5. ) Si quis a proprio episcopo presbyter aut diaconus, aut a synodo
fuerit episcopus forte damnatus, et imperatoris auribus molestus exstiterit, oportet ad majus episcoporum
converti concilium: et quae putaverint habere justa, plurimis episcopis suggerant, eorumque discussiones ac
judicia praestolentur. Si vero haec parvipendentes, molesti fuerint imperatori, hos nulla venia dignos esse, nec
locum satisfactionis habere, nec spem futurae restitutionis penitus opperiri dijudicamus.

CAPUT LXXV. [0880C]
(Ex concilio Laodicensi, tit. V, can. 6, dist. 46. )Quod non oporteat sacerdotes et clericos fenerantes
usuras, vel quae dicuntur sescupla, id est, et summam capitis et dimidium summae, percipere.

CAPUT LXXVI.
(Ex eodem concilio, can. 15. ) Quod non oporteat amplius praeter eos qui regulariter cantores existunt,
qui et de codice canunt, alios in pulpitum conscendere, et in ecclesia psallere.

CAPUT LXXVII.
(Ex eodem concilio, can. 20, dist. 93. ) Quod non oporteat diaconum coram presbytero sedere, sed
jussione presbyteri sedeat. Similiter autem et diaconus in honore habeatur ab obsequentibus, id est, [0880D]
subdiaconis, et omnibus clericis.

CAPUT LXXVIII.
(Ex eodem concilio, can. 25, dist. 93. ) Quod non oporteat subdiaconos panem dare, vel calicem
benedicere.

CAPUT LXXIX.
(Ex eodem concilio, can. 26, dist. 60. ) Quod hi qui non sunt ab episcopis ordinati, tam in ecclesiis,
quam in domibus, exorcizare non possint

35

