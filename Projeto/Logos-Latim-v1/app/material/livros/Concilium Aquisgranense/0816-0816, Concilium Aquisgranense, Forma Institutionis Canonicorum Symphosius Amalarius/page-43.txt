(Gregorii, Quales oporteat esse clericos. ) Clericus admonendus est, quatenus sic vivat, ut bonum
exemplum vitae suae saecularibus praebeat. Et in clerico, si quid juste reprehenditur, ex ejus vitio ipsa religionis
nostrae aestimatio gravatur. Clerici discant, ut quae a senioribus suis jubentur, impleant, ut humiliter [0892B]
eorum imperiis subjaceant, ut nec subjectio eos conterat, nec locus superior extollat. Clerici discant quomodo
ante occulti Arbitri oculos per humilitatem et obedientiam sua interiora componant, quatenus non cum reprobis
puniantur, sed cum electis aeterna praemia sortiantur. Admonendi sunt clerici, ut tanto circa se sollicitius vivant,
quanto eos aliena cura non implicat. Dicendum est clericis ne praepositorum suorum vitam temere judicent, si
quid eos fortasse agere reprehensibiliter vident: ne unde recte mala redarguunt, inde per elationis impulsum in
profundiora mergantur. Admonendi sunt clerici, ne cum culpam suorum praepositorum considerant, contra eos
audaciores fiant: sed sic eorum [0892C] prava apud semetipsos dijudicent, ut tamen divino timore constricti,
ferre sub eis jugum reverentiae non recusent: quia facta praepositorum, oris gladio ferienda non sunt, etiam cum
recte reprehendenda judicantur. Plerosque clericos, impudentiae vitio, non nisi increpatio dura compescit: quia
dum se delinquere nesciunt, necesse est ut a plurimis increpentur.

CAPUT CIII.
(Ejusdem Pastor. lib. III, admon. 5. ) Admonendi sunt subditi, ne praepositorum suorum vitam temere
judicent, si quid eos fortasse agere reprehensibiliter vident, ne unde recte mala redarguunt, inde per elationis
impulsum in profundiora mergantur. Admonendi sunt subditi, ne cum culpas praepositorum considerant, contra
eos audaciores fiant: sed sic, [0892D] si qua valde sunt eorum prava, apud semetipsos dijudicent, ut tamen
divino amore constricti, ferre sub eis jugum reverentiae non recusent. Quod melius ostendimus, si Davidis
factum ad medium deducamus. Saul quippe persecutor, cum ad purgandum ventrem speluncam fuisset ingressus,
illic cum viris suis David inerat, qui jam tam longo tempore persecutionis ejus mala tolerabat. Cumque eum viri
sui ad feriendum Saul accenderent, fregit eos reprehensionibus, quia manum mittere in christum Domini non
deberent. Qui tamen occulte surrexit, et oram chlamydis ejus abscidit (II Reg. XXIV). Quid per Saul, nisi mali
rectores? quid per David, nisi boni subditi designantur? Saulem igitur [0893A] ventrem purgare est, pravos
praepositos conceptam in corde malitiam usque ad opera miseri odoris ostendere, et cogitata apud se noxia factis
exterioribus exsequendo monstrare. David namque Saulem ferire metuit, quia piae subditorum mentes, ab omni
se peste obtrectationis abstinentes, praepositorum vitam nullo linguae gladio percutiunt, etiam cum de
imperfectione reprehendunt. Boni subditi, quando pro infirmitate sese abstinere vix possunt, ut extrema quaedam
atque exteriora praepositorum mala, sed tamen humiliter, loquantur, quasi oram chlamydis silenter incidunt.
Quia videlicet dum praelatae dignitati, saltem innoxie et latenter, derogant, quasi regis superpositi vestem secant.
Sed tamen ad semetipsos redeunt, seque vehementissime vel de tenuissima [0893B] verbi laceratione
reprehendunt. Unde bene et illic scriptum est: Post haec David percussit cor suum, eo quod abscidisset oram
chlamydis Saul (I Reg. XXIV). Facta quippe praepositorum oris gladio ferienda non sunt, etiam cum
reprehendenda judicantur. Si quando vero contra eos vel in minimis lingua labitur, necesse est ut per afflictionem
poenitentiae cor prematur, quatenus ad semetipsum redeat. Et cum quis praepositae potestati deliquerit, ejus
contra se judicium, a quo sibi praelata est, perhorrescat. Nam cum in praepositos delinquis, ejus ordinationi, qui
eos nobis praetulit, obviamus. Unde Moses, cum contra se, et Aaron conqueri populum cognovisset, ait: Nos
enim quid sumus? Nec contra nos est murmur vestrum, sed contra Dominum [0893C] (Exod. XVI). Admonendi
sunt benevoli subditi, ut sic alienis bonis congaudeant, quatenus habere et propria concupiscant: sic proximorum
facta diligendo laudent, ut ea etiam imitando multiplicent: ne si in hoc praesentis vitae stadio ad certamen alium
devoti fautores, sed pigri spectatores, adsistant, et post certamen sine bravio remaneant, qui nunc in certamine
non laborant: et tunc eorum palmas afflicti respiciant, in quorum nunc laboribus otiosi perdurant. Valde quippe
peccamus, si aliena bene gesta non diligimus: sed nihil mercedis agimus, si ea quae diligimus, in quantum
possumus, non imitamur. Dicendum est benevolis subditis, quia si imitari bona minime festinant, quae laudantes
approbant, sic eis virtutum sanctitas sicut stultis spectatoribus [0893D] ludicrarum artium vanitas placet. Illi
namque aurigarum ac histrionum gesta favoribus efferunt: nec tamen tales esse desiderant, quales illos
conspiciunt esse quos laudant. Mirantur eos placita egisse, sed tamen devitant similiter placere. Dicendum est
benevolis subditis, ut cum proximorum facta conspiciunt, ad suum cor redeant: et de alienis actibus non
praesumant, ne bona laudent et agere recusent. Gravius quippe extrema ultione feriendi sunt, quibus placuit quod
imitari noluerunt.

CAPUT CIV.

43

