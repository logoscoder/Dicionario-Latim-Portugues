quo per humilitatem decrescat, non intumescat fastigio. Oportet ergo episcopum irreprehensibilem esse (I Tim.
III). Id ipsum quoque ad Titum: Si quis est sine crimine (Tit. I). Omnes virtutes in uno sermone comprehendit, et
pene rem contra naturam exigit. Si enim omne peccatum, etiam in otioso verbo, reprehensione dignum est, quis
ille, qui absque peccato, id est, sine reprehensione, versetur in mundo? Sed futurus pastor Ecclesiae talis eligitur,
ad cujus comparationem recte grex caeteri nominentur. Definiunt rhetores oratorem qui sit vir bonus, dicendi
peritus. Ante vita quam lingua [sic lingua] irreprehensibilis quaeritur, ut doctus merito suscipiatur. Perdit enim
auctoritatem dicendi, cujus [0835A] sermo opere destruitur. Unius uxoris virum. Certe de baptizatis apostoli
sermo est, nemo dubitet. Sobrium, prudentem, ornatum, hospitalem, doctorem, pudicum, etc. Sacerdotes qui
ministrant in templo Dei, prohibentur vinum et siceram bibere, ne crapula et ebrietate aggraventur corda eorum
(Levit. X): et ut sensus officium exhibens Deo, vigeat semper et tenuis sit. Quod autem infert, prudentem,
excludit eos qui sub nomine simplicitatis excusant stultitiam sacerdotum. Nisi enim cerebrum sanum fuerit,
omnia membra in vitio erunt. Ornatum. Qui vitia non habet, irreprehensibilis appellatur, qui virtutibus pollet,
ornatus est; possumus et aliud intelligere ex hoc verbo, juxta illud Tullii: Caput est artis, decere quid facias. Sunt
enim quidam [0835B] ignorantes mensuram suam, et tantae stoliditatis ac vecordiae, ut et in motu, et in incessu,
et in habitu, et in sermone communi, risum spectantibus tribuant; et quasi intelligentes quid sit ornatus, comunt
se vestibus et munditiis corporis, et lautiotis mensae epulas parant, cum omnis istiusmodi ornatus et cultus
sordibus foedior sit. Quod autem doctrina a sacerdotibus expetatur, et veteris praecepta sunt legis, et ad Titum
plenius scribitur (Tit. I). Innocens enim et absque sermone conversatio, quantum exemplo prodest, tantum
silentio nocet. Nam latratu canum, baculoque pastoris, luporum rabies deterrenda est. Non vinolentum, non
percussorem. Virtutibus vitia opposuit. Didicimus [dicimus], quales esse debeamus: discamus quales [0835C]
non esse debeant sacerdotes. Vinolentia, scurronum est et comessatorum: venterque mero aestuans, cito
despumat in libidines. In vino luxuria, in luxuria voluptas, in voluptate impudicitia est. Qui luxuriatur, vivens
mortuus est: ergo qui inebriatur, et mortuus et sepultus est. Noe ad unius horae ebrietatem nudavit femora sua,
quae per sexcentos annos sobrietate contexerat (Gen. IX). Loth per temulentiam nesciens libidini miscet
incestum: et quem Sodoma non vicerat, vina vicerunt (Gen. XIX). Percussorem autem episcopum ille
condemnat, qui dorsum posuit ad flagella, et maledictus non remaledixit. Sed modestum. Duobus malis unum
opposuit bonum, ut temulentia et ira modestia refraenentur. Non litigiosum, non avarum. Nihil enim impudentius
[0835D] arrogantia rusticorum [ Deest rusticorum], qui garrulitatem auctoritatem putant, et parati semper ad
lites, in subjectum sibi gregem tumidis sermonibus tonant. Avaritiam in sacerdote vitandam et Samuel docet,
nihil coram populo eripuisse se cuiquam probans (I Reg. XII): et apostolorum paupertas, qui refrigeria
sumptuum a fratribus accipiebant, et praeter victum atque vestitum, nihil se aliud nec habere, nec velle
gloriabantur. Quam ad Timotheum avaritiam, ad Titum turpis lucri cupiditatem apertissime notat (Tit. I).
Domum suam bene regentem. Non ut opes augeat, non ut regias paret epulas, non ut caelatas patinas [pateras]
struat, non ut phasides aves lentis vaporibus coquat, qui ad ossa perveniant, [0836A] et superficiem carnium non
dissolvant artifici temperamento: sed ut quod populo praecepturus est, prius a domesticis exigat. Filios habentem
subditos cum omni castitate. Ne scilicet incontinentes imitentur filios Heli, qui in vestibulo templi cum
mulieribus dormiebant (I Reg. II). Non neophytum, ne in superbiam elatus, in judicium incidat diaboli. Heri
catechumenus, hodie pontifex; heri in amphitheatro, hodie in ecclesia; vespere in circo, mane in altari; dudum
fautor histrionum, nunc virginum consecrator. Quod autem ait, ne in superbiam elatus, in judicium incidat
diaboli, quis non exemplo verum probet? Ignorat momentaneus sacerdos humilitatem et mansuetudinem
rusticorum, ignorat blanditias Christianas, nescit seipsum contemnere. De dignitate [0836B] transfertur ad
dignitatem. Non jejunavit, non flevit, non mores suos saepe reprehendit, et assidua meditatione correxit. Non
substantiam pauperibus erogavit. De cathedra quodam modo ducitur ad cathedram, id est de superbia ad
superbiam. Judicium autem et ruina diaboli nulli dubium quin arrogantia sit. Incidunt in eam, qui in puncto
horae, necdum discipuli, jam magistri sunt. Oportet autem eum et testimonium habere bonum ab his qui foris
sunt. Quale principium, talis et clausula. Qui irreprehensibilis est, non solum a domesticis, sed et ab alienis
consono ore laudatur. Alieni extra Ecclesiam sunt Judaei, haeretici, atque gentiles. Talis ergo sit pontifex Christi,
ut qui religioni detrahunt, vitae ejus detrahere non audeant. Hos in sacerdotibus eligendis [0836C] canones
observare oportet.

CAPUT XII.
(S. Aug. lib. ad pastores. ) Qui pastorum [Augustini de Pastoribus. Qui pastorum] nomina audire
volunt, et pastorum officium implere nolunt, quid ad eos per prophetam dicatur, sicut lectum audivimus,
recenseamus. Audite vos cum intentione, audiamus nos cum tremore. Et factum est verbum Domini, inquit
Ezechiel, ad me dicens: Fili hominis, propheta super pastores Israel, et dic ad pastores Israel (Ezech. XXXIV).
Hanc lectionem modo, cum legeretur, audivimus: hinc cum vestra sanctitate aliquid loqui decrevimus. Adjuvabit
ipse ut vera dicamus, si non nostra dicamus. Nam si nostra dixerimus, pastores erimus pascentes nos, non oves.
9

