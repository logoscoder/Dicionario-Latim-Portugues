quietis et religionis attrahere et provocare dignatus est. Cogitate jugiter unde exiistis, et ubi pervenire meruistis.
Reliquistis fideliter mundi tenebras, et lucem Christi feliciter videre coepistis. Contempsistis libidinis incendium,
et ad castitatis refrigerium pervenistis. Respuistis gulam, et abstinentiam elegistis. Respuistis avaritiam atque
luxuriam, et castitatem vel misericordiam tenuistis. Et quamvis [0950C] vobis usque ad exitum vitae non desit
pugna, tamen, Deo donante, securi sumus de vestra victoria. Sed rogo vos, venerabiles filiae, ut quanto estis
securae de praeteritis, tanto sitis sollicitae de futuris. Omnia enim crimina vel peccata cito ad nos revertuntur, si
non quotidie bonis operibus expugnentur. Audite apostolum Petrum dicentem: Sobriae estote, et vigilate, quia
adversarius vester diabolus, tanquam leo rugiens, aliquid devorare quaerens circuit (I Petr. V). Quandiu in hoc
corpore vivimus, die nocteque, Christo adjutore vel duce, contra diabolum repugnemus. Sunt enim aliquae, quod
pejus est, negligentes et tepidae, quae de solo Christianitatis vocabule gloriantur, et putant quod illis sufficiat
vestem mutasse, et [0950D] religionis tantum habitum suscepisse: nescientes illud propheticum: Fili, accedens
ad servitutem Dei, sta in justitia et timore, et praepara animam tuam ad tentationem (Eccli. II). Nec sententiam
Psalmistae considerantes: Propter verba labiorum tuorum ego custodivi vias duras (Psal. XVI). Et illud quod
Apostolus dixit: Per multas tribulationes oportet nos intrare in regnum coelorum (Act. XIV). Vestes enim
saeculares deponere et religiosas assumere unius horae momento possumus; mores vero bonos jugiter retinere,
vel contra malas dulcesque voluptates saeculi hujus, quandiu vivimus, Christo adjutore, laborare debemus: quia
non qui coeperit, sed qui perseveraverit usque in finem hic salvus erit. In primis ergo omnis anima, quae
religionem servare desiderat, [0951A] gulae concupiscentiam vincere, et ebrietatem vitare, tota fidei virtute
contendat: et ita temperatum convivium, mensamque mediocrem habere studeat, ut caro illius nec nimietate
abstinentiae debilitetur, nec per deliciarum abundantiam ad luxuriam provocetur. Deinde abjecta superbia, cui
Deus resistit, profundae humilitatis jaciat fundamentum: invidiam velut vipereum venenum detestetur ac fugiat,
linguam refraenet, detractionem quasi venenum respuat, verba otiosa nec ipsa proferat, nec ab aliis prolata
auribus suis libenter admittat. Vestimentorum habitum nec nimis abjectum, nec notabiliter pomposum, aut
periculose elegantem habere consuescat. Lectionem aut ipsa frequentius legat, aut legentis verba tota pectoris
aviditate suscipiat. De [0951B] divinis Scripturarum fontibus jugiter aquam salutis hauriat: illam utique, de qua
Dominus dicit: Qui credit in me, flumina de ventre ejus fluent aquae vivae (Joan. VII). De paradisi etiam
floribus, hoc est sanctarum Scripturarum sensibus, anima sancta se jugiter ornare contendat. Ex ipsis pretiosas
margaritas auribus suis indesinenter appendat: ex ipsis annulos, et dextralia, dum exercet opera bona, sibi
componat. Ibi vulnerum medicamenta, ibi castitatis aromata, ibi compunctionis holocausta requirat. Quae vero
religionem immaculato corde et puro corpore conservare desiderat, aut nunquam in publicum, aut certe non nisi
pro grandi et ineffabili necessitate procedat. Nolite, quaeso vos, nolite quibuscunque aut occasionem dare, aut
familiaritatem tribuere. Quae [0951C] vero libidinem, Christo adjuvante, desiderat vincere, familiaritatem debet
refugere: et quae indignam familiaritatem non spreverit, aut se aut alium cito perdet. Sed forte dicit aliqua, ideo
familiaritatem non fugio, quia volo habere quod vincam, et adversarium meum cupio tenere captivum. Vide ne
contra te adversarius incipiat rebellare, vide ne te ducat captivitas ista captivam. Audi Apostolum dicentem:
Fugite fornicationem (I Cor. V). Contra reliqua vitia oportet nos omni virtute resistere: contra libidinem vero,
non expedit repugnare, sed fugere. Esto ergo libidinis fugitiva, si vis esse castitatis pugnatrix egregia. Sed quod
dixi diligenter attendite. Quando sola aliqua libidinis stimulis incitatur, Christo adjuvante, repugnet quantum
praevalet contra [0951D] se, quia non habet quo possit fugere. Quando vero per alterius sodalitatem,
opportunitatem voluptatis diabolus subministrat, ipsam familiaritatem, quantum praevalet, ut diximus, anima
sancta refugiat. Sed ut haec omnia servare possimus, abstinentiam rationabilem teneamus, quia vera est illius
sanctissimi viri sententia: Prout continueris ventrem, ita et venenosos motus ejus. Humilitatem etiam veram
quantum possumus conservemus. Non enim diu carnis integritas servatur, ubi animus superbiae tumore
corrumpitur, praecipue si iracundiae flamma frequentius surgit, castitatis et virginitatis flores cito consumit.
Casta enim et Deo devota anima, non solum extraneorum, sed etiam parentum [0952A] suorum familiaritatem
habere non debet. Si enim vasa, quae ecclesiae offeruntur, ut in sacrosanctis altaribus ponantur, sancta ab
omnibus appellantur, et nefas est ut de ecclesia postmodum in domum laicam revocentur, aut usibus humanis
aptentur: putas qualem dignitatem apud Deum habet anima ad ejus imaginem procreata? Sicut ergo vasa sancta
humanis usibus servitura nec possunt, nec debent de ecclesia revocari, sic religiosam quampiam non oportet, non
decet, non expedit, parentum suorum multis obligationibus implicari, aut quorumcunque extraneorum perniciosa
familiaritate constringi. Illud ante omnia admoneo, ut aemulationis malum, quasi venenum vipereum fugiatis, et
ita inter vos charitatis dulcedinem conservetis, ut vobis invicem [0952B] per sancta colloquia medicamenta
spiritalia praeparetis. Sunt enim, quod pejus est, aliquae quae quando se pariter jungunt, magis sibi detrahendo
vel contra praepositas murmurando, vulnera faciunt, quam spiritalia medicamenta componunt. Vos vero, sanctae
ac venerabiles filiae, si aliquam videtis pusillanimem, consolationem impendite: si superbientem, humilitatis
medicamentum apponite: si iracundam videritis, refrigerium patientiae ministrate. Si nobiles natae estis, magis
de religionis humilitate, quam de saeculi dignitate gaudete. Tenete ergo firmiter manus in aratro, et nolite
respicere retro. Memento te uxoris Loth, quae retro respiciens versa est in statuam salis. Nunquam juramentum,
nunquam maledictum de virginis ore procedat. Non solum [0952C] enim corpora, sed etiam corda vestra omni
sollicitudine custodite, propter illud quod scriptum est: Omni custodia serva cor tuum (Prov. IV). Et illud quod
72

