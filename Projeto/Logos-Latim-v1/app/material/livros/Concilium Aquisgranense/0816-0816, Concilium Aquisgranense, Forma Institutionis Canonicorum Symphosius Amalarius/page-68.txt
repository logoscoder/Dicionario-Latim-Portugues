portare ventrem, si pariter obruatur, si compensetur saturitate jejunium. Illico mens repleta torpescit, et irrigata
humus spinas libidinum germinat. Si quando senseris exteriorem [0942C] hominem florem adolescentiae
suspirare, et accepto cibo, cum te in lectulo compositam dulcis libidinum pompa concusserit, arripe scutum fidei,
in quo ignitae diaboli exstinguuntur sagittae. Omnes adulterantes, quasi clibanus corda eorum. SEQUITUR IN
EADEM. Difficile est humanam animam aliquid non amare; et necesse est ut in quoscunque mens nostra
trahatur affectus, carnis amor spiritus amore superetur. Desiderium desiderio restinguitur, quidquid inde
minuitur, hic crescit. Quin potius semper ingemina: Super lectulum meum in noctibus quaesivi quem dilexit
anima mea (Cant. III). Mortificate igitur, ait Apostolus, membra vestra quae sunt super terram (Coloss. III); unde
et ipse confidenter aiebat: Vivo autem, jam non ego, vivit vero in me Christus (Galat. II). [0942D] Esto cicada
noctium. Lava per singulas noctes lectum tuum, lacrymis stratum tuum riga. Vigila, et fias sicut passer in
solitudine. Psalle spiritu, psalle et sensu. Benedic, anima, Domino; et ne obliviscaris omnes retributiones ejus qui
propitiatur cunctis iniquitatibus tuis, qui sanat omnes infirmitates tuas, et redimit ex corruptione vitam tuam.
Illud quoque tibi vitandum est cautius, ne vanae gloriae ardore capiaris. Quomodo, inquit Jesus, potestis credere
gloriam ab hominibus accipientes (Joan. V)? Vide quale malum sit, quod qui habuerit, non potest credere. Nos
vero dicamus: Quoniam gloriatio mea tu es (Psal. III); et, Qui gloriatur, in Domino glorietur (II Cor. X); et, Si
adhuc hominibus [0943A] placerem, Christi servus non essem (Galat. I): et, Mihi autem absit gloriari, nisi in
cruce Domini nostri Jesu Christi, per quem mihi mundus crucifixus est, et ego mundo (Galat. VI); et illud, In te
laudabimur tota die; In Domino laudabitur anima mea (Psal. XLIII). Cum facis eleemosynam, Deus solus videat,
cum jejunas laeta sit facies tua. Vestis nec satis munda, nec sordida. ET MOX. Nec satis religiosa velis videri,
nec plus humilis quam necesse est, ne gloriam fugiendo quaeras. Plures enim paupertatis, misericordiae atque
jejunii arbitros declinantes, hoc ipso cupiunt placere, quod placere contemnunt, et mirum in modum laus dum
vitatur appetitur. Sunt quippe nonnullae exterminantes facies suas, ut pareant hominibus jejunantes, [0943B]
quae statim ut aliquem viderint, ingemiscunt, demittunt supercilium, et operta facie, vix unum oculum liberant ad
videndum: vestis pulla, cingulum sacceum et sordidis manibus pedibusque, venter solus, quia videri non potest,
aestuat cibo. His quotidie psalmus ille canitur: Dominus dissipabit ossa hominum sibi placentium (Psal. LII).
ITEM IBI. Post haec quanquam Apostolus semper orare nos jubeat, et sanctis etiam ipse somnus oratio sit,
tamen diversas orandi horas debemus habere, ut si forte aliquo fuerimus opere detenti, ipsum nos ad officium
tempus admoneat. Horam tertiam, sextam, nonam, diluculum quoque et vesperam, nemo est. qui nesciat. Nec
cibi sumantur, nisi oratione praemissa: nec recedatur a mensa, nisi referatur Creatori gratia. [0943C] Noctibus
bis terque surgendum, revolvenda quae de Scripturis memoriter retinemus. Ad omnem actum, ad omnem
incessum manus pingat crucem. Nulli detrahas, nec adversus filium matris tuae ponas scandalum. Nec si biduo
jejunaveris, putes te non jejunantibus esse meliorem. Tu jejunas et irasceris: ille comedit, et fronte blanditur. Tu
vexationem mentis, et ventris esuriem rixando digeris: ille moderatius alitur, et Deo gratias agit. Unde quotidie
clamat Isaias: Non tale jejunium elegit, dicit Dominus. In diebus jejuniorum vestrorum inveniuntur voluntates
vestrae (Isa. LVIII). Nec illarum tibi exempla proponas, quae carnis curam facientes, possessionum reditus et
quotidianas domus impensas supputant. Nec dicas. Illa et illa suis rebus fruitur, honoratur ab [0943D]
hominibus; fratres ad eam conveniunt, et sorores: nunquid ideo virgo esse desiit? Primum dubium est an virgo sit
talis: non enim quomodo videt homo, videt Deus: homo videt in facie; Deus autem in corde. Dehinc etiamsi
corpore virgo est, an spiritu virgo sit nescio. Apostolus autem ita virginem definivit, ut sit sancta corpore et
spiritu (I Cor. VII). Haec omnia, quae digessimus, dura videbuntur ei, quae non amat Christum. Qui autem
omnem saeculi pompam pro purgamento habuerit, et vana duxerit universa sub sole, ut Christum lucrifaciat, qui
commortuus est Domino suo, et consurrexit, et crucifixit carnem cum vitiis, et concupiscentiis, libere
proclamabit: Quis nos separabit a charitate [0944A] Christi? An tribulatio? an angustia? an persecutio? an
fames? an nuditas? an periculum? an gladius? Et iterum: Certus sum quia neque mors, neque vita, neque angelus,
neque principatus, neque potestates, neque instantia, neque futura, neque fortitudo, neque excelsum, neque
profundum, neque alia creatura poterit nos separare a charitate Dei, quae est in Christo Jesu Domino nostro.
Habeto in mente quomodo in Apocalypsi in virginitate permanentes laudantur. Virgines, inquit Joannes,
permanserunt. Hi sunt qui sequuntur agnum quocunque vadit (Apoc. IV). Quotiescunque te vana saeculi
delectaverit ambitio, quoties in mundo aliquid videris gloriosum, ad paradisum mente transgredere. Esse incipe
quod futura es, et audies a sponso tuo: Pone me sicut [0944B] umbraculum in corde tuo, sicut signaculum in
brachio tuo, et opere pariter, ac mente munita, clamabis et dices: Aquae multae non potuerunt exstinguere
charitatem, et flumina non operiant illam (Cant. VIII).

CAPUT II.
( Ejusdem Hieronymi ad Demetriadem. ) Unum illud tibi, nata Deo, praeque omnibus unum praedicam,
et repetens iterumque, iterumque monebo, ut animum tuum sacrae lectionis amore occupes, nec in bona terra
pectoris tui sementem lolii, avenarumque suscipias, ne dormiente patrefamilias, inimicus homo zizania
68

