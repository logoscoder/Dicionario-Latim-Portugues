CAPUT III.
( Ejusdem, ex epistola ad Furiam. ) Arripe, quaeso, occasionem, et fac de necessitate virtutem. Non
quaeruntur in Christianis initia, sed finis. Paulus male coepit, sed bene finivit. Judae laudantur exordia, sed finis
proditione damnatur. Meretrix illa in Evangelio baptizata, lacrymis suis et crine, quo multos ante deceperat,
pedes Domini tergens salvata est. Non habuit crispantes mitras, nec stridentes calceolos, nec orbes stibio
fuliginatos, quanto foedior, tanto pulchrior. Vidua quae marito placere desivit, et juxta Apostolum vere vidua est,
nihil habet necessarium, nisi perseverantiam. Ardentes [0946D] diaboli sagittae jejuniorum et vigiliarum rigore
restinguendae sunt. Aut loquendum nobis est ut vestiti sumus, aut vestiendum ut loquimur. Quid aliud
pollicemur, et aliud ostendimus? Lingua personat castitatem, et totum corpus profert impudicitiam. Hoc quantum
ad habitum pertinet et ornatum. Caeterum vidua quae in deliciis est (non est meum, sed Apostoli), vivens mortua
est (I Tim. V). Quid sibi vult hoc quod ait, vivens mortua est? Vivere quidem videtur ignorantibus, et non esse
peccato mortua: sed Christo, quem secreta non fallunt, mortua est. Apostolus macerat corpus suum, et animae
subjicit imperio, ne quod aliis praecipit, ipse non servet: et [0947A] adolescentula fervente cibis corpore, de
castitate secura est? Neque vero haec dicens condemno cibos, quos Dominus creavit ad utendum cum gratiarum
actione, sed juvenibus, et puellis incentiva assero esse voluptatum. Non Aetnaei ignes, non Vulcania tellus, non
Vesuvius et Olympus tantis ardoribus aestuant, ut juveniles medullae vino plenae, et dapibus inflammatae.
Grandis ergo virtutis est, et sollicitae diligentiae superare quod nata sis, in carne non carnaliter vivere, tecum
pugnare quotidie, et inclusum hostem Argi, ut fabulae ferunt, centum oculis observare. Primum igitur, si
stomachi firmitas patitur, donec puellares annos transeas, aquam in potu sume, quae natura frigidissima est: aut
si hoc imbecillitas prohibet, audi cum Timotheo: Vino modico [0947B] utere propter stomachum, et frequentes
tuas infirmitates (I Tim. V). Deinde in ipsis cibis calida quaeque devita. Non solum de carnibus loquor, super
quibus vas electionis profert sententiam: Bonum est non manducare carnem, et non bibere vinum (Rom. XIV):
sed etiam in ipsis leguminibus inflantia quaeque et gravida declinanda sunt. Nihil ita scias conducere Christianis
adolescentibus, ut esum olerum. Unde et in alio loco: Qui infirmus est, ait, olera manducet (Rom. XIV):
ardorque corporum frigidioribus epulis temperandus est. Nihil sic inflammat corpora, aut titillat membra
genitalia, sicut indigestus cibus ructusque convulsus. Malo apud te, filia, verecundia parumper, quam causa
periclitari. Quidquid seminarium voluptatis est venenum puta. Parcus [0947C] cibus et venter semper esuriens
triduanis jejuniis praeferatur. Et multo melius est quotidie parum, quam raro satis sumere. Pluvia illa optima est
quae sensim descendit in terram: subitus et nimius imber in praeceps arva subvertit. Quando comedis, cogita
quod statim tibi orandum, illico et legendum sit. De Scripturis sanctis habeto fixum versuum numerum: istud
pensum Domino tuo redde. Nec ante quieti membra concedas, quam calathum pectoris tui hoc subtegmine
impleveris. Post Scripturas sanctas, doctorum hominum tractatus lege eorum duntaxat, quorum fides nota est.
Amorem monilium, atque gemmarum, sericarumque vestium transfer ad scientiam Scripturarum. Fac tibi amicos
de inimico mammona, qui te recipiant in aeterna tabernacula. Juvenum fuge [0947D] consortia: comatulos,
comptos atque lascivos domus tuae tecta non videant. Cantor pellatur, ut noxius. Fidicinas, et psaltrias, et
istiusmodi chorum diaboli, quasi mortifera sirenarum carmina proturba ex aedibus tuis. Noli in publicum subinde
procedere. Pessimae consuetudinis est, cum fragilis sexus et imbecilla aetas suo abutitur arbitrio, et putat licere
quod libet. Omnia quidem licent, sed non omnia expediunt.

CAPUT IV.
( Excerptum ex epistola Caecilii Cypriani, de Habitu virginum. ) Nunc nobis, inquit, ad virgines sermo
est, quarum quo sublimior gloria est, major et cura est. Flos est ille ecclesiastici germinis, decus atque
ornamentum gratiae spiritalis, laeta indoles, laudis [0948A] et honoris opus integrum et incorruptum, Dei imago
respondens ad sanctimoniam Domini, illustrior portio gregis Christi. Gaudet per illas, atque in illis largiter floret
ecclesiae matris gloriosa fecunditas: quantoque plus copiosa virginitas numero suo addit, tanto plus gaudium
matris augescit. Ad has loquimur, has adhortamur affectione potius quam potestate. Ut quae se Christo
dicaverint, et a carnali concupiscentia recedentes, tam carne quam mente se Deo voverint, consumment opus
suum magno praemio destinatum: nec ornari jam aut placere cuiquam nisi Domino suo studeant, a quo et
mercedem virginitatis exspectant. SEQUITUR. Quod si Christum continentia sequitur, et regno Dei virginitas
destinatur, quid est illis cum terreno cultu, et cum ornamentis, quibus dum hominibus [0948B] placere gestiunt,
Deum offendunt, non cogitantes esse praedictum: Qui hominibus placent, confusi sunt, quoniam Deus nihili fecit
illos (Psal. LII)? et Paulum quoque gloriose et sublimiter praedicasse: Si hominibus placere vellem, Christi
servus non essem (Galat. I)? Continentia vero et pudicitia non in sola carnis integritate consistit, sed etiam in
70

