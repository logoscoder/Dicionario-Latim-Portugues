autem nominatum a sidere quod Vesper vocatur, et decidente sole exoritur. De quo propheta dicit: Et vesperum
super filios hominum prodire facis (Job. XXXVIII).

CAPUT
(Isid. ibid., c. 21. ) De Completis autem celebrandis, id etiam in Patrum invenitur exemplis, David
propheta dicente: Si ascendero in lectum strati mei, si dedero somnum oculis meis, et palpebris meis
dormitationem, [0923A] et requiem temporibus meis, donec inveniam locum Domino, tabernaculum Deo Jacob
(Psal. CXXXI). Quis non stupeat tantam in Dei amore animi devotionem, ut somnum sibi, sine quo utique
corpora humana deficiunt, penitus interdixerit, donec locum ac templum Domino fabricandum in pectore suo rex
et propheta reperiret? Quae res nos debet fortiter admonere, ut si ipsi locus Domini esse volumus, et
tabernaculum ejus aut templum cupimus haberi, in quantum possumus, exempla sanctorum imitemur, ne de
nobis dicatur quod legitur: Dormierunt somnum suum et nihil invenerunt omnes viri divitiarum in manibus suis
(Psal. LXXV).

CAPUT CXXIX.
[0923B] Antiqua est vigiliarum devotio, familiare bonum omnibus sanctis (Isid. ibid., c. 22). Isaias
denique propheta exclamat ad Dominum, dicens: De nocte vigilat spiritus meus ad te, Deus, quia lux praecepta
tua sunt super terram (Isai. XXVI). Item David, et regio et prophetico sanctificatus unguento, ita canit: Media
nocte surgebam ad confitendum tibi super judicia justitiae tuae (Psal. CXVIII). Hoc namque tempore vastator
angelus transiens, primogenita Aegyptiorum perculsit (Exod. XII). Unde et nos vigilare oportet, ne periculo
Aegyptiorum admisceamur. Iisdem etiam horis venturum se esse in Evangelio Salvator asseruit. Unde ad
vigilandum auditores suos exsuscitans, dicit: Beati servi illi, quos cum venerit Dominus, invenerit vigilantes. Et
si vespertina, [0923C] inquit, hora venerit, et si media nocte, et si galli cantu, et invenerit eos vigilantes, beati
sunt servi illi: itaque et vos estote parati, quia nescitis qua hora Filius hominis venturus est (Matth. XXIV; Luc.
XII). Siquidem nec verbis solum docuit vigilias, sed etiam confirmavit exemplo. Nam testatur Evangelium, quia
erat Jesus pernoctans in oratione Dei (Luc. VI). Paulus quoque et Silas in custodia publica, circa medium noctis
orantes, hymnum audientibus cunctis dixisse memorantur, ubi repente terrae motu facto, et concussis carceris
fundamentis, et januae sponte apertae, et omnium vincula sunt soluta (Act. XIV). Unde oportet his horis
psallendi orandique frequentiam nos in sanctis habere officiis, finemque nostrum, vel si advenerit, sub tali actu
exspectare [0923D] securi. Est autem quoddam genus haereticorum superfluas aestimantium sacras vigilias, et
spiritali operi infructuosas, dicentium jura temerari divina, qui noctem fecit ad requiem, sicut diem ad laborem.
Qui haeretici Graeco sermone Nyctages, Hoc est, somniculosi vocantur.

CAPUT CXXX.
(Isid., ibid., c. 23) De matutinorum antiquitate et auctoritate testis est idem David propheta, dicens: In
matutinis meditabor in te, quia fuisti adjutor meus (Psal. LXII): et alibi: Praevenerunt oculi mei ad te diluculo, ut
meditarer eloquia tua (Psal. CXVIII). Cassianus autem dicit (De institut. caenob., l. III, cap. 4), matutinae
solemnitatis officium, novo adhuc [0924A] tempore institutum, primitus in Bethleem monasterio ubi Dominus
noster Jesus Christus pro redemptione humanae salutis ex Virgine nasci dignatus est: sicque ex illo per
universum mundum ejusdem celebrationis invaluit consuetudo. Diluculo autem proinde oratur, quod resurrectio
Christi celebretur. Matutina autem luce radiante, Dominus et Salvator noster ab inferis resurrexit, quando coepit
oriri fidelibus lux, quae moriente Christo occiderat peccatoribus. Siquidem et eodem tempore cunctis spes
futurae resurrectionis creditur, cum omnes justi ab hac temporali morte, quasi a sopore somni resurgentes,
evigilabunt.

CAPUT CXXXI.
Studeant summopere canonici praedictas horas [0924B] vigilantissima cura custodire, et in his divinum
officium humiliter ac devote persolvere. Mox enim ut auditum fuerit signum, festinato omnes ad ecclesiam
59

