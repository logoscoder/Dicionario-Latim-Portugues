autem diversitas, quae accessit ex vitio, divino judicio dispensatur: ut quia omnis homo aeque stare non valet,
alter regatur ab altero. Unde cuncti qui praesunt, non in se potestatem debent ordinis, sed aequalitatem pensare
conditionis: nec praeesse hominibus gaudeant, sed prodesse. Quam videlicet potentiam bene regit, qui et tenere
illam noverit, et impugnare. Bene hanc regit, qui scit per illam super culpas erigi, scit et cum illa caeteris
[0854C] aequalitate componi. Quam tamen potestatem recte dispensat, qui sollicite noverit, et sumere ex illa
quod adjuvat, et expugnare quod tentat: et aequalem se cum illa caeteris cernere, et tamen se peccantibus zelo
ultionis anteferre. Praedicator quisque studeat ut minas potentium ratiocinatione mitiget; et oppressorum
angustias, quantum praevalet, ope levet: ut foris resistentibus opponat patientiam, et intus superbientibus
exhibeat cum patientia disciplinam; ut erga errata subditorum sic mansuetudo zelum temperet, quatenus a
justitiae studio non enervet: sic ad ultionem zelus ferveat, ne tamen pietatis limitem fervendo transcendat.
Rectoris officium esse debet, ut ingratos beneficiis ad amorem [0854D] provocet, ut gratos quoque ministeriis in
amore servet: ut proximorum mala, cum corrigere non valet, taceat: et quaecunque corrigi loquendo possunt,
silentium consensum esse pertimescat.

CAPUT XXII.
(Isidori lib. III, Sentent., c. 42. ) Qui praeficitur [Item Isidori de humilitate praepositorum, Qui
praeficitur, etc. ] ad regimen, taliter erga disciplinam subditorum praestare se debet, ut non solum auctoritate,
verum etiam humilitate clarescat. Sed tamen ita erit in eo virtus humilitatis, ne dissolvatur vita subditorum in
vitiis: atque ita auctoritas aderit potestatis, ne per tumorem cordis severitas existat immoderationis. Haec est in
Dei sacerdotibus vera discretio, [0855A] qua nec per libertatem superbi, nec per humilitatem fiunt remissi. Hinc
est quod sancti cum multa constantia redarguerunt etiam principum vitia: in quibus cum summa esset humilitas,
loco tamen necessario libere transgressores justitiae increpabant. Aliquando etiam subditis nos oportet animo
esse humiliores, quoniam facta subditorum judicantur a nobis, nostra vero Deus judicat. Agnoscat episcopus
servum se esse plebis, non dominum. Verum haec charitas, non conditio exigit.

CAPUT XXIII.
(Ejusdem lib. III, Sent. cap. 43. ) Non omnibus [Item Isidori de doctrinae discretione, Non omnibus]
una eademque doctrina est adhibenda, sed pro qualitate morum, diversa exhortatio erit doctorum. Nam quosdam
[0855B] increpatio dura, quosdam vero exhortatio corrigit blanda. Sicut periti medici ad varios corporis morbos
diverso medicamine serviunt, ita ut juxta vulnerum varietates, medicina diversa sit: sic et doctor Ecclesiae
singulis quibusque congruum doctrinae remedium adhibebit, et quid cuique oporteat pro aetate, pro sexu ac
professione, annuntiabit. Non omnibus ea quae sunt clausa, aperienda sunt. Multi sunt enim qui [ea] capere non
possunt: quibus si indiscrete manifestentur, statim aut detrahunt, aut negligunt. Prima quippe prudentiae virtus
est, eam quam docere oporteat, existimare personam. Rudibus populis, seu carnalibus, plana atque communia,
non summa atque ardua, praedicanda sunt, ne immensitate doctrinae opprimantur potius quam erudiantur. Unde
[0855C] et apostolus Paulus ait: Non potui vobis loqui quasi spiritualibus, sed quasi carnalibus; tanquam parvulis
in Christo, lac vobis potum dedi, non escam (I Cor. III). Carnalibus quippe animis, nec alta nimis de coelestibus,
nec terrena convenit praedicare: sed mediocriter, ut initia eorum moresque desiderant, edoceri. Corvus dum suos
pullos viderit albi coloris, nullis eos cibis alit: sed tantumdem attendit, donec paterno colore nigrescant, et sic
illos frequenti cibo reficit. Ita et Ecclesiae doctor strenuus, nisi eos quos docet viderit ad suam similitudinem
poenitentiae confessione nigrescere, et nitore saeculari deposito, lamentationis habitum de peccati recordatione
induere, ut pote adhuc exterioribus, hoc est carnalibus, non aperit intelligentiae spiritalis [0855D] profundiora
mysteria: ne, dum audita non capiunt, prius incipiant contemnere quam venerari mandata coelestia. Aliter est
agendum circa eos qui nostro committuntur regimini, si [sed] offendunt, atque aliter cum his qui nobis commissi
non sunt. Qui si justi sunt, venerandi sunt; si vero delinquunt, pro sola charitate, ut locus est, corripiendi sunt,
non tamen cum severitate, sicut hi qui nobis regendi sunt commissi. Prius docendi sunt seniores plebis, ut per eos
infra positi facilius doceantur. Unde et Apostolus: Haec, inquit, commenda fidelibus hominibus, qui idonei sunt
et alios docere (II Tim. II). Ingenium boni doctoris est incipere a laudibus eorum quos salubriter objurgatos
corripere [0856A] cupit, sicut Apostolus ad Corinthios facit, quos a laudibus inchoat, et increpationibus probat.
Sed erant apud Corinthios qui et laude et increpatione digni essent [ I Cor. I]. Ille vero indiscrete loquitur, qui sic
utraque omnibus loquitur [sic discrete sic utraque omnibus loquitur, etc. ], ut omnibus utraque convenire
videantur.

19

