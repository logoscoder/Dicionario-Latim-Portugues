alienus, quo prius exstitit victor suus. Qui zelo rectitudinis movetur, sic culpas delinquentium corrigat, ut ante
ipse qui corrigit, per patientiam crescat, ut fervorem suum transcendendo dijudicet, ne intemperanter excitatus,
ipso zelo rectitudinis longe a rectitudine aberret.

CAPUT XXXV. [0869D]
(Prosperi de Vita contempl. l. II, c. 9. ) Expedit facultates [Prosperi quod sacerdotes nihil proprium
habeant, et ecclesiae facultates, tanquam communes, ut pote Deo rationem reddituri, servare debeant, Expedit
facultates, etc. ] ecclesiae possideri et proprias perfectionis amore contemni. Non enim propriae sunt, sed
communes, ecclesiae facultates: et ideo quisquis omnibus, quae habuit, dimissis aut venditis, fit rei suae
contemptor, cum praepositus fuerit factus ecclesiae, omnium quae habet ecclesia efficitur dispensator. Denique
sanctus Paulinus (ut ipsi melius nostis, ) ingentia praedia quae fuerant sua, vendita pauperibus erogavit. Sed cum
postea factus fuisset episcopus, non contempsit ecclesiae facultates, sed fidelissime [0870A] dispensavit. Quo
facto satis ostendit, et propria debere propter perfectionem contemni, et sine impedimento perfectionis, posse
quae sunt communia ecclesiae possideri. Quid sanctus Hilarius? Nonne et ipse omnia sua, aut parentibus reliquit,
aut vendita pauperibus erogavit? Is tamen, cum merito perfectionis suae fieret ecclesiae Arelatensis episcopus,
quod illa tunc habebat ecclesia non solum possedit, sed etiam acceptis fidelium numerosis haereditatibus
ampliavit. Isti ergo tam sancti, tamque perfecti pontifices, factis evidentibus clamant, posse et debere fieri quod
fecerunt. Qui utique homines tam saecularium, quam divinarum litterarum sine ambiguitate doctissimi, si scirent
res ecclesiae debere contemni, nunquam eas haberent qui omnia sua reliquerant. [0870B] Unde datur intelligi,
quod tales ac tanti viri, qui volentes fieri Christi discipuli, renuntiaverunt omnibus quae habebant, non ut
possessores, sed ut procuratores, facultates ecclesiae possidebant. Et idcirco scientes nihil aliud esse res
ecclesiae, nisi vota fidelium, pretia peccatorum, et patrimonia pauperum, non eas vendicaverunt in usus suos, ut
proprias; sed ut commendatas, pauperibus diviserunt. Hoc est enim possidendo contemnere, non sibi, sed aliis
possidere, nec habendi cupiditate ecclesiae facultates ambire, sed eas pietate subveniendi suscipere. Quod habet
ecclesia, cum omnibus nihil habentibus habet commune. Nec aliquid inde eis, qui sibi de suo sufficiunt, erogat:
quando nihil aliud sit habentibus dare, quam perdere.

CAPUT XXXVI. [0870C]
(Isidori l. III Sent., c. 46. ) Sacerdotes [De disciplina sacerdotum, de his qui delinquunt. Sacerdotes, etc.
] pro populorum iniquitate damnantur, si eos aut ignorantes non erudiant, aut peccantes non arguant, testante
Domino ad prophetam: Speculatorem domui Israel dedi te. Si non fueris locutus, ut se custodiat impius a via sua,
ille in iniquitate sua morietur; sanguinem vero ejus de manu tua requiram (Ezech. III). Sic enim Heli sacerdos
pro filiorum iniquitate damnatus est, licet eos delinquentes admonuit, sed tamen non ut oportebat redarguit (I
Reg. II et IV). Sacerdotes exquirere debent peccata populorum, et sagaci sollicitudine unumquemque probare
[0870D] juxta testimonium Domini ad Jeremiam loquentis: Probatorem, inquit, dedi te in populo meo robustum:
et scies, et probabis vias eorum (Jer. VI). Sacerdotes studio corrigendi facta perscrutari debent subjectorum, ut
emendatos lucrifacere possint. Sicut autem peccatorem convenit argui, ita justum non exulcerari. Sacerdotes
curam debent habere de his qui pereunt, ut sacerdotali redargutione aut corrigantur a peccatis, aut si
incorrigibiles existunt, ab ecclesia separentur. Atrociter arguuntur, qui decipiendo peccantes, non solum non
arguunt pro peccato, sed etiam adulanter decipiunt, dicente propheta: Et erunt qui beatificant populum istum,
seducentes: et qui beatificantur, praecipitati (Isa. IX). Atrociter iterum arguuntur, qui peccantem non recipiunt,
sed [0871A] despiciunt et spernunt, nec alterius delictum, tanquam proprium, ingemiscunt. De talibus per Isaiam
Dominus comminans, dicit: Qui dicunt, Recede a me: non appropinques mihi, quia immundus es, isti fumus
erunt in furore meo, ignis ardens tota die (Isa. LXV). Inde est quod et Apostolus omnibus omnia factus est (I
Cor. IX), non imitatione erroris, sed compassionis miseratione, scilicet ut ita vitia aliena fleret, quemadmodum si
tali et ipse implicaretur errore. Boni pastores populi debent delicta deflere, et totos se planctibus tradere,
imitantes Jeremiam prophetam dicentem: Quis dabit capiti meo aquam, et oculis meis fontem lacrymarum, et
plorabo die ac nocte interfectos populi mei (Jer. IX)? Tanquam propria igitur delicta, plebis peccata sacerdos
flere debet: sed [0871B] affectu compatiendi, non actione commissi. Nonnulli praesules gregis, quosdam pro
peccato a communione ejiciunt, ut poeniteant: sed quali sorte vivere debeant, ad melius exhortando non visitant.
Quibus congrue increpans sermo divinus comminatur: Pastores qui pascunt populum meum, vos dispersistis
gregem meum: ejecistis, et non visitastis eos. Ecce ego visitabo super vos malitiam studiorum vestrorum (Ibid. ).
Bonorum studia sacerdotum, multa diligentia etiam parva plebium facta perquirunt: ut dum in minimis
subditorum peccatis se acerrimos praestant, de majoribus malis cautos sibi subditos, ac sollicitos faciant. Sicut
27

