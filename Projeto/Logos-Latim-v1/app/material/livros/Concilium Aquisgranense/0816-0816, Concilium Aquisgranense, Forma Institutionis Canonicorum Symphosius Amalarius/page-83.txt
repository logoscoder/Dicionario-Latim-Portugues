Quia constat abbatissas exteriorum et interiorum pondere gravatas, adeo ut praepediente ignorantia
fragilitatis humanae multa nesciant quae in monasteriis negligenter fiunt, necesse est ut tales sub se constituant,
cum quibus secure possint partiri onera regiminis. Quibus etiam talem conferent potestatem, ut vice sua
fungentes, et bene agentes in melius proficere dictis et exemplis exhortentur, et delinquentium errata
districtissima invectione corripiant: et quae in monasteriis ab abbatissis, ob diversarum curarum occupationes,
perfici minime possunt, ab his digne et utiliter perficiantur. Quibus etiam expedit ut se imitabiles caeteris
praebeant, [0971B] quatenus irreprehensibiliter vivendo, et sanctarum virtutum exempla praebendo, coetibus
sanctarum feminarum mereantur adscisci. Quod si negligenter vixerint, et his quibus bene vivendo prodesse
debuerant exemplo suae perversitatis aliquam laesionis maculam ingesserint, juxta modum praemissum
judicentur, et si inemendabiles exstiterint, a ministerio amoveantur, aliaeque in loca earum probabilis vitae
constituantur.

CAPUT XXV.
Expedit abbatissis ut de congregatione sibi commissa tales eligant quibus alimenta sanctimonialium
committant, quae non sint criminatrices, non vinolentae, non prodigae, et caeteris vitiorum illecebris mancipatae,
sed magis quae vitae sint probabilis, et [0971C] inviolabiliter congregata conservent, et fideliter ea atque
humiliter sanctimonialibus administrent, ut de fideli administratione a remuneratore omnium bonorum Deo
fideliter remunerentur. Erga hujuscemodi vero delinquentes et inobedientes modus praemissus obnixe tenendus
est.

CAPUT XXVI.
Oportet ad portam monasterii talis constituatur sanctimonialis, quae aetate et morum probitate caeteris
emineat: ut neque propter personarum acceptionem, neque propter alicujus adulationem aut timorem porta
monasterii nisi horis statutis reseretur. Quia nisi talis ad portam constituta fuerit, magnum procul dubio in
monasteriis degentibus poterit [0971D] provenire periculum. Quod si alicujus gratia contra hanc institutionem
facere tentaverit, et admonita non se correxerit, digna invectione correpta ministerio amoveatur.

CAPUT XXVII.
Presbyteris qui in monasteriis puellaribus missarum solemnia celebrare debent, extra monasterium sit
locus et ecclesia ubi cum ministris suis habitent et divinae servitutis obsequium expleant: et non nisi [0972A]
statuto tempore monasterium ingrediantur puellarum, et cum eis diaconus tantum et subdiaconus, qui scilicet et
vitae honestate clarescant, et non se, sed Christum amare cupiant; nec sua quaerant, sed quae Jesu Christi, et non
amplius ibi immorentur, nisi in missarum celebrationibus ad sanctimoniales publice faciendis. Quibus rite ac
devote celebratis, illico foras egrediantur. Sanctimoniales namque velo ante posito, ut moris est, horas canonicas
et missarum solemnia celebrent. Sed et hoc caveant ut nulla illarum cum eisdem presbyteris eorumque ministris
aliquam sermocinationem familiarem habeat. Si qua igitur peccata sua sacerdoti confiteri voluerit, id in ecclesia
faciat, ut ab aliis videatur, sicut in dictis sanctorum Patrum continetur, exceptis infirmis, [0972B] quibus in
domibus id facere necesse est. Nam presbyter diaconum et subdiaconum, qui utique boni sint testimonii, ob
detractionem vitandam secum habeat, a quibus scilicet videatur, et suae innocentiae bonum testimonium
exhibeatur.

CAPUT XXVIII.
Quia sanctarum Scripturarum auctoritatibus liquido demonstratur quod hospitalitas modis omnibus sit
diligenda, et res ecclesiae oblationes sint fidelium, pretia peccatorum, patrimonia pauperum; quanquam ad
portam monasterii locus talis sit rite habendus, in quo adventantes quique suscipiantur; oportet tamen ut extra,
juxta ecclesiam scilicet, in qua presbyteri cum ministris suis divinum explent officium, sit hospitale pauperum,
cui etiam [0972C] praesit talis qui et avaritiam oderit et hospitalitatem diligat. Et exceptis decimis quae de
ecclesiae villis ibidem conferuntur, de rebus ecclesiae, prout facultas suppetit, eidem deputetur hospitali, unde
83

