relictis apostolis, solus ibat orare (Matth. XIV). Mariam in penetralibus angelus solam invenit, non cum agapeta
loquentem, et illa virilem introitum trepidavit. Hospitalem praecepit Apostolus clericum ordinandum (Tit. I).
Hoc praecepto pater [0890D] Abraham et Loth angelos susceperunt, quia hospites dilexerunt (Gen. XVIII); sic et
Onesiphorus Paulum doctrinae fontem suscepit. Haec imitationes sint vestrae, et ne sinatis incolam praeterire,
qui apud vos non comederit panem. Sequitur: Non percussorem. Non enim pugilem describit Apostolus, sed qui
conscientias non percutiat singulorum. Sit modestus, non infletur, non inebrietur, suae domui bene praesit:
perquam erit horribile, si domui clerici detrahatur. Laedit sacerdotis opinionem in plebe, quando de proximis
ejus male loquitur populus. Super omnia haec, praecipit Apostolus boni testimonii clerico fundamenta
componere, ut bonorum operum testificatio casto confirmetur affectu.

CAPUT XCIX. [0891A]
(Isidori, ex libro Officiorum. De clericis. ) Itaque omnes qui in ecclesiastici ministerii gradibus ordinati
sunt, generaliter clerici nominantur. Cleros autem vel clericos hinc appellatos doctores nostri dicunt, quia
Matthias sorte electus est, quem primum per apostolos legimus ordinatum (Act. I). Sic et omnes, quos illis
temporibus ecclesiarum principes ordinabant, sorte eligebant. Nam cleros sors interpretatur. Unde et haereditas
Graece cleronomia appellatur, et haeres cleronomos. Proinde ergo clericos vocari aiunt, eo quod in sorte
haereditatis Domini dentur, vel pro eo quod ipse Dominus sors eorum sit, sicut de eis scriptum est, loquente
Domino: Ego haereditas eorum (Num. XVIII). Unde [0891B] oportet, ut qui Deum haereditate possident, absque
ullo impedimento saeculi Deo servire studeant, et pauperes spiritu esse contendant (Deut. XVIII), ut congrue
illud Psalmistae dicere possint: Dominus pars haereditatis meae (Psal. XV).

CAPUT C.
(Ejusdem, De officiis lib. II, cap. 2. ) His igitur lege Patrum cavetur, ut a vulgari vita seclusi, a mundi
voluptatibus sese abstineant. Non spectaculis, non pompis intersint, convivia publica fugiant: privata non tantum
pudica, sed et sobria colant. Usuris nequaquam incumbant, neque turpium occupationes lucrorum, fraudisve
cujusquam studium appetant. Amorem pecuniae, quasi materiam cunctorum criminum fugiant, saecularia officia
negotiaque [0891C] abjiciant, honorum gradus per ambitiones non subeant, pro beneficiis medicinae Dei,
munera non accipiant. Dolos et conjurationes caveant, odium et aemulationem, obtrectationem atque invidiam
fugiant: non vagis oculis, non infraeni lingua aut petulanti tumidoque gestu incedant, sed pudorem ac
verecundiam mentis simplici habitu incessuque ostendant, obscenitatem etiam verborum, sicut et operum,
penitus exsecrentur: viduarum ac virginum visitationes frequentissimas fugiant. Contubernia extranearum
feminarum nullatenus appetant. Castimoniam quoque inviolati corporis perpetuo conservare studeant, aut certe
unius matrimonii vinculo foederentur. Senioribus quoque debitam praebeant obedientiam, neque ullo jactantiae
studio semetipsos [0891D] attollant. Postremo in doctrina, in lectionibus, psalmis, hymnis, canticis, exercitio
jugi incumbant. Tales enim esse debent quicunque divinis cultibus sese mancipandos student, scilicet ut dum
scientiae operam dant, doctrinae gratiam populis administrent.

CAPUT CI.
(Ejusdem, De officiis lib. II, c. 3. ) Duo sunt genera clericorum, unum ecclesiasticorum sub regimine
episcopali degentium, alterum acephalorum, id est sine capite, qui quem sequantur ignorant. Hos neque inter
laicos saecularium officiorum studia, neque inter clericos religio retentat divina: sed solutos atque oberrantes
sola turpis vita complectitur et vaga: quique dum nullum metuentes, [0892A] explendae voluptatis suae licentiam
consectantur, quasi animalia bruta, libertate ac desiderio suo feruntur, habentes signum religionis, non religionis
officium, hippocentauris similes, nec equi, nec homines, mixtumque, ut ait poeta (Aeneid. VI), genus, prolesque
biformis: quorum quidem sordida atque infami numerositate, satis superque nostra pars occidua pollet [ Al.
polluitur].

CAPUT CII.
42

