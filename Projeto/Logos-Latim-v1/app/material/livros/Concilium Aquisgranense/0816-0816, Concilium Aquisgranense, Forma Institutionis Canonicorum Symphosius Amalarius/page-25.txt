(Prosperi de Vita contempl. l. I, c. 21. ) Sed nos praesentibus [Prosperi luctuosa descriptio carnaliter
viventium sacerdotum, Sed nos praesentibus, etc. ] delectati, dum in hac vita commoda nostra et honores
inquirimus, non ut meliores, sed ut ditiores, nec ut [0865D] sanctiores, sed ut honoratiores simus, caeteris
praeesse festinamus. Nec gregem Domini, qui nobis pascendus tuendusque commissus est, sed nostras
voluptates, dominationem, divitias, et caetera blandimenta carnaliter cogitamus. Pastores dici volumus, nec
tamen esse contendimus. Officii nostri vitamus laborem, appetimus dignitatem. Immundorum spirituum feras a
grege dilacerando non pellimus: et quod eis remanserit, ipsi consumimus, quando peccantes divites vel potentes,
non solum non arguimus, sed etiam veneramur, ne nobis aut munera solita offensi non dirigant, aut obsequia
desiderata subducant. Ac si muneribus eorum et obsequiis capti, imo per haec illis addicti [imo. . . addicti,
desunt], loqui eis de peccato suo, aut de futuro judicio formidamus. Et [0866A] ideo minaciter superbiam
nostram divinus sermo contundit, sed noster auditus nihil, unde proficiamus, admittit; quia praesentis vitae capti
dulcedine, quae poena negligentiam: nostram maneat in aeternum, nolumus cogitare. In pastores ergo ista
dicuntur, de quorum nobis inani appellatione blandimur: Haec dicit Dominus Deus: Vae pastoribus Israel, qui
pascebant semetipsos. Nonne greges pascuntur a pastoribus? Lac comedebatis, et lanis operiebamini. Quod
crassum erat, occidebatis, gregem autem meum non pascebatis: quod infirmum fuit, non consolidastis: et quod
aegrotum, non sanastis: quod fractum est, non alligastis: et quod abjectum, non reduxistis: quod perierat, non
quaesistis: sed cum austeritate imperabatis eis, et cum potentia: et dispersae sunt [0866B] oves meae, eo quod
non esset pastor, et factae sunt in devorationem omnium bestiarum agri (Ezech. XXXIV). Et paulo post:
Propterea pastores, audite verbum Domini: Vivo ego, dicit Dominus Deus, quia pro eo quod facti sunt greges
mei in rapinam, et oves meae in devorationem omnium bestiarum agri, eo quod non esset pastor: neque enim
quaesierunt pastores gregem meum, sed pascebant pastores semetipsos, et gregem meum non pascebant.
Propterea, pastores, audite verbum Domini. Haec dicit Dominus Deus: Ecce ego ipse super pastores requiram
gregem meum de manu eorum, et cessare faciam eos, ut ultra non pascant gregem, nec pascant amplius pastores
semetipsos (Ibid. ). Quis ad haec non contremiscat? Quis ista sine intolerabili metu futurae examinationis accipit,
[0866C] nisi qui aut non intelligit, aut futura non credit? Sed quia omnia quae Deus observari voluit, tam aperta
posuit, et ita sui nominis auctoritate firmavit, ut ea facilius (quod dictu quoque nefas est) contemnamus, quam
nos non intelligere, vel non credere, tam aperta et divina fingamus, quando audimus, Haec dicit Dominus, quis
non futurum esse credat quod dicit Dominus, nisi qui Deo non credit? Quod autem dicit, vae pastoribus, istud
vae pro maledicto poni, et pastorum nomine nos significari, quis non intelligat, nisi qui futurum non cogitat?
Greges Domini pascendos pastores facti suscipimus, et nos ipsos pascimus, quando non gregum utilitati
prospicimus, sed quid foveat et augeat nostras voluptates, attendimus. Lac et lanas ovium Christi, videlicet
oblationes [0866D] quotidianas ac decimas fidelium, gaudentes accipimus, et curam pascendorem gregum ac
reficiendorum, a quibus perverso ordine volumus pasci, deponimus [negligimus]. Non sanamus spiritali consilio
peccatis infirmum, non sacerdotali ope consolidamus aut reficimus diversis tribulationibus fractum; non ad viam
salutis revocamus errantem, non requirimus sollicitudine pastorali veniae desperatione jam perditum: ad hoc
tantum potentes effecti, ut nobis in subjectos dominationem tyrannicam vindicemus, non afflictos contra
violentiam potentum, qui in eos ferarum more saeviunt, defendamus. Inde est quod non tam a potentibus hujus
mundi quam a nobis (quod pejus est) nonnulli graviter fatigati depereunt, quos se de manu nostra [0867A]
Dominus requisiturum terribiliter comminatur, dicens: Requiram oves meas de manu pastorum, et cessare eos
faciam, ut ultra jam non pascant greges meos. Quod quid est aliud, quam pastores qui semetipsos, non greges
meos, pascunt, sublimitate suae dignitatis exspoliabo, et inter reprobos, quia honorem suum noluerunt custodire,
projiciam? Horum et his similium consideratione perterritus Propheta [ Deest Propheta]: Timor et tremor, inquit,
venerunt super me, et contexerunt me peccatorum meorum tenebrae. Et dixi, Quis dabit mihi pennas sicut
columbae, et volabo, et requiescam (Psal. LIV)? Et hoc est totum propter quod imperitiae meae ac futuri finis
recordatus ingemui, et volui, sarcina episcopatus mei deposita, elongare fugiens, et manere in solitudine,
[0867B] et ibi exspectare Dominum, qui salvum me faceret a pusillanimitate mea, et ab ipsa intolerabilium mihi
sollicitudinum tempestate.

CAPUT XXXIII.
(Isidori l. III, Sent., c. 40. ) Iracundi doctores [Isidori de iracundis doctoribus, Iracundi doctores, etc. ],
per rabiem furoris, disciplinae modum ad immanitatem crudelitatis convertunt: et unde emendare subditos
poterant, inde potius vulnerant. Ideo sine mensura ulciscitur culpas praepositus iracundus: quia cor ejus
dispersum in rerum curis, non colligitur in amorem unius deitatis. Mens enim soluta in diversis, catena charitatis
non astringitur: sed male laxata, male ad omnem occasionem movetur.

25

