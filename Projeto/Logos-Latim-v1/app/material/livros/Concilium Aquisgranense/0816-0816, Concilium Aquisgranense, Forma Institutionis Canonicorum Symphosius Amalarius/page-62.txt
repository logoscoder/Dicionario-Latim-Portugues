CAPUT CXXXV.
Solerter rectores ecclesiarum vigilare oportet, ut pueri et adolescentes, qui in congregatione sibi
commissa nutriuntur vel erudiuntur, ita jugibus ecclesiasticis disciplinis constringantur, ut eorum lasciva
[0928B] aetas, et ad peccandum valde proclivis, nullum possit reperire locum, quo in peccati facinus proruat.
Quapropter in hujuscemodi custodiendis, et spiraliter erudiendis, talis a praelatis constituendus est vitae
probabilis frater, qui eorum curam summa gerat industria, eosque ita arctissime constringat, qualiter
ecclesiasticis doctrinis imbuti, et armis spiritalibus induti, et ecclesiae utilitatibus decenter parere, et ad gradus
ecclesiasticos quandoque digne possint promoveri. Libuit praeterea, ob aedificationem congruam, et
instructionem negotii de quo agitur, quamdam sanctorum Patrum sententiam huic operi inserere, quae ita se
habet: Prona est omnis aetas ab adolescentia in malum. Nihil incertius quam vita adolescentium (Gen. VIII). Ob
hoc constituendum [0928C] oportuit, ut si quis in clero puer est, aut adolescentes existunt, omnes in uno conclavi
atrii commorentur, ut lubricae aetatis annos, non in luxuria, sed in disciplinis ecclesiasticis agant, deputati
probatissimo seniori, quem et magistrum doctrinae, et testem vitae habeant, etc. His ita praemissis: oportet ut
probatissimo seniori pueri ad custodiendum, licet ab alio erudiantur, deputentur. Frater vero, cui haec cura
committitur, si eorum curam parvipenderit, et aliud quam oportet docuerit, aut eis in aliquo cujuslibet laesionis
maculam ingesserit, severissime correptus ab officio amoveatur, et fratri alii id committatur, qui eos et innocentis
vitae exemplis informet, et ad opus bonum peragendum excitet.

CAPUT CXXXVI. [0928D]
Expletis, religiosissimo obsequio horis competentibus, diurnis officiis, ab omnibus canonicis, dato
signo, devotissime ad completorium celebrandum veniendum est. Quo completo, oportet ut non epulis et
potationibus, vanisque inserviant loquelis, sed his penitus postpositis, humiliter et honeste dormitorium petant: et
nequaquam duo in uno, sed singuli in singulis lectis quiescant. Lucerna quoque in eodem dormitorio noctis
tempore jugiter ardeat. Nihil denique inhonestum, aut indecens in dormitorio geratur ab aliquo, nec quispiam
aliquem inquietare praesumat, nec ad verba inutilia et otiosa prorumpere [0929A] cogat. Hujus vero capituli
contemptor specialiter a praelatis et magistris severissime corripiatur.

CAPUT CXXXVII.
Studendum summopere cantoribus est, ne donum sibi divinitus collatum vitiis foedent, sed potius illud
humilitate, castitate, et sobrietate, et caeteris sanctarum virtutum ornamentis exornent: quorum melodia animos
populi circumstantis ad memoriam amoremque coelestium, non solum sublimitate verborum, sed etiam suavitate
tonorum, quae dicuntur, erigat. Cantorem autem, sicut traditum est a sanctis Patribus, et voce et arte praeclarum,
illustremque esse oportet, ita ut per oblectamenta dulcedinis, animos incitet audientium, etc. Cantores itaque non
propter donum sibi collatum se caeteris superbiendo [0929B] praeferant, sed humiliter socios exhibeant. Et
providendum est illis, quando temperate, quandoque submisse divinum agatur officium: scilicet ut secundum
numerum clericorum, et officii qualitatem, et temporis prolixitatem, cantum protendant, et voce moderentur
caeterorum. Sonum etiam vocalium litterarum bene atque ornate perstrepant. His vero, qui hujus artis minus
capaces sunt, donec erudiantur, melius convenit ut sileant, quam cantare volendo quod nesciunt, aliorum voces
dissonare compellant. Psalmi namque in ecclesia non cursim, et excelsis atque inordinatis, seu intemperatis
vocibus, sed plane ac dilucide, et cum compunctione cordis recitentur: ut et recitantium mens illorum dulcedine
[0929C] pascatur, et audientium aures illorum pronuntiatione demulceantur, quoniam quamvis cantilenae sonus
in aliis officiis excelsa soleat edi voce, in recitandis tamen psalmis hujusmodi vitanda est vox. Constituantur
interea seniores fratres, probabilioris scilicet vitae, qui tempore statuto vicissim cum cantorum schola sint, ne hi
qui discere debent, aut otio vacent, aut inanibus et supervacuis fabulis instent. Si vero cantores superbi
exstiterint, et artem, quam divinitus adjuti didicerint, aliis insinuare renuerint, graviter ac severe judicentur, ut
emendati atque correcti, talentum sibi a Deo collatum aliis erogare procurent. Hujuscemodi autem correptionis
modus erga eos qui quarumlibet artium disciplinis eruditi sunt, et de talento sibi divinitus collato, [0929D] magis
se aliis superbiendo praeferre, quam id cum charitate insinuare gestiunt, a praelatis obnixe tenendus est.

CAPUT CXXXVIII.
62

