necessaria, sine quibus nequaquam fructum afferre sufficiat: et tantus nihil proderit labor, dum vane prodesse
creditur, quod absque rebus necessariis possidetur. Aeternam vero vitam non nisi per omnem divinorum
praeceptorum custodiam promereri posse Scriptura testatur. Si vis, inquit, ad vitam ingredi, serva mandata
(Matth. XIX). Vitam ergo non habet, nisi qui legis mandata servaverit; et qui vitam non habuerit, coelestis regni
non potest esse possessor. Ergo pudicitiam integritatemque servantibus, et ejus remunerationem a Dei aequitate
sperantibus, ante omnia mandatorum sunt custodienda praecepta, ne gloriosae castitatis et continentiae labor in
irritum deducatur. [0954D] Cupiens divinum implere consilium, ante omnia serva mandatum: volens virginitatis
praemium consequi, vitae amplectere merita, ut sit cujus remunerari castitas possit. Nam ut vitam praestat
observatio mandatorum, ita eorum e contrario generat praevaricatio mortem. Et qui per praevaricationem in
morte fuerit, virginitatis coronam sperare non poterit, neque pudicitiae praemium exspectare constitutus in
poena. Nolo enim putes in hoc constare justitiam ut malum non facias, cum et bonum non facere malum sit, et in
utroque legis praevaricatio committatur, quoniam qui dixit: Recede a malo, [0955A] ipse dixit, et fac bonum
(Psal. XXXIII). Si a malo recesseris, et non feceris bonum, transgressor legis, quae non tantum in malorum
actuum abominatione, sed etiam in bonorum operum perfectione completur. Nolo enim tibi in hoc blandiaris, si
aliqua non feceris, cum scriptum sit: Qui universam legem servaverit, offendat autem in uno, factus est omnium
reus (Jacob II). Adam enim semel peccavit, et mortuus est, et tu te vivere posse existimas, illud saepe
committens, quod alium, dum semel perpetrasset, occidit? Memento Adam et Evam virgines deliquisse, nec
integritatem corporis profuisse peccantibus. Licitum quippe est matrimonii inire consortium, nam quae connubia
deserunt, non illicita, sed licita spernunt. Ejusmodi autem si jurent, si [0955B] maledicant, si detrahant, si
detrahentes patiantur audire, si malum pro malo reddant, si cupiditatis in alienis, aut avaritiae in propriis crimen
incurrant; si zeli aut livoris venena possideant, si contra legalia et apostolica instituta indecens aliquid aut
loquantur, aut cogitent; si in carne placendi studio comptae et ornatae procedant, si alia ut assolet illicita faciant,
quid proderit eis sprevisse quod licuit, et exercere quod non licet? Si vis prodesse tibi quod licite contempsisti,
vide ne quid eorum quae non licent facias. Stultum est enim timuisse quod minus est, et non timere quod majus
est. Dicit enim Apostolus: Innupta cogitat quae Domini sunt, quomodo placeat Deo, ut sit sancta corpore, et
spiritu: quae autem nupta est, cogitat quae sunt mundi, quomodo [0955C] placeat viro (I Cor. VII). Dicat ergo
mihi quae virum non habet, et tamen quae mundi sunt cogitat, cui placere desiderat? nonne incipiat illi nupta
praeponi? Quia illa cogitando quae mundi sunt, complacet vel marito: ista vero nec marito, quem non habet,
potest placere, nec Deo. Sed nec illud silentio praeterire nos convenit, quod dixerit: Innupta cogitat quae Dei
sunt, quomodo placeat Deo, ut sit sancta corpore, et spiritu. Quae sunt ergo Domini, dicat Apostolus:
Quaecunque sunt sancta, quaecunque sunt justa, quaecunque amabilia, quaecunque bonae famae: si qua virtus, si
qua laus disciplinae. Ista sanctae, verae, et apostolicae virgines diu noctuque sine ullo temporis intervallo
meditantur. Sequitur quae Dei sunt, quomodo placeat Deo. Deo, inquam, non hominibus, [0955D] ut sit sancta
corpore, et spiritu; non dixit, ut sit sancta membro, aut corpore tantum, sed, ut sit sancta corpore, et spiritu.
Membrum enim una corporis pars est, corpus vero omnium compago membrorum est. Cum ergo dicit ut sit
sancta corpore, omnibus membris eam debere sanctificari testatur. Quia non proderit caeterorum sanctificatio
membrorum, si inveniatur vel in uno corruptio; et jam non erit sancta corpore, quod ex omnibus constat
membris, quae vel unius fuerit coinquinatione polluta. Unde, quaeso te, virgo, neque in sola tibi pudicitia
blandiaris, ne in unius membri integritate confundaris, sed secundum Apostolum soli Deo conserva corporis
sanctitatem. Munda ab omni inquinamento [0956A] caput, quia crimen est, illud post chrismatis
sanctificationem, cujuslibet pigmenti fuco, vel pulvere sordidari, aut auro, vel gemmis, vel qualibet alia terrena
specie componi. Munda frontem, ut humana, non divina opera erubescat, et illam confusionem recipiat, quae non
peccatum, sed Dei gloriam parit. Munda collum, ut non aurea ex capillis portet suspensa monilia, sed illa potius
ornamenta circumferat, de quibus Scriptura dicit: Misericordia et veritas non deficiant a te: suspende autem illa
in collo tuo (Prov. III). Munda oculos, dum eos ab omni concupiscentia retrahis, et ab intuitu pauperum
nunquam avertis. Munda linguam a mendacio, quia, Os quod mentitur occidit animam, a detractione, a
juramento, a perjurio: Cohibe linguam [0956B] tuam a malo, et labia tua ne loquantur dolum. Et memor esto
Apostolum dicentem: Benedicite, et nolite maledicere (Rom. XII). Nefas est enim ut labia illa quibus Dominum
confiteris, rogas, benedicis, et laudas, alicujus polluantur sorde peccati. Nescio qua conscientia ea lingua quis
Dominum rogat, qua aut mentitur, aut detrahit. Labia enim sancta exaudit Deus, et ipsis annuit cito precibus,
quas lingua immaculata pronuntiat. Munda aures, ut non nisi sermonibus sanctis auditum praebeant: ut nunquam
obscena aut turpia, aut saecularia verba suscipiant, aut aliquem de altero audiant derogantem, propter illud quod
scriptum est: Sepi aures tuas spinis, et noli audire linguam nequam (Eccli. XVIII). Manus nec porrectae ad
accipiendum sint, [0956C] nec ad feriendum paratae, sed ad omnia misericordiae et pietatis opera satis promptae.
Munda pedes, ne latam et spatiosam pergant viam, quae ducit ad splendida saeculi et pretiosa convivia, sed
arduum magis, et angustum gradiantur iter quod tendit ad coelum. Agnosce tibi a Deo artifice non ad vitia, sed
ad virtutem membra formata; et cum universos artus mundaveris ab omni sorde peccati, et toto fueris sanctificata
corpore, tunc tibi castitatem intelligas profuturam, et cum omni fiducia palmam virginitatis exspecta. O virgo,
serva propositum tibi magno praemio destinatum: agnosce statum tuum, agnosce locum, agnosce propositum.
Christi sponsa diceris, vide ne quid indignum eo cui desponsata [0956D] videris, admittas. Christum sponsum
74

