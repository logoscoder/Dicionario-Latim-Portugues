CAPUT CXXI. Ut in congregatione canonica aequaliter cibus et potus accipiatur. [0917B]
Solet in plerisque canonicorum congregationibus irrationabiliter atque indiscrete fieri, ut nonnulli
clerici, qui et divitiis affluunt, et aut parum aut nihil utilitatis ecclesiae conferunt, majorem caeteris, divinum
strenue peragentibus officium, annonam accipiant; cum hoc ita fieri debere nusquam nec in auctoritate
Scripturarum, nec in traditionibus sanctorum Patrum possit quoquo modo sancitum reperiri. Sed quia
hujuscemodi factum nulla auctoritate fulcitur, sed magis gulae, imo avaritiae causa constat esse inolitum, restat
ut falce justitiae resecetur, et aequitatis censura ab eisdem locis in quibus fit prorsus abdicetur. Est nempe
rationabile justumque [0917C] coram Deo et hominibus, ut in unaquaque canonica congregatione, a minimo
usque ad maximum, cibum et potum omnes aequaliter accipiant, hi videlicet qui propter aliquam utilitatem in
numero canonicorum fuerint admissi. Quanquam enim plerique subditorum a praelatis, rebus quibuslibet aliis
plus caeteris merito soleant honorari; in hac tamen societate, seclusa personarum acceptione, una debet cibi et
potus aequalitas esse.

CAPUT CXXII. De mensura cibi et potus.
Illud quoque congruentissime et rationabiliter tenendum esse censuimus, ut in singulis locis in quibus
socialiter canonice Domino militatur, panem, et pulmentum, et eleemosynarum partes aequaliter [0917D]
canonici accipiant. Et quanquam decentissimum foret ut similiter aeque potum acciperent, non tamen id
aequaliter in omnibus locis, nec ecclesiarum diversissimae facultates, nec terrarum qualitates, nec eventuum
sinunt fieri posse varietates. Unde necessarium duximus ut in hoc negotio modum discretionis tenendum
describeremus. Quapropter communi voto, communique consensu, sacro conventui statuere placuit ut in
omnibus locis, majoribus scilice et minoribus, accipiant singuli canonici per singulos dies quatuor libras vini. In
locis vero ubi majores facultates sunt ecclesiae, verbi gratia, tria aut quatuor, aut certe octo, et eo amplius millia
mansi, si eadem regio vini ferax fuerit, accipiant per singulos [0918A] dies quinque libras vini, si tamen sterilitas
impedimento non fuerit temporis. Si vero vinifera plene non fuerit, tres libras vini et tres cervisiae. Et si penitus
vini ferax non fuerit, accipiant libram vini et quinque libras cervisiae. In mediocribus enim locis, mille aut mille
quingentos, vel certe duo millia mansos habentibus, si regio (ut praemissum est) vini ferax fuerit, quatuor libras
vini; et si plene vini ferax non fuerit, duas libras vini, et tres potus ex diversis materiis confecti. Quod si etiam
vini ferax minime fuerit, quatuor libras memorati potus, et libram vini accipiant. Porro in minoribus locis,
ducentos aut trecentos mansos habentibus, accipiant duas libras vini. Quod et si eadem regio (ut jam dictum est)
vincis caruerit, tribuantur eis tres librae [0918B] cervisiae, et si facultas suppetit, libra vini. Licet enim in
nonnullis provinciis copia desit vini, satagendum est tamen praelatis ut ex circumjacentibus viniferis provinciis
vinum habeant. Quoniam quanquam in plerisque regionibus vineae non sint, abundat tamen sancta Dei Ecclesia,
Domino attribuente, aliarum rerum copiis, e quibus industria praelatorum ex aliis provinciis vinum adipisci
sibique subditis, juxta facultatem pocula conferre possunt. In locis igitur ubi permodicae sunt res ecclesiae, aut
forte quorumdam abstractu valde attenuatae, pauci numero, magni tamen constituantur, officio, quibus saltem
praemissa minor mensura sine difficultate dari possit. Diebus vero festis, sicut moris est Ecclesiae, juxta quod
melius praelati possunt, fratribus [0918C] cibum potumque ministrent. In his itaque locis ubi forte nonnulli
praelati, piorum praelatorum imitantes exemplum, magis subditis dare soliti sunt, nullatenus bonum quod faciunt
omittant. Sed et si cui ob aeternam retributionem magis subditis supererogare libuerit, hilariter quod potuerit
tribuat. Sin autem, nullatenus mensuram praedictam absque inevitabili causa eis subtrahat. Quando igitur tempus
sterilitatis vini exstiterit, sicut crebro peccatis praepedientibus evenire solet, et praelati, quantum debent, dare
vinum canonicis nequiverint, id quod dederint, sic discrete et temperate distribuant ut omnes communiter eo
utantur. Non autem id murmurantes, sed magis cum gratiarum actione, quod dari potest, accipiant, et socialiter in
sancto [0918D] proposito perseverent, idcirco prospicere sibi debent canonici ut vinum aut quemlibet alium
potum in eleemosyna sibi datum, in communi recondant cellario, quatenus imminente hujuscemodi sterilitatis
tempore, suis eo suffragentur communiter necessitatibus: non tamen eis propter hoc a praelatis potus debitus
penitus subtrahatur, si est unde detur. Qui vero et suis et ecclesiae abundant rebus, instante sterilitatis tempore,
eis, quos pauperes pascit ecclesia suis facultatibus, cum charitate et humilitate suffragari procurent, ut, juxta
Apostolum: Frater fratrem adjuvet, et ambo consolentur (Rom. XV). Non tamen ob id se superbiendo extollant:
quia, sicut in libro Prosperi legitur, non se [0919A] debent hujuscemodi inani jactantia praeferre his quos nihil
habentes pascit ac vestit ecclesia. Illud interea semper caveant praelati, ne id quod dare debent aut possunt,
qualibet dissimulatione aut tenacitate subditis subtrahant, ne paupertatis occasione compulsi, per diversa vagari
ac turpibus se implicare negotiis cogantur: relictoque ecclesiastico officio, incipiant indisciplinate vivere, et
propriis voluptatibus deservire; et praelati, qui eis necessaria largiendo, a Domino remunerari poterant, districte
et severe judicentur. Dent quippe eis pulmentum, juxta quod vires suppetunt, et loca eis congrua attribuant: in
quibus nutrimina fiant, unde necessaria pulmenta habeant, exceptis his quae de ecclesiae villis vel oblationibus
56

