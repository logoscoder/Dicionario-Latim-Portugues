Quia ergo, sicut scriptum est (Sap. IX), corpus, quod corrumpitur, aggravat animam, et deprimit terrena
inhabitatio sensum multa cogitantem, et fragilitas humana post baptismi gratiam [0914A] peccatorum sordidatur
illecebris, eademque peccata baptismatis iteratione nequaquam deleri possunt: necesse est ut poenitentiae
lamentis, et eleemosynarum largitionibus, et caeteris bonorum operum exsecutionibus, quam celerrime deleri
procurentur. Et quia unus est pater noster, et magister et Dominus, una fides, unum baptisma, una mater sancta
Ecclesia, instanter et vigilanter ab omnibus certandum est, quanquam diversorum donorum modis curratur,
qualiter una ad sanctam et supernam Jerusalem matrem nostram tendamus, quo sine fine cum Domino vivere
mereamur. Illud quoque sciendum quia quanto quisque se in praesenti saeculo pro Christi amore ab jectiorem
fecerit, tanto magis in futuro feliciorem remunerationem percipiet.

CAPUT CXV. Quod canonica institutio, evangelica et apostolica auctoritate fulta, caeteris
superemineat institutionibus. [0914B]
Quia evidenti auctoritate liquet canonicam institutionem caeteris praestare institutionibus, debent,
necesse est, qui hujus professionis censentur nomine, procurare, qualiter in semetipsis eamdem institutionem vita
et moribus exornent potius quam dehonestent. Quoniam qui tantae auctoritatis institutione pollent, et se aliis
imitabiles praebere debent, verendum est ne si (quod absit) a proposito exorbitaverint, regno Dei indigni fiant.
Quanquam enim canonicis, quia in sacris canonibus illis prohibitum non legitur, liceat linum induere, carnibus
vesci, dare et accipere, proprias res et ecclesiae cum humilitate [0914C] et justitia habere, quod monachis, qui
secundum regularem institutionem arctiorem ducunt vitam, penitus inhibitum est, non tamen in cavendis vitiis et
amplectendis virtutibus, eorum a monachorum distare debet vita. Monachi namque, qui evangelicum praeceptum
sequentes, distractis atque renuntiatis patrimoniis, sua Christo dedere, merito de facultatibus Ecclesiae subsidium
accipiunt temporale: ut quia toto mentis desiderio coelestia appetunt, sic in hac peregrinationis via sumptibus
Dominicis sustententur, quatenus ad ea quae contempserunt minime redire qualibet necessitatis causa
compellantur. Et quia nihil sibi proprium reliquerunt, manifestum est illos copiosioribus Ecclesiae sumptibus
quam canonicos, qui suis et Ecclesiae [0914D] licite utuntur rebus, indigere. Unusquisque enim, ut ait Apostolus,
proprium donum habet a Deo (I Cor. VII).

CAPUT CXVI. Quid sint res Ecclesiae.
Res Ecclesiae, sicut a sanctis Patribus traditur, et in superioribus capitulis continetur, vota sunt
fidelium, pretia peccatorum, et patrimonia pauperum. Fideles namque fidei ardore et Christi amore succensi ob
animarum suarum remedium et coelestis patriae desiderium, suis propriis facultatibus sanctam locupletem
fecerunt Ecclesiam, ut his et milites Christi alerentur et ecclesiae exornarentur, pauperes recrearentur et captivi
pro temporum opportunitate [0915A] redimerentur. Quapropter vigilanti ac solerti cura providendum est his qui
ejus facultates administrant, ne eas in suos solummodo usus convertant; sed magis, juxta possibilitatem rerum,
Christo famulantium, imo eorum in quibus Christus pascitur et vestitur, curam gerere penitus non negligant. Sed
et sententia beati Hieronymi, non solum praelatis, sed etiam caeteris, qui rebus utuntur Ecclesiae, vigilanter
perpendenda est, qui ita in commentario Matthaei evangelistae ait: Omnes igitur qui stipendiis templi, et his quae
conferuntur ad usus ecclesiae, abutuntur in aliis rebus, quibus suam expleant voluntatem, similes sunt scribarum
et sacerdotum redimentium mendacium et Salvatoris sanguinem. Ergo res Ecclesiae pauperibus et [0915B]
militibus Christi stipendiariae debent intelligi. Unde totis nisibus praelatis satagendum est ut sanctorum Patrum
dictis et exemplis obsequentes, de rebus sibi commissis (ut praemissum est) et subditos gubernent, et pauperes
foveant, cunctisque utilitatibus ac necessitatibus Ecclesiae fideliter administrando consulant, quatenus de fideli
administratione ab ipso, cujus ministri esse noscuntur, ineffabiliter remunerari mereantur.

CAPUT CXVII. Quod diligenter munienda sint claustra canonicorum.
Praepositorum officii est ut subditorum mentes sanctarum Scripturarum lectionibus assidue muniant, ne
lupus invisibilis aditum inveniat, quo ovile [0915C] Domini ingredi et aliquam ovium subripere valeat. Et
quanquam ab his hoc instantissime spiritaliter fieri oporteat, necesse est tamen, ut claustra in quibus clero sibi
commisso canonice vivendum est, firmis undique circumdet munitionibus, ut nulli omnino intrandi aut exeundi,
nisi per portam, pateat aditus. Sint etiam interius dormitoria, refectoria, cellaria, et caeterae habitationes, usibus
fratrum in una societate viventium necessariae. Qui vero haec quae praemissa sunt, juxta quod possibilitas
54

