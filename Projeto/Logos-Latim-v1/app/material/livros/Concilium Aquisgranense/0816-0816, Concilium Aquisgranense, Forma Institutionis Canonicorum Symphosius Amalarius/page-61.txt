CAPUT CXXXIV. Qui modus sit correptionis.
Quanquam contemptores canonicarum institutionum episcopali praecipue judicio plectendi sint, qua
poena (ut ait beatus Augustinus) in Ecclesia nulla major esse potest, demonstrandum tamen est qualem caeteri
praelati, qui illis dignitate inferiores esse noscuntur, [0926B] in locis sibi commissis, in quibus canonice vivitur,
erga subjectos quosque delinquentes, et ea quae proprie ad eorum propositum pertinent, observare nolentes,
adhibere debeant correptionis modum. Sed quia omnis aetas, vel uniuscujusque intelligentiae capacitas, proprias
debet habere mensuras, et juxta modum culparum mensura extendenda est correptionum, et haec omnia jure in
praelatorum pendent judicio, quo et discretissime temperanda sunt: necesse est ut iidem praelati circa
delinquentes medici peritissimi imitentur factum: scilicet ut adhibita magnae discretionis cura, quid cuique
congruat, quidve conveniat, adhibeant: hoc summopere perpendentes ut, juxta quantitatem vulnerum, exhibeant
fomenta curationum, quatenus nec alteri dent [0926C] quod noceat, nec alteri subtrahant quod juvat. Omissis
igitur his, quorum aetati delinquenti parcendum non est, sed potius, juxta Salomonem, eorum latera, ne
indurescant, virgis assidue tundenda sunt; qualiter erga caeteros delinquentes, juxta auctoritatem divinam, et
sanctorum Patrum exempla traditionesque id fieri oporteat, strictim breviterque ostendatur. Si quis frater in
congregatione canonica constitutus, horas canonicas frequentare neglexerit, ecclesiamque non religiose, sed
pompatice vel incomposite intraverit, et opus Dei negligenter exsecutus fuerit, ad collationem venire distulerit,
obedientiam a magistris sibi injunctam agere recusaverit, in legendo vel cantando, vel in caeteris ecclesiasticis
disciplinis, juxta vires studium non exhibuerit, [0926D] ad mensam non necessitate, sed vitio tarde occurrerit, e
claustris sine licentia exierit, per licentiam vero egressus, contra constitutum sibi placitum moras fecerit, in
plateas ire, aut in biviis residere tentaverit, in dormitorio aliquid indecens, aut inhonestum, verbis aut actibus
perpetraverit, aliubi nisi in dormitorio cum caeteris absque causa inevitabili dormire praesumpserit, fratribus
charitatis officio obedienter servire neglexerit, discordiam quam, dicente Scriptura (Prov. VI), Dei anima
detestatur, inter fratres seminaverit, et huic institutioni contumax, aut superbus, seu murmurans, aut in aliquo
contrarius exstiterit, et caetera hujuscemodi agere tentaverit, hic primo secundum Dei praeceptum, [0927A] non
solum semel, et secundo ac tertio, quinimo crebrius admoneatur: et si his admonitionibus non cesserit, publica
objurgatione corripiatur. Quod si et his renisus fuerit, caeteris sibi alimentis interdictis, pane tantum usque ad
dignam satisfactionem utatur et aqua. Si vero nec sic se correxerit, separetur a mensa, et a societate fratrum in
choro psallentium removeatur, et seorsum, in loco hujuscemodi negligentibus a praelatis constituto, stare
cogatur, ut saltem rubore sequestrationis emendetur. Dein si his modis correptus incorrigibilis exstiterit, et aetas
permiserit, quia juxta Salomonis vocem (Prov. XVIII), stultus verbis non corrigitur, congrua ei verberum
adhibeatur castigatio, quibus utpote filius verberetur, quatenus secundum [0927B] beati Gregorii sententiam, qui
jubentis verba non audiunt, verberibus admoneantur, ut ad bona desideria poenae trahant quos praemia non
invitant. Caeterum si talis fuerit, quem aut aetas, aut qualitas personae verberari non siverit, publica
objurgatione, et jejuniorum continua afflictione, et sequestrationis rubore hujusmodi corripiatur, usque dum
digna poenitentiae satisfactione veniam consequatur. Si vero uterque, et qui flagellatur, et quem flagellari aetas,
aut qualitas personae prohibent, adhuc incorrigibiles exstiterint, si locus intra claustra canonicorum, sicut multis
in locis noscitur esse, quo ad tempus retrudantur, et secundum modum culpae castigentur, ut juxta Apostolum
traditi Satanae in interitum carnis, spiritus salvus sit in die Domini (II Cor. V). [0927C] Quod si etiam tot
saluberrimis admonitionibus et castigationibus necdum paruerint, fiat pro eis ab omni congregatione communis
oratio, ut a Domino sanentur. Postremo, si prorsus inemendabiles et incorrigibiles apparuerint, ne per plures
eorum dira serpant contagia, necesse est ut a caeterorum societate, utpote oves morbidae, secreti, ante
praesentiam deducantur episcopi, ut ab eo canonica auctoritate publice damnentur. Si vero quis in collegio
canonicorum culpam criminalem admiserit, huic nulla est danda dilatio, quin aut sponte poenitentiam pro
admisso crimine gerat, aut si id agere refutaverit, coram episcopo deducatur, ut ab eo publica mulctetur
poenitentia. Meminisse enim oportet rectores, quia columba est in divinis Scripturis Ecclesia appellata, [0927D]
quae non unguibus lacerat, sed alis pie percutit (Cant. VI). Unde etiam illis summopere observandum est, ut sicut
praemissum est, juxta modum culparum, et personarum atque aetatum, omnino ipsa temperata sit correptio, ut
nec vitiam desidiae inolescat, nec correptio mansuetudinis modum excedat, ne, ut ait beatus Maximus, aut
solutior lenitas conniventiam praebeat peccanti, aut immoderata severitas a lapsu non revocet delinquentem. Sed
et hoc illis nihilominus cavendum est, ne errata delinquentium alicujus rei livore feriant, sed potius, ut ait beatus
Augustinus, sint criminum persecutores et hominum liberatores. Oderint vitia, diligant homines. Oderint quod
instinctu diaboli ingestum [0928A] est, diligant quod Dei bonitate creatum est. Teneant in manu baculum et
virgam; baculum videlicet, quo aliorum virium imbecillitates spiraliter sustentent: virgam vero, qua vitia
delinquentium zelo rectitudinis feriant. Delinquentibus interea et excommunicatis fratribus, nequaquam caeteri
fratres debeat favere, aut eos suis adulationibus decipere, aut eorum errata defendere, sed potius opem ferre, ut
aequitatis censura districte corrigantur.

61

