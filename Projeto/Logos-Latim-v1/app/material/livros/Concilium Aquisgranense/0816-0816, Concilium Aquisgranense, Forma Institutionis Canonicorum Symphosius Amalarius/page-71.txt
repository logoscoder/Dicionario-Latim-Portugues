cultus et ornatus honore pariter ac pudore, ut secundum Apostolum, quae innupta est, sancta sit et corpore, et
spiritu. SEQUITUR. Virgo non esse tantum, sed et intelligi debet, et credi, ut nemo cum virginem videt, dubitet
an virgo sit. Parem se integritas in omnibus praestet, nec bonum corporis cultus infamet. Quid ornata, quid
compta procedit, quasi maritum aut habeat, aut quaerat? Timeat potius [0948C] placere si virgo est, nec
periculum sui appetat, quae ad meliora et divina se servat. Quae virum non habent cui placere se simulent,
integrae et purae, non tantum corpore, sed etiam spiritu perseverent. Neque enim fas est virginem ad speciem
formae suae comi, aut de carne, et de ejus pulchritudine gloriari, cum nulla sit illi magis quam adversus carnem
colluctatio, et vincendi corporis ac domandi obstinata certatio. SEQUITUR. Neminem Christianum decet, et
maxime virginem non decet, claritatem ullam computare carnis et honorem, sed solum appetere sermonem Dei,
bona in aeternum mansura complecti. SEQUITUR. Scriptum est, et legitur, et in exemplum nostri ecclesiae ore
celebratur: Qui dicit se in Christo manere, debet quomodo ille ambulavit et ipse ambulare [0948D] (I Joan. II).
Ambulandum est vestigiis paribus, aemula ingressione nitendum est. Tunc respondet ad fidem nominis sectatio
veritatis, et credenti praemium datur, si quod creditur et geratur. Locupletem te dicis, et divitem, sed divitiis tuis
Paulus occurrit, et ad cultum atque ornatum tuum justo fine moderandum sua voce praescribit. Sint, inquit,
mulieres cum verecundia et pudicitia componentes se, non intortis crinibus, neque auro, neque margaritis, aut
veste pretiosa, sed ut decet mulieres promittentes castitatem per bonam conversationem (I Tim. II). Item Petrus
ad haec eadem praecepta consentit et dicit: Sit in muliere non exterior ornamenti, aut auri, aut vestis cultus, sed
cultus cordis (I Petr. III). Quod si illi [0949A] mulieres quoque admonent coercendas, et ad ecclesiasticam
disciplinam religiosa observatione moderandas, quae excusare cultus suos soleant per maritum, quanto id magis
observare virginem fas est, cui nulla ornatus sui competat venia, nec derivari in alterum possit mendacium
culpae, sed sola ipsa remaneat in crimine! Locupletem te dicis et divitem: sed non omne quod potest, debet et
fieri; cum scriptum sit: Omnia licent, sed non omnia expediunt: omnia licent, sed non omnia aedificant (I Cor.
VI). Caeterum si tu te sumptuosius comas, et per publicum notabiliter incedas, oculos in te juventutis illicias,
suspiria adolescentium post te trahas, concupiscendi libidinem nutrias, sperandi fomenta succendas, ut etsi ipsa
non pereas, alios tamen perdas, et [0949B] velut gladium te, et venenum videntibus praebeas; excusari non potes,
quasi mente casta sis et pudica: redarguit te cultus improbus, et impudicus ornatus: nec computari jam poteris
inter puellas et virgines Christi, quae sic vivis ut possis adamari. Ornamentorum ac vestium insignia et lenocinia
formarum non nisi prostitutis et impudicis feminis congruunt. Fugiant castae virgines et pudicae incestarum
cultus, habitus impudicarum, lupanarium insignia, ornamenta meretricum. Hoc Deus culpat, hoc denotat.
Sericum et purpuram indutae, Christum induere non possunt: auro et margaritis, et monilibus adornatae
ornamenta cordis ac pectoris perdiderunt. Virgines certe, quibus hic sermo nunc consulit, quae se ejusmodi
artibus compserint, inter virgines se non putent [0949C] debere numerari. Audite itaque virgines ut parentem,
audite, quaeso vos, docentem pariter ac monentem, audite utilitatibus et commodis vestris fideliter consulentem.
Estote tales, quales vos Deus artifex fecit: estote tales quales vos manus patris instituit. Maneat in vobis facies
incorrupta, cervix pura, forma sincera. Vince vestem, quae virgo es, quae Deo servis; vince aurum, quae carnem
vincis, et saeculum. Arcta et angusta est via, quae ducit ad vitam: durus et arctus est limes, qui tendit ad gloriam.
Lata et spatiosa itinera vitae lethalis: illic illecebrae, et mortiferae voluptates; illic diabolus blanditur ut fallat,
arridet ut noceat, illicit ut occidat. Servate virgines, servate quod esse coepistis, servate quod eritis. Magna vos
merces manet, praemium [0949D] grande virtutis, munus maximum castitatis. Quod futuri sumus, jam vos esse
coepistis: vos resurrectionis gloriam in isto saeculo jam tenetis: per saeculum sine saeculi contagione transitis:
cum castae perseveratis et virgines, angelis Dei estis aequales. Tantum maneat et duret solida et illaesa virginitas,
et ut coepit fortiter, jugiter perseveret, nec monilium aut vestium quaerat ornamenta, sed morum. Deum spectet
et coelum: neque oculos ad sublime porrectos ad carnis et mundi concupiscentiam deprimat, aut ad terrena
deponat, etc. Primus homo, inquit, de terrae limo; secundus homo de coelo. Qualis ille de limo, tales et qui de
limo: et qualis coelestis, tales et coelestes. Quomodo portavimus imaginem ejus [0950A] qui de limo est,
portemus et imaginem ejus qui de coelo est (I Cor. XI). Hanc imaginem virginitas portat, portat integritas,
sanctitas portat et veritas: portant discipulae Dei memores justitiam cum religione retinentes, stabiles in fide,
humiles in timore, ad omnem tolerantiam fortes, ad sustinendan injuriam mites, ad faciendam misericordiam
faciles, fraterna pace unanimes, atque concordes. Quae vos singula, o bonae virgines, observare, dirigere,
implere debetis, quae Deo et Christo vacantes, ad Dominum, cui vos dicatis, et majore et meliore parte
praeceditis. Provectae aetatis junioribus facite magisterium. Minores natu praebete majoribus ministerium,
comparibus incitamentum. Hortamentis vos mutuis excitate; aemulis de virtute documentis ad [0950B] gloriam
provocate; durate fortiter, spiritaliter pergite, pervenite feliciter.

CAPUT V.
( De sermone sancti Caesarii episcopi sanctimonialibus directo. ) Gaudete et exsultate in Domino,
venerabiles filiae, et gratias illi jugiter uberes agite, qui vos de tenebrosa saeculi hujus conversatione ad portum
71

