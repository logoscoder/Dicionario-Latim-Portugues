monitis paternis erudiendae; et nexu conjugali devinctae, juxta Apostolum, debent viris esse subditae: quanto
magis in domo Dei, quae se religiose vivere devoverunt, divinis sunt erudiendae disciplinis, et sponso suo
Christo Domino cum omni humilitate et castitate subditae esse? Illud namque quod in domo patris et in vinculo
conjugali constitutis prorsus [0962D] fuit illicitum, qua auctoritate, imo qua dementia, in monasteriis positae
sibi, nisi ob suam perniciem, facere poterunt licitum? praesertim cum beatus Hieronymus dicat, pessimae esse
consuetudinis, cum fragilis sexus, et imbecillis aetas suo arbitrio abutitur, et putat licere quod non licet.
Quapropter oportet ut sibi illicita nequaquam faciant licita, sed earum voluntas Domini voluntati, imo servituti,
succumbat. In monasteriis quoque positae non otio torpeant, non detractionibus et obscenis confabulationibus
incumbant: sed aut psalmorum modulationibus, aut manuum operationibus insistant, aut certe divinis lectionibus
aurem accommodent. Frequentias et familiaritates, atque confabulationes virorum, [0963A] sicut a sanctis
Patribus inhibetur, modis omnibus caveant. Omnes in dormitorio dormiant, singulae scilicet in singulis lectis. In
refectorio quotidie pariter reficiantur, nisi quam infirmitas, aut aetatis imbecillitas id facere prohibuerit. Omnes
sibi charitatis officio vicissim serviant. Illis namque in refectorio comedentibus, et religiose silentium tenentibus,
continuatim legatur lectio et intensissime ab his audiatur. Ad collationem quotidie veniant, et hanc institutionem,
sive aliarum divinarum Scripturarum lectiones perlegant, et de animae suae salute pertractent. Ubi etiam
delinquentes juxta modum delicti corripiantur. Horas canonicas cum omni devotione custodiant, et his divinum
officium honeste expleant. Honorem sibi invicem humiliter deferant. Minores [0963B] natu eas quae provectae
sunt aetatis obsequio sanctitatis venerentur. Provectae quoque annis juniores dictis et exemplis ad bene
vivendum informent. Nobiles genere nequaquam ignobilioribus se praeferant, scientes quia personarum acceptor
non est Deus. Neque enim quae castitate et caeterorum bonorum operum praerogativis, aut scientiae doctrinis
pollent, se caeteris praeferant: sed potius de muneribus sibi divinitus collatis Deo gratias agentes, caeterarum
imbecillitatibus charitatis officio humiliter condescendant, semper illud Apostoli perpendentes, quo dicitur: Qui
se putat stare, videat ne cadat (I Cor. X). Et illud Hieronymi: Timendum, inquit, et cavendum est, ne veterem
gloriam, et solidam firmitatem unius horae procella subvertat.

CAPUT XI. [0963C]
Summa intensione abbatissis satagendum est ut monasteria puellarum ita undique firmissimis
circumdent munitionibus, ut nulli intrandi, aut exeundi, nisi per portam pateat aditus: quatenus nec viri quiddam
quod non decet in earum claustris agendi, nec sanctimoniales foras vagandi habeant facultatem. Habeant itaque
interius sanctimoniales refectoria, cellaria, dormitoria, et caeteras suis usibus habitationes necessarias
praeparatas, uti quae Domino devoverunt, postposita omni excusatione, inviolabiliter custodire valeant.

CAPUT
Usum reprehensibilem et emendatione dignum in nonnullis monasteriis puellaribus esse comperimus,
[0963D] eo quod sanctimoniales stipendia ecclesiastica non aequaliter accipiant, cum utique hoc ita fieri debere
nusquam sancitum possit reperiri. Sed quia hoc nulla auctoritate fulcitur, sed magis avaritiae causa aut
personarum acceptione constat esse insolitum, necesse est ut aequitatis censura ab eisdem locis in quibus sit
prorsus abdicetur. Dignum namque justumque est coram Deo et hominibus, ut omnes quae ob amorem Christi in
castimoniali proposito, in una videlicet societate, se vivere proposuerunt, seclusa causa avaritiae et personarum
acceptione cibum et potum aequaliter accipiant.

CAPUT XIII.
Quia perspicue compertum est, nonnullas abbatissas [0964A] negligenter et tepide subditis stipendia
necessaria conferre, opportunissime, imo rationabiliter statutum est, ut in omnibus monasteriis puellaribus, in
quibus canonice vivitur, singulae sanctimoniales per dies singulos tres libras panis accipiant, et in his regionibus,
quae viniferae sunt, tres libras vini, si sterilitas temporis non impedierit; si autem plene eadem regio vini ferax
non fuerit, duas libras vini, et duas cervisiae: et si minime vini ferax fuerit, tres libras cervisiae, et si facultas
permiserit, libram vini. In locis vero minoribus, accipiant duas libras vini; et si eadem regio, ut praemissum est,
vini ferax non fuerit, duas libras cervisiae, et si facultas suppetit, libram vini. Licet enim in nonnullis provinciis
copia desit vini, abundat tamen sancta [0964B] Dei Ecclesia, Domino attribuente, aliarum rerum copiis, e quibus
industria praelatarum ex aliis provinciis vinum adipisci, sibique subditis juxta facultatem pocula conferre
78

