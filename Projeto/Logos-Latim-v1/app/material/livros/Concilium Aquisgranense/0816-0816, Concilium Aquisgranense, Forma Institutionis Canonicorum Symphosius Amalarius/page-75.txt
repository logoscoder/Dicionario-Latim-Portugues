habes, a domesticis et familiaribus ejus interroga, et strenue ac solerter inquire in quibus praecipue delectetur:
qualem compositionem in te vestium diligat, cujusmodi concupiscat ornatum. Dicat tibi ejus familiarissimus
Petrus, qui nec nuptis quidem corporalem permittit ornatum, sicut in Epistola sua scripsit: Mulieres similiter
subjectae sint suis viris, ut et si qui non credunt verbo, per mulierum conversationem sine verbo lucrifiant,
considerantes in timore Dei castam conversationem vestram. Quarum sit non extrinsecus capillatura, aut
circumdatio auri, aut indumenti vestimentorum cultus, sed qui absconditus est cordis homo, in incorruptibilitate
quieti et modesti spiritus, qui est in conspectu Dei locuples (I [0957A] Petr. III). Dicat et alius apostolus beatus
Paulus: Mulieres similiter in habitu ornato cum verecundia et sobrietate ornantes se, non in tortis crinibus, aut
auro, aut margaritis, vel veste pretiosa, sed quod decet mulieres, promittentes castitatem per bonam
conversationem (I Tim. II). Sed tu forsitan dicis: Cur haec iidem apostoli non jusserunt? Quia non necessarium
judicabant, ne talis virginibus commonitio potius injuria quam emendatio videretur. Sed neceas unquam tantae
temeritatis fore credidissent, ut nec nuptae concessa carnalia ornamenta et terrena praesumerent. Revera ornare
se et componere virgo debet: nam quomodo sponso suo placere poterit, nisi composita, et ornata processerit?
Ornetur plane, sed interioribus ornamentis, et spiritaliter, [0957B] non carnaliter componatur, quia Deus non
corporis, sed animae decorem in illa considerat. Ergo et tu, quaecunque animam tuam a Deo diligi, et inhabitari
concupiscis, omni eam diligentia compone, et spiritalibus indumentis exorna. Nihil in ea dedecorum, nihil
foedum appareat. Resplendeat auro justitiae, gemmis refulgeat sanctitatis, ac pretiosissimo pudicitiae margarito
coruscet. Pro bysso et serico, misericordiae et pietatis tunica vestiatur, secundum quod scriptum est: Induite ergo
vos, sicut electi Dei, sancti et dilecti, viscera misericordiae, benignitatem, humilitatem, etc. (Coloss. III).
Hujusmodi Deus quaerit ornamentum, et animam taliter compositam concupiscit. Memento te Dei filiam dici,
secundum quod ait: Audi, filia, et vide [0957C] (Psal. XLIV). Sed et tu ipsa, quotiescunque Dominum Patrem
nominas, Dei te filiam esse testaris. Ergo si Dei filia es, vide ne quid eorum facias quae Deo Patri incongrua
sunt; sed age omnia quasi filia Dei. Originem tuam respice, genus intuere, gloriam nobilitatis adverte. Agnosce
te non hominibus, sed Dei divinitatis nobilitate decoratam. Ita te exhibe, ut in te coelestis nativitas pareat, ut
ingenuitas divina clarescat. Sit in te nova gravitas, honestas admirabilis, stupenda verecundia, mira patientia,
virginalis incessus, et vere pudicitiae habitus, et sermo semper modestus, et suo in tempore proferendus, ut
quisquis te viderit admiretur, et dicat: Quae haec novae inter homines gravitatis patientia est? quae pudoris
verecundia? quae honestatis [0957D] modestia? quae maturitas sapientiae? Non est ista humana institutio, nec
disciplina mortalis: coeleste mihi aliquid in terreno corpore redolet. Puto enim quod habitat in quibusdam
hominibus Deus. Et cum te Christi famulam esse cognoverit, majore stupore teneatur, et cogitet qualis sit ille
Dominus cujus talis et ancilla est. Si vis esse cum Christo, et cum Christo partem habere, Christi tibi exemplo
vivendum est, qui ab omni malitia fuit extraneus. Nemo te circumveniat; nemo te fallaci sermone seducat. Non
nisi sanctos, et simplices, et innocentes, et puros coelestis aula suscipit, et nullum apud Deum habet malitia
locum. Ab omni nequitia et dolo mundum esse necesse est, qui cupis regnare [0958A] cum Christo. Nolo enim
illas respicias, quae saeculi, non Christi sunt virgines: quae propositi sui, et professionis immemores, gaudent in
deliciis, in opibus delectantur. Tu autem, quaecunque Christi, non saeculi virgo es, omnem praesentis vitae
gloriam fuge, ut eam, quae in futuro promittitur, consequaris. Contentionum verba, et animositatis causas, et
litium occasiones subterfuge. Nam si juxta Apostoli doctrinam (II Tim. II) servum Domini litigare non oportet,
quanto magis Dei ancillam, cujus quo verecundior est sexus, animus debet esse modestior? Linguam a
maliloquio cohibe, et ori tuo frenum legis impone; ut tunc forte loquaris, quando tacere peccatum sit, secundum
id quod Apostolus dicit: Omnis sermo malus ex ore vestro [0958B] non procedat (Ephes. IV). Semper linguam
tuam de bonis loqui assuesce, et auditum tuum ad laudem bonorum magis, quam ad malorum vituperationem
commoda. Vide ut omnia quaecunque bene facis propter Dominum facias, sciens ejus rei tantum te a Domino
recepturam esse mercedis, quantum ejus timoris et dilectionis causa perfeceris. Sancta magis esse quam videri
stude. In jejuniis vero magis quam in epulis delectare, illius viduae memor quae non discedebat de templo,
jejuniis et obsecrationibus serviens Domino nocte ac die. Divinae magis lectionis convivium dilige, et
spiritalibus te saturari dapibus concupisce: et illos potius quaere cibos quibus anima quam corpus reficiatur.
Carnis et vini species, quasi caloris fomenta et libidinis [0958C] incitamenta fuge. Iracundiam vince,
animositatem cohibe, et quidquid illud est quod post factum poenitentiam ingerit, velut proximi criminis
abominationem declina. Satis tranquillam et quietam convenit esse mentem, et ab omni perturbatione furoris
alienam, quae Dei habitaculum esse desiderat. Cum orationem celebrare desideras, talem te exhibe, quasi quae
sis cum Domino locutura. Cum psalmum dicis, cujus verba dicis agnosce: et in compunctione magis animi,
quam in tinnulae vocis dulcedine delectare. Lacrymas enim psallentis Deus magis quam vocis gratiam
comprobat. Omnium operum et cogitationum tuarum speculatorem Deum crede, et cave ne quid quod divinis
oculis indignum sit aut opereris aut cogites. Crescat in te cum annis gratia, [0958D] crescat cum aetate justitia.
Omne tempus in quo te non meliorem senseris, hoc te existima perdidisse. Coeptum virginitatis propositum, ad
finem usque conserva, quia non inchoasse tantum, sed perfecisse virtutis est. Esto ergo omnibus vivendi forma,
esto exemplum. Virginem te in omnibus exhibe. Sit et inviolabilis conversatio: ut quisquis vitam tuam audire
saltem contigerit, in tantum sibi intelligat gratiam ex tua conversatione transfundi, ut dum te imitari concupiscit
Dei sacrificio et ipse sit dignus.
75

