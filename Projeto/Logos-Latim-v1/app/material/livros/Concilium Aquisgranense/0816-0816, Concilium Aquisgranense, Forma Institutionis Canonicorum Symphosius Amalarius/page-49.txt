episcopos, qui dicant: Quid mali fecit? non potest tecum tolerare vitam istam, extra episcopum vult manere, de
proprio vivere: ideone debet perdere clericatum? Ego scio, quantum mali sit, profiteri sanctum aliquid, nec
implere. Vovete, inquit, et reddite Domino Deo vestro (Psal. LXXIII): et, Melius est non vovere, quam vovere et
non reddere (Eccl. V). Virgo et si nunquam fuerit in monasterio, et virgo sacra est; nubere illi non licet, esse in
monasterio non compellitur. Si autem coepit esse in monasterio, et deseruit, et tamen virgo est, dimidia ruit. Sic
et clericus duas res professus est, et sanctitatem, et clericatum; interius sanctitatem. Nam clericatum propter
populum suum [0903D] Deus imposuit cervicibus ipsius. Magis onus est, quam honor. Sed quis sapiens, et
intelligit haec? Ergo professus est sanctitatem, professus est communiter vivendi societatem: professus est, quam
bonum et quam jucundum habitare fratres in unum. Si ab hoc proposito ceciderit et extra manens clericus fuerit,
dimidius et ipse cecidit. Quid ad me? non eum judico. Si foris servat sanctitatem, dimidius cecidit. Si intus
habuerit simulationem, totus cecidit. Nolo habeat necessitatem simulandi. Scio quomodo homines ament
clericatum. Nemini eum tollo nolenti mecum communiter vivere: habet Deum qui mecum manere vult. Si
paratus est pasci a Deo per ecclesiam ipsius, non habere aliquid proprium, [0904A] sed aut erogare pauperibus,
aut in commune mittere, maneat mecum. Qui hoc non vult, habeat libertatem: sed videat, utrum habere possit
felicitatis aeternitatem. Sufficiant haec nunc interim charitati vestrae: quod egero cum fratribus meis, annuntiabo
vobis. Spero enim bona, quod omnes mihi libenter obediant, nec inventurus sum aliquos habere aliquid, nisi
aliqua necessitate religionis, non occasione cupiditatis. Quod ergo egero, post epiphaniam charitati vestrae in
Domini voluntate nuntiabo. Et quomodo litem finiero inter duos fratres, filios presbyteri Januarii, non vobis
tacebo. Multa locutus sum, date veniam loquaci senectuti, sed timidae infirmitati. Ego, sicut videtis, per aetatem
modo senui: sed per infirmitatem corporis, olim senex [0904B] fui, tamen si Deo placet quod dixi, modo ipse det
vires, non vos desero. Orate pro me, ut quantum inest anima in hoc corpore, et qualescunque vires suppetunt, in
verbo Dei serviam vobis. Amen.

CAPUT CXIII.
(Ejusdem sermo 2, de Vita et moribus clericorum. )Charitati vestrae hodie de nobis ipsis sermo
reddendus est. Quia enim, ut ait Apostolus, Spectaculum facti sumus mundo, et angelis, et hominibus (I Cor. IV),
qui nos amant, quaerunt quod laudent in nobis: qui autem nos oderunt, detrahunt nobis. Nos autem in utroque
medio constituti, adjuvante Domino Deo nostro, et vitam nostram, et famam nostram sic custodire debemus, ut
non erubescant de detractoribus laudatores. Quomodo autem vivere [0904C] velimus, quomodo Deo propitio
jam vivamus, quamvis de Scriptura sancta multi noveritis, tamen ad commemorandos vos, ipsa de libro Actuum
apostolorum vobis lectio recitabitur, ut videatis ubi descripta sit forma, quam desideramus implere. Dum ergo
recitatur, vos intentissimos esse volo, ut post ejus recitationem, quod constitui loquar, Domino donante,
intentioni vestrae. Cumque diaconus Lazarus legeret: Cum orassent, motus est locus in quo erant congregati, et
impleti sunt omnes Spiritu sancto, et loquebantur verbum Dei cum fiducia omni volenti. Multitudinis autem
credentium erat anima una et cor unum: et nemo eorum quae possidebat, dicebat aliquid suum esse, sed erant
illis omnia communia. Et virtute magna reddebant testimonium apostoli resurrectionis [0904D] Domini Jesu,
gratiaque magna erat super omnes illos. Neque enim agens quisquam fuit inter illos. Quotquot enim possessores
praediorum vel domorum erant, vendentes afferebant pretia illorum, et ponebant ante pedes apostolorum,
distribuebatur autem singulis, prout cuique opus erat (Act. IV). Cumque Lazarus diaconus recitaret, et episcopo
codicem tradidisset, August. episcopus dixit: Et ego legere volo: plus enim me delectat hujus verbi esse
lectorem, quam verbi mei disputatorem. Cum orassent, motus est locus in quo erant congregati, et impleti omnes
Spiritu sancto, loquebantur verbum Dei cum fiducia omni volenti. Multitudinis autem credentium erant anima
una et cor unum: Et nemo eorum [0905A] quae possidebat, dicebat aliquid suum esse, sed erant illis omnia
communia. Et virtute magna reddebant testimonium apostoli resurrectionis Domini Jesu, gratiaque magna erat
super omnes illos. Neque enim egens quisquam fuit inter illos. Quotquot enim possessores praediorum vel
domorum erant, vendentes afferebant pretia eorum, et ponebant ante pedes apostolorum, distribuebatur autem
singulis, prout cuique opus erat. Cumque episcopus legisset, dixit: Audistis quid velimus, orate ut possimus.
Contigit autem quaedam necessitas, ut haec diligentius agerem. Quoniam sicut jam nostis, presbyter in nostra
societate constitutus, quali societati perhibet testimonium lectio, quam modo cum recitaremus, audistis; moriens
testamentum fecit, quia habuit unde faceret. [0905B] Erat quod diceret suum, cum in ea societate viveret, ubi
nemini licebat dicere aliquid suum, sed esse illis omnia communia. Si quis dilector et laudator noster apud
detractorem nostrum praedicaret istam societatem, et diceret, Cum episcopo Augustino sic vivunt omnes
cohabitatores ejus, quomodo scriptum est in Actibus apostolorum, continuo ille detractor caput movens, dentem
promovens, diceret: Ita vero, sic ibi vivitur quomodo dicis? Quare mentiris? quare falsa laude honoras indignos?
Nonne ibi modo in eorum societate positus presbyter testamentum fecit, et quod habuit, quomodo voluit,
disposuit et reliquit? Certe omnia ibi sunt communia, certe nemo dicit aliquid suum. Sub his verbis quid ageret
laudator meus? Nonne os ejus quasi plumbo [0905C] oppilaret ille detractor? nonne illum laudasse poeniteret?
49

