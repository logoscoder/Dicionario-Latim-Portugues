contemptibilem facit. Arcus perversus est lingua magistrorum docentium bene, et viventium male: et ideo quasi
ex perverso arcu sagittam emittunt, dum suam pravam vitam propriae linguae ictu confodiunt. Qui bene docet, et
male vivit, tanquam aes, aut cymbalum, sonitum facit aliis, ipse tamen sibi manet insensualis. Qui bene docet, et
male vivit, quod docet, bene viventibus proficit: quod vero male vivit, seipsum occidit. Sicut sacerdos qui, si
digne se agit ut sacerdotem decet, ministerium ejus et ipsi et aliis utile est. Indigne autem vivens, aliis quidem
utilis est loquendo, se autem interficit prave vivendo. Ac per hoc quod in illo mortuum est, proprium ejus est;
quod vero vivit in eo, id est sacrum [0864B] ministerium, alienum est. Qui bene docet, et male vivit, videtur ut
cereus, qui aliis bonam novit lucem praestare, se vero in malis suis consumere atque exstinguere. Qui bene docet,
et male vivit, videtur bonum malo conjungere, lucem tenebris miscere, veritatem mendacio mutare.

CAPUT XXX.
(Ibid. c. 38. ) Saepe per quos justitia [Item Isidori de exemplis malorum sacerdotum, Saepe per quos
justitia, etc. ] docetur, per ipsos peccati morbus irrepit, et mors ad plebes pertransit: scilicet vel dum mala docent,
vel dum faciunt prava. Plerique sacerdotes et clerici prave viventes, forma caeteris in malum existunt, qui in
bonis exemplum esse debuerunt. [0864C] Hi enim quoscunque exemplo malae conversationis suae perdunt, de
illis rationem sine dubio reddituri sunt. Ex carnalium praepositorum exemplo, plerumque fit vita deterior
subditorum; et plebis merito fiunt tales sacerdotes, qui exemplo deteriore populum destruant, non aedificent. Ex
merito enim plebis nonnunquam episcopi depravantur, quatenus proclivius corruant qui sequuntur. Capite
languescente, caetera corporis membra inficiuntur. Unde et scriptum est: Omne caput languidum, et omne cor
maerens, a planta pedis usque ad verticem non est in eo sanitas (Isa. I). Caput enim languidum doctor est agens
peccatum; cujus malum ad corpus pervenit, dum eo vel peccante, vel prave docente, pestifer languor ad plebes
subditas transit. Deteriores sunt [0864D] qui sive doctrinis, sive exemplis, vitam moresque bonorum corrumpunt,
his qui substantias aliorum praediaque diripiunt. Hi enim ea quae extra nos, sed tamen quae nostra sunt, auferunt.
Corruptores vero morum proprie non ipsos diripiunt, quoniam divitiae hominum justorum mores eorum sunt.
Multum ergo distant damna morum a damnis temporalium rerum, dum ista extra nos sint, mores vero in nobis.

CAPUT XXXI.
(Isid. ibid. c. 39. ) Providentia [Item Isidori de praepositis carnalibus, Providentia, etc. ] plerumque
divini consilii ordinantur praepositi, mundana et exteriora sectantes, ut dum temporalibus rebus se totos
impendunt, spiritales tutiorem vitam contemplationis [0865A] exerceant. Quia durae sunt quiete vivere
volentibus sarcinae curarum episcopalium, providet saepe Deus curis deditos saecularibus ad susceptionem
regiminis: ut dum hi exteriora sine taedio procurant, spiritales rebus interioribus sine impedimento rerum
terrenarum deserviant. Dei ergo ordinem accusant, a quo instituuntur, qui episcopos condemnant, dum minus
spiritualia, sed magis terrena sectantur. Ex divina enim constat tabernaculi dispositione, ob injurias mundi
ferendas, et turbines quosdam institui episcopos, saecularibus curis insistentes: ut hi qui interius superna
desiderant, nullo terreno obsistente negotio, liberius hoc quod amant, intendant. Non est itaque judicandus a
plebe rector inordinatus, dum magis noverint populi, sui fuisse [0865B] meriti, perversi regimen suscepisse
pontificis. Nam pro meritis plebium, disponitur a Deo vita rectorum. Exemplo David peccant [David peccantis],
ad comparationem principum, qui ex merito plebis praevaricantur. Sententia damnantur Cham filii Noe, qui
suorum praepositorum culpas in publico produnt, sicut Cham qui patris pudenda non operuit, sed deridenda
monstravit. Habituri sunt Sem meritum et Japhet, qui reverenter operiunt quae patres suos excessisse
cognoscunt, si tamen patrum facta non diligant, sed tantum operiant, nec imitentur. Nam sunt qui praepositos
suos perverse judicant, dum terrenis studiis eos plus viderint esse intentos, si vel parum jam ipsi de spiritalibus
cognoverint. Rectores ergo judicandi a Deo sunt, a suis autem subditis [0865C] nequaquam judicandi sunt,
exemplo Domini, qui per se vendentes columbas et nummulariorum mensas proprio evertit flagello (Joan. II), et
projecit a templo vel etiam sicut dicit Psalmista: Deus stetit in synagoga deorum, in medio autem deos discernit
(Psal. LXXXI). Quod si a fide exorbitaverit rector, tunc erit arguendus a subditis. Pro moribus vero reprobis
tolerandus magis quam distringendus a plebe est.

CAPUT XXXII.

24

