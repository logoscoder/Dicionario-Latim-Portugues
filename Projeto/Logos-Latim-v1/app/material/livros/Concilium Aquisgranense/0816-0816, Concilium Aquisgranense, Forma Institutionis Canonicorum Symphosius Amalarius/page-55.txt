suppetit, agere renuerit, impar minusque idoneus ad caetera ecclesiastica officia peragenda habendus est. Et
quanquam divina ultione sit dignus, synodali tamen est sententia feriendus.

CAPUT CXVIII. Ut in congregandis canonicis modus discretionis sit tenendus. [0915D]
Cavendum summopere praepositis ecclesiarum est, ut in ecclesiis sibi commissis non plures admittant
clericos quam ratio sinit et facultas ecclesiae suppetit: ne si indiscrete et extraordinarie plures aggregaverint, nec
ipsos gubernare, nec caeteris ecclesiae necessitatibus, ut oportet, valeant adminiculari. Sunt namque nonnulli
vanam gloriam ab hominibus captantes, qui numerosam cleri congregationem volunt habere, cui nec animae, nec
corporis curant solatia exhibere. Hi namque taliter aggregati, dum a praelatis stipendia necessaria non accipiunt,
neque canonicum servant ordinem, nec divinis officiis [0916A] insistunt: claustra societatemque caeterorum
relinquentes, efficiuntur vagi et lascivi, gulae et ebrietati et caeteris suis voluptatibus dediti; quidquid sibi libitum
est, licitum faciunt. Proinde praepositis solerter providendum est, ut in hoc negotio modum discretionis teneant,
scilicet ut nec plusquam oportet et possibilitas ecclesiae suppetit in congregationem admittant, nec eos quos
rationabiliter gubernare possunt causa avaritiae abjiciant.

CAPUT CXIX. De his qui in congregatione sibi commissa solummodo ex familia ecclesiae clericos
aggregant.
Sunt nonnulli qui tantum ex familia ecclesiastica clericos in sibi commissis congregant ecclesiis, et hoc
ideo facere videntur ut si quando eis aliquid incommodum [0916B] fecerint, aut stipendia opportuna
subtraxerint, nihil querimoniae contra se objicere praesumant; timentes scilicet, ne aut severissimis verberibus
afficiantur, aut humanae servituti denuo crudeliter addicantur. Hoc autem non ideo dicitur, ut ex familia
ecclesiae probabilis vitae in congregatione non sint admittendi, praesertim cum apud Deum non sit personarum
acceptio, sed potius ut propter quam intulimus occasionem, nullus praelatorum, seclusis nobilibus, viles tantum
in sua congregatione admittant personas.

CAPUT CXX. Qui clerici in congregatione canonica constituti, ecclesiastica accipere debeant
stipendia.
Quia sanctorum Patrum supra notatae sententiae [0916C] docent, clericos non divitiarum sectatores
esse, nec res ecclesiarum inofficiose accipere debere, non abs re putavimus nonnulla capitula libri Prosperi ad
medium (De Vita contempl. l. II, c. 20) et exempli causa deducere, in quibus ita legitur: «Qui ecclesiae serviunt,
et ea quibus opus non habent, aut libenter accipiunt, aut exigunt, nimis carnaliter sapiunt, » Item ibi: «Satis
quippe indignum est, si fidelis et operosa devotio clericorum propter stipendium saeculare praemia sempiterna
contemnat. » Item ibi: «Si propter hoc non vult sua quisque relinquere, ut habeat unde vivat: ut quid accipit, unde
rationem reddat? ut quid peccatis alienis sua multiplicat? » His igitur et caeterorum sanctorum Patrum dictis
diligenter animadversis, studeant necesse est [0916D] clerici in accipiendis ecclesiasticis sumptibus suum vitare
periculum. Proinde qui et suas et ecclesiae habent facultates, et utilitatem ecclesiae, aut interius, aut exterius
conferunt, accipiant in congregatione cibum et potum, et partes eleemosynarum, et his contenti sint, ne plus
accipientes, pauperes gravare videantur: perpendentes sententiam Prosperi (Ibid., c. 11), qua dicitur: «Qui sua
possident, et dari sibi aliquid volunt, sine grandi peccato suo, unde pauper victurus erat, non accipiunt. » Hi vero
qui nec suis rebus abundant, nec ecclesiae habent possessiones, et magnam utilitatem ecclesiae conferunt,
accipiant in canonica congregatione victum et vestitum, et eleemosynarum partes, quia de talibus [0917A] ita in
libro Prosperi scribitur (Ibid., c. 12): «Clerici quos voluntas, aut nativitas pauperes fecit, in congregatione
viventes, necessaria vitae accipiant, quia ad ea accipienda non eos habendi ducit cupiditas, sed cogit vivendi
necessitas. » Porro si tales fuerint, qui nec suas, nec ecclesiae velint habere possessiones, horum necessitatibus
providentissima gubernatione de facultatibus ecclesiae debent subvenire praelati, attendentes illud Prosperi
(Ibid., c. 9): «quod habet, inquit, ecclesia, cum omnibus nihil habentibus commune habet. Sed et illorum curam
nihilominus gerere debet quos aut infirmitas aut senectus aggravat, quos etiam constat olim in utilitatibus
ecclesiae desudasse. »

55

