superseminet; sed semper loquaris: In noctibus quaesivi quem diligit anima mea; et, adhaesit post te anima mea,
me suscepit dextera tua. Quando eras in saeculo, ea quae erant saeculi diligebas: nunc autem [0944C] quia
saeculum reliquisti, et secundo post baptismum gradu inisti pactum cum adversario tuo, dicens ei, Renuntio tibi,
diabole, et saeculo tuo, et pompae tuae, et operibus tuis: serva foedus quod pepigisti, et esto consentiens,
pactumque custodiens cum adversario tuo, dum es in via hujus saeculi, ne forte tradat te judici, tradarisque
ministro; et non inde exeas, nisi solvas novissimum quadrantem, id est minimum quodque delictum: quia et pro
otioso verbo reddituri sumus rationem in die judicii. Haec dicta sint non infausto contra te vaticinio, sed pavidi,
cautique monitoris officio, ea quoque in te, quae tuta sunt, formidantis. Si spiritus, inquit, potestatem habentis
ascenderit super te, locum tuum ne dimiseris. Vult nos loco movere hostis, et de gradu excedere: [0944D] sed
solidanda sunt vestigia, et dicendum: Statuit supra petram pedes meos, etc. Si in cogitationes tuas coluber
ascenderit, serva cor tuum, et cum David canito: Ab occultis meis munda me, et ab alienis parce servo tuo.
Claude cubiculum pectoris, et crebro signaculo crucis munias frontem tuam, ne exterminator Aegypti in te locum
reperiat. Post cogitationum diligentissimam cautionem, jejuniorum tibi arma sumenda sunt, et canendum cum
David: Humiliavi in jejunio animam meam, et cinerem tanquam panem manducavi: et, Cum molesti essent mihi,
induebar cilicio (Psal. XXXIV). Salvator generis humani, qui virtutum et conversationis suae nobis reliquit
exemplum, post baptismum statim assumitur [0945A] a spiritu, ut pugnet contra diabolum; et oppressum eum
atque contritum tradidit discipulis conculcandum. Unde et Apostolus loquitur: Deus autem conteret Satanam sub
pedibus vestris velociter (Rom. XVI). Et tamen hostis antiquus post quadraginta dierum jejunium, per cibum
molitur insidias, et dicit: Si Filius Dei es, dic ut lapides isti panes fiant (Matth. IV). In Job scriptum est de
dracone: Virtus ejus in lumbis ejus, et fortitudo illius super umbilicum ventris ejus (Job IV). Adversum juvenes
et puellas aetatis ardore hostis noster abutitur, et inflammat rotam nativitatis nostrae; et implet illud Oseae:
Omnes adulterantes, quasi clibanus corda eorum (Oseae VII): quae Dei misericordia et jejuniorum frigore
restinguuntur. Haec sunt ignita diaboli [0945B] jacula, quae simul et vulnerant, et inflammant. Sic quoque debes
jejunare, ut fracto corporis appetitu, nec in lectione, nec in psalmis, nec in vigiliis solito quid minus facias.
Jejunium non perfecta virtus, sed caeterarum virtutum fundamentum est: et sanctificatio atque pudicitia, sine qua
nemo videbit Deum, gradus praebet ad summa scandentibus. Legamus evangelium sapientum et stultarum
virginum (Matth. XXV), quarum aliae cubiculum ingrediuntur sponsi, aliae bonorum operum oleum non
habentes, exstinctis lampadibus excluduntur. Disce quid boni habeat continentia, et quid e contrario mali
saturitas. Scurrilitas atque lascivia te praesente non habeant locum. Nunquam verbum inhonestum audias, aut si
audieris, non inesceris. Perditae mentis homines uno [0945C] frequenter, levique sermone tentant claustra
pudicitiae. Ridere et rideri saecularibus derelinque, gravitas tuam personam decet. Superfluum reor te monere
contra avaritiam, cum Apostolus doceat avaritiam esse idolorum cultum (Ephes. V). Laudent te esurientium
viscera, non ructantium opulenta convivia. [a] {foot}
[0945D] Hic desunt quaedam, supplenda ex epistola VII. Hieron. ad Demetriadem. Hard. Christum
vestire in pauperibus, pascere in esurientibus, et praeter psalmorum, et orationis ordinem, quod tibi hora tertia,
sexta, nona, ad vesperum, media nocte, et mane semper est exercendum, statue quot horis sacram Scripturam
ediscere debeas, quanto tempore legere, non ad laborem, sed ad delectationem et instructionem animae. Cumque
haec finieris spatia, et frequenter te ad figenda genua sollicitudo animae suscitaverit; habeto lanam semper
[0945D] in manibus, vel staminis pollice fila deducito, vel ad torquenda subtegmina in alveolis fusa vertantur,
aliarumque neta, aut in globum collige, aut texenda compone. Si tantis operum varietatibus fueris occupata,
nunquam tibi dies longi erunt. Haec observans, et te ipsam salvabis, et alias, et eris magistra sanctae
conversationis, multarumque castitatem lucrum tuum facies, Scriptura dicente: In desideriis est omnis anima
otiosi. Ideo enim tibi cum omnibus laborandum est, ut per occasionem operis nihil aliud cogites, nisi quod ad
Domini pertinet servitutem. Simpliciter loquar. Quamvis omnem censum tuum in pauperes distribuas, nihil apud
Christum erit [0946A] pretiosius, nisi quod manibus tuis ipsa confeceris, vel in usus proprios, vel in exemplum
virginum caeterarum. Bonum est igitur obedire majoribus, parere perfectis; et post regulas Scripturarum, vitae
suae tramitem ab aliis discere, nec praeceptore uti pessimo, scilicet praesumptione sua. Matronarum maritis ac
saeculo servientium tibi consortia declinentur, ne sollicitetur animus, et audias quid vel maritus uxori, vel uxor
locuta sit viro. Venenatae sunt hujusmodi confabulationes, super quarum damnatione saecularem versum
assumens Apostolus, facit ecclesiasticum: Corrumpunt mores bonos confabulationes malae (I Cor. XV). Graves
feminae tibi comites eligantur, quarum probata est conversatio, sermo moderatus, sancta verecundia. Fuge
lasciviam puellarum, [0946B] quae ornant capita, crines a fronte demittunt. Illa sit tibi pulchra, illa amabilis, illa
habenda inter socias, quae se nescit esse pulchram. Felix illa conscientia, et beata virginitas, in cujus corde
praeter amorem Christi, qui est sapientia, castitas, patientia, atque justitia, caeteraeque virtutes, nullus alius
versatur amor, nec ad recordationem hominis aliquando suspirat, nec videre desiderat, quem cum viderit, nolit
dimittere. Sanctarum virginum propositum et coelestium consimilem gloriam quarumdam non bene se agentium
nomen infamat. Finem jungo principio, nec semel monuisse contentus sum. Ama scripturas sanctas, et amabit te
sapientia: dilige eam, et servabit te: honora illam, et amplexabitur te. Haec monilia in pectore et in auribus
[0946C] tuis haereant. Nihil aliud noverit lingua nisi Christum, nihil possit sonare nisi quod sanctum est.
69

