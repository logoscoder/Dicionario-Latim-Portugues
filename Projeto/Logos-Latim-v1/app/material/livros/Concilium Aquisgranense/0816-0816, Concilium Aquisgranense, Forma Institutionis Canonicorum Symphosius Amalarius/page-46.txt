CAPUT CIX.
(Ejusdem, de Vita contempl., lib. II, c. 12. ) Illi autem, qui tam infirmi sunt, ut possessionibus suis
renuntiare non possint, si ea quae accepturi erant, dispensatori relinquant, nihil habentibus conferenda, sine
peccato possident sua (I Cor. IX): quia et ipsi quodammodo sua relinquunt, quando propriis contenti [0897D]
rebus, nihil eorum quae labori vel ordini suo deberi arbitrantur, accipiunt. Quod si putant ideo accipi debere
eorum quae conferuntur Ecclesiae, portionem, ne eam videantur abjicere, se vero non posse sua relinquere, quod
eis deforme sit inter suos pauperes reddi, noverint esse deformius possessores de eleemosynis pauperum pasci.

CAPUT CX.
(Ejusdem, de Vita contempl., lib. II, c. 13. ) Heu quam subtiliter nos ille decipiendi artifex fallit! quanta
caecitate oculos nostrae mentis obducit, ne discernamus gaudendi avidi, unde justius gaudeamus: aut ne
cupientes augeri divitiis, noverimus quas quibus incomparabiliter praeferamus! Nam [0898A] gaudere quidem
bonum est: sed qui gaudet, si non inde gaudet unde debet, non potest bonum esse quod gaudet. Siquidem gaudet
et raptor, cum desiderata rapuerit: gaudet et ebriosus, cum exoptatae occasionem potationis invenerit: gaudet et
adulter, cum ad delectationem fruendi corporis concupiti pervenerit. Sed cum sit gaudere bonum, de his atque de
hujuscemodi gaudere, grande est malum. Haec et his similia sunt, unde nos gaudere vult mundus, cum suis
amatoribus periturus. Haec sunt quae repudiare debemus, ut de bona conscientia, sanctitate morum, de
acquisitione virtutum, de dono Dei et de promissione futuri regni, ineffabiliter gaudeamus. Ditari quoque divitiis,
grande est bonum. Sed inde ditari unde non debeas, non est habenda [0898B] facultas, sed detestanda calamitas.
Nihil est enim calamitosius, nihilque miserius eo qui iniquis acquisitionibus crescit, quem locupletem fraudes
faciunt ac rapinae. Illae nobis sunt ambiendae divitiae, quae nos ornare possunt pariter et munire, quas nec
acquirere possumus inviti, nec perdere: quae nos contra impetus hostiles armant, a mundo disterminant, Deo
commendant, ditant animos nostros atque nobilitant: nobiscum sunt, intra nos sunt. Divitiae nostrae credendae
sunt, pudicitia, quae nos pudicos; justitia, quae justos; pietas, quae pios; humilitas, quae humiles; mansuetudo,
quae mansuetos; innocentia, quae innocentes; puritas, quae puros; prudentia, quae prudentes; temperantia, quae
temperantes; et charitas, quae nos facit Deo et hominibus [0898C] charos, virtutum potentes, saeculi
contemptores, ac bonorum omnium sectatores. Haec sunt non omnium, sed sanctorum sanctae virtutes: non
divitum superborum, sed humilium pauperum facultates: patrimonium cordium, divitiae incorruptibiles morum:
quibus non abundant, nisi qui illis carnalibus ex corde renuntiant. Quae quamvis et ipsa sint bona, utpote a bono
Deo creata, tamen quia sunt bonis malisque communia, student ea spiritales viri contemnere, quo possint ad illa
incomparabiliter meliora, quae sunt bonorum omnium propria, pervenire. Quoniam non est tale bonum quod
habent et mali, quale illud est quod non habent nisi boni. Corporale bonum quando habent iniqui, ipsorum est
praemium: quando habent justi, non est eorum [0898D] praemium, sed temporale solatium. Item boni temporalis
amissio fit exercitium justi, et injusti supplicium: quia et justus desiderio coelestium captus, omnia temporalia,
sive habeat, sive amittat, omnino non sentit: et iniquus id quod cum delectatione habuit, sine dolore non perdit.
Propterea igitur eis qui militant Deo, fugiendae sunt ex toto corde divitiae. Quas qui habere volunt, sine labore
non quaerunt, sine difficultate non inveniunt, sine cura non servant, sine anxia delectatione non possident, sine
dolore non perdunt. Apostolus autem Christi militibus dicit: Volo vos sine sollicitudine esse (I Cor. VII): et
Radix omnium malorum avaritia, quem quidam appetentes erraverunt a fide, et inseruerunt se [0899A] doloribus
multis (I Tim. VI). Ac sic census iste terrenus eis, a quibus vitiose diligitur, non est voluptatum materia, sed
dolorum. Quapropter expedit facultates Ecclesiae possideri, ut inde vivant, qui non saeculo, cujus gaudia fugitiva
repudiant, sed Deo deserviunt, cujus ineffabilia bona desiderant.

CXI.
( Prosperi. ) De talibus dicere videtur Apostolus: Qui in sacrario operantur, quae de sacrario sunt,
edunt: et qui altario deserviunt, cum altari participant. Qui nisi hoc de contemptoribus facultatum suarum vellet
intelligi, nunquam securus adjungeret: Ita et Dominus ordinavit his qui Evangelium annuntiant, de Evangelio
vivere. De Evangelio vivunt, qui nihil proprium habere volunt: qui nec habent, [0899B] nec habere aliquid
concupiscunt, non suorum, sed communium possessores. Quid est aliud de Evangelio vivere, nisi laborantem
inde, ubi laborat, necessaria vitae percipere? Apostolus tamen, qui sic Evangelium praedicavit, ut nec de
46

