medici morbos imminentes curandos suscipiunt, futuros vero, ne irrepant, medicinae objectu quadam
praescientia antecedunt: ita [0871C] et doctores boni sic ea, quae male acta sunt, resecant, ut ea quae admitti
possunt, ne perpetrentur, doctrina sua succurrente praeveniant. Qui blando sermone castigatus non corrigitur,
acrius necesse est ut arguatur. Cum dolore enim abscindenda sunt, quae leniter sanari non possunt. Admonitus
secretim si corrigi de peccato negligit, ut vulnus quod occulte sanari nescit, manifeste debeat emendari.
Manifesta peccata non sunt occulta correctione purganda. Palam enim sunt arguendi, qui palam nocent, ut dum
aperta objurgatione sanantur, hi qui eos imitando deliquerant, corrigantur. Dum unus corripitur, plurimi
emendantur. Necesse est enim, ut pro multorum salvatione unus condemnetur, quam pro unius licentia multi
periclitentur. Ita erga delinquentem [0871D] sermo est proferendus, sicut ejus qui corripitur expostulat salus.
Quod si opus est aliquam medicamenti salutem verbo increpationis aspergere, lenitatem tamen corde opus est
retinere. Doctores nonnunquam duris feriunt increpationibus subditos, qui tamen a charitate eorum quos
corripiunt, non recedunt. Saepe ecclesiae censura arrogantibus videtur esse superbia [superba]: et quod a bonis
pie fit, crudeliter fieri putatur a pravis: quia non discernunt recto oculo, quod a bonis recto fit animo. Notandum
ab omni pontifice vehementer, ut tanto cautius erga commissos agat, quanto durius a Christo judicari formidat.
Nam sicut scriptum est, in qua mensura mensi fueritis, remetietur vobis (Matth. VII). [0872A] Quotidie namque
omnes delinquimus (Jacob III), et in multis erroribus labimur. Qui enim in nostris delictis clementes sumus, in
alieno peccato rigorem tenere nequaquam debemus. Multi aliorum vitia cernunt, sua non aspiciunt, et cum ipsi
maximis criminibus obnoxii teneantur, minora peccata fratribus non dimittunt. Hypocritae trabem in oculo suo
consistentem non sentiunt, et haerentem festucam in lumine fratris intendunt. Facilius reprehendimus vitia aliena
quam nostra. Nam saepe quae perversa in aliis judicamus, in nobis nocibilia esse minus sentimus: et quod in aliis
reprehendimus, agere ipsi non erubescimus. Facilius vitia uniuscujusque, quam virtutes, intendimus: nec quid
boni quisque gesserit cupimus agnoscere, sed quid mali egerit, [0872B] perscrutamur.

CAPUT XXXVII.
(Gregorii homil. 26, in Joan. XX. ) Praedicatores sancti [Gregorius de collata Episcopis potestate
ligandi atque solvendi, Praedicatores sancti, etc. ], qui districtum Dei judicium metuunt, animarum judices fiunt:
et alios damnant et liberant, qui semetipsos damnari metuebant. Horum profecto nunc in ecclesia episcopi locum
tenent: solvendi atque ligandi auctoritatem suscipiunt, qui gradum regiminis sortiuntur. Grandis honor
pontificalis, sed grave pondus istius est honoris. Durum quippe est, ut qui nescit tenere moderamina vitae suae,
judex vitae fiat alienae. Plerumque contingit, ut ipse judicii locum teneat, cui ad locum vita minime concordat.
Ac [0872C] proinde saepe agitur, ut vel damnet immeritos, vel alios ipse ligatus solvat. Saepe in solvendis ac
ligandis subditis suae voluntatis motus, non autem caussarum merita sequitur. Unde fit, ut ipsa et ligandi et
solvendi potestate se privet, qui hanc pro suis voluntatibus [voluptatibus], et non pro subjectorum meritis,
exercet. Saepe fit, ut erga quemlibet proximum odio vel gratia moveatur pastor. Judicare autem digne de subditis
nequeunt, qui in subditorum causis sua vel odia, vel gratiam sequuntur. Unde recte per prophetam dicitur:
Mortificabant animas quae non moriuntur, et vivificabant animas quae non vivunt (Ezech. XXIII). Non
morientem quippe mortificat, qui justum damnat: et non victurum vivificare nititur, qui reum a supplicio
absolvere conatur. [0872D] (Moral. XIX, c. 14. ) Deus omnipotens, ut nos a praecipitata sententiae prolatione
compesceret, cum omnia nuda et aperta sint oculis ejus, mala tamen Sodomae noluit audita judicare, qui ait:
Clamor Sodomorum et Gomorrhae multiplicatus est, et peccatum eorum aggravatum est nimis. Descendam et
videbo, utrum clamorem qui venit ad me, opere compleverint, an non est ita, ut sciam (Gen. XVIII). Omnipotens
itaque Dominus, et omnia sciens, cur ante probationem quasi dubitat, nisi ut gravitatis nobis exemplum proponat,
ne mala hominum ante praesumamus credere, quam probare. Quid hoc exemplo nisi nos admonemur, ne ad
proferendam sententiam unquam praecipites esse debeamus, ne temere indiscussa [0873A] judicemus, ne
quaelibet mala audita nos moveant, ne passim dicta sine probatione credamus? (Hom. 26 in Joan. XX. ) Causae
ergo pensandae sunt, et tunc ligandi atque solvendi potestas exercenda. Videndum est quae culpa praecessit, aut
quae sit poenitentia secuta post culpam: ut quos omnipotens Deus per compunctionis gratiam visitat, illos
pastoris sententia absolvat. Tunc enim vera est absolutio praesidentis, cum interni arbitrium sequitur judicis.
Quod bene quatriduani mortui resuscitatio illa significat: quae videlicet demonstrat, quia prius mortuum
Dominus vocavit et vivificavit, dicens: Lazare, veni foras (Joan. XI); et postmodum is, qui vivus egressus fuerat,
a discipulis est solutus, sicut scriptum est: Cumque egressus esset qui fuerat ligatus [0873B] institis, tunc dixit
discipulis suis: Solvite eum, et sinite abire (Ibid. ), scilicet ut pastores Ecclesiae ei poenam debeant amovere
quam meruit, qui non erubuit confiteri quod fecit. Sub magno moderamine pastores Ecclesiae, vel solvere
studeant, vel ligare. Sed utrum juste an injuste obliget pastor, pastoris tamen sententia gregi timenda est, ne is qui
subest, et cum injuste forsitan ligatur, ipsam obligationis suae sententiam ex alia culpa mereatur. Pastor itaque
quisque vel absolvere indiscrete timeat, vel ligare. Is autem qui sub manu pastoris est, ligari timeat vel injuste,
28

