qua fronte subjectos arguere poterit, cum illi statim possit correptus ingerere? Ante doce te quae recta sunt,
episcope. Quapropter qui negligit recta facere, desinat [0830D] recta docere. Prius quippe semetipsum corrigere
debet, qui alios ad bene vivendum monere studet, ita ut in omnibus semetipsum formam vivendi praebeat,
cunctosque ad bonum opus et doctrina et opere provocet. Cui etiam scientia Scripturarum necessaria est: quia si
episcopi tantum sit sancta vita, sibi soli potest prodesse sic vivens. Porro si et doctrina fuerit eruditus, potest
caeteros quosque instruere, et docere suos, et adversarios repercutere. Qui nisi refutati fuerint atque convicti,
facile possunt simplicium corda pervertere. Hujus autem sermo debet esse purus, simplex et apertus, plenus
gravitate et honestate, plenus suavitate et gratia, tractans de mysterio [0831A] legis, de doctrina fidei, de virtute
continentiae, de disciplina justitiae: unumquemque diversa admonens exhortatione, juxta professionem
[professionis] morumque qualitatem: videlicet ut pernoscat, quid, cui, quando, vel quomodo proferat. Cujus prae
caeteris speciale officium est, Scripturas legere, percurrere canones, exempla sanctorum imitari. Vigiliis, jejuniis,
orationibus incumbere: cum fratribus habere pacem, nec quemquam ex membris suis discerpere. Nullum
damnare, nisi comprobatum: nullum excommunicare, nisi discussum. Quique ita humilitate pariter et auctoritate
praestabit, ut nec per nimiam humilitatem suam, subditorum vitia convalescere faciat; nec per immoderatam
auctoritatem severitatis potestatem exerceat: sed tanto cautius [0831B] erga sibi commissos agat, quanto durius a
Christo judicari formidat. Tenebit quoque illam supereminentem donis omnibus charitatem, sine qua omnis
virtus nihil est. Custos enim sanctitatis, charitas est: locus autem hujus custodis, humilitas est. Habebit etiam
inter haec omnia et castitatis eminentiam, ita ut mens Christi corpus confectura, ab omni inquinamento carnis sit
munda et libera. Inter haec oportet eum sollicita dispensatione curam pauperum gerere, esurientes pascere,
vestire nudos, susscipere peregrinos, captivos redimere, viduas ac pupillos tueri, pervigilem in cunctis exhibere
curam providentia et distributione discreta. In quo etiam et hospitalitas ita erit praecipua, ut omnes cum
benignitate et charitate suscipiat. Si enim omnes fideles [0831C] illud evangelicum audire desiderant, Hospes
fui, et suscepistis me (Matth. XXV), quanto magis episcopus, cujus diversorium cunctorum debet esse
receptaculum? Laicus enim unum aut duos suscipiens, implebit hospitalitatis officium: episcopus si omnes non
receperit, inhumanus est. In negotiis autem saecularibus dirimendis, oportet eum causam merito discernere, non
gratia. Neque enim sic debet episcopus suscipere potentem, ut contristet contra justitiam pauperem: neque pro
paupere, auferre justitiam a potente. Non defendat improbum, nec sancta indigno committenda arbitretur: neque
arguat aut impugnet, cujus crimen non reprehendit. Erit quoque illi etiam juxta Apostolum mansuetudo,
patientia, sobrietas, moderatio, abstinentia, sive pudicitia, [0831D] ut non solum ab opere immundo se abstineat,
sed etiam ab oculi, oris, et cogitationis errore. Ita ut dum nullum in se vitium regnare permittit, impetrare apud
Deum veniam pro subditorum facinoribus valeat. Qui enim ista sectaverit, et Dei minister utilis erit, et perfectum
sacerdotium consummabit.

CAPUT X.
(Hieronymi excerptum ex Ep. ad Titum. ) Hujus rei [Excerptum B. Hieronymi ex Epistola ad Titum.
Hujus rei, ] gratia reliqui te Cretae, ut ea quae desunt corrigas (Tit. I). Reliquit Titum discipulum Cretae, ut
rudimenta nascentis Ecclesiae confirmaret, et si quid videbatur deesse, corrigeret: ipse pergens ad alias nationes,
ut rursum in eis Christi jaceret fundamentum. [0832A] Quod autem ait, ut ea quae desunt corrigas [deerant
corrigeres, et sic ubique], ostendit necdum eos ad plenam venisse scientiam veritatis: et licet ab apostolo correcti
fuerint, tamen adhuc indigere correctione. Et constituas per civitates presbyteros, sicut et ego tibi disposui.
Diligenter Apostoli attendamus verba, dicentis: Ut constituas per civitates presbyteros, sicut et ego tibi disposui.
Qui qualis presbyter debeat ordinari, in consequentibus disserens, hoc ait: Si quis sine crimine est, unius uxoris
vir, etc. Postea intulit: Oportet enim episcopum sine crimine esse, tanquam Dei dispensatorem. Idem ergo est
presbyter, qui [et] episcopus. Et antequam diaboli instinctu studia et schismata [ deest schismata] in religione
fierent, ac diceretur in populis, [0832B] Ego sum Pauli, ego Apollo, ego autem Cephae, communi presbyterorum
consilio Ecclesiae gubernabantur. Postquam vero unusquisque eos quos baptizaverat, putabat suos, non Christi,
in toto orbe decretum est, ut unus de presbyteris electus superponeretur caeteris, ad quem omnis cura Ecclesiae
pertineret, ut schismatum semina tollerentur. Putat aliquis, non Scripturarum, sed nostram esse sententiam,
episcopum et presbyterum unum esse, et aliud aetatis, aliud esse nomen officii? Relegat Apostoli ad Philippenses
verba, dicentis: Paulus et Timotheus servi Christi Jesu, omnibus sanctis in Christo Jesu, qui sunt Philippis, cum
episcopis et diaconibus, gratia vobis et pax, et reliqua (Philipp. I). Philippi una est urbs Macedoniae. Et certe in
una civitate [0832C] plures, ut nunc putatur, episcopi esse non poterant. Sed quia eosdem episcopos illo in
tempore quos presbyteros appellabant, propterea indifferenter de episcopis, quasi de presbyteris est locutus.
Adhuc alicui hoc videatur ambiguum, nisi altero testimonio comprobetur. In Actibus apostolorum scriptum est,
quod cum venisset apostolus Paulus Miletum, miserit Ephesum, et convocaverit presbyteros ejusdem ecclesiae,
quibus postea inter caetera sit locutus: Attendite vobis et universo gregi, in quo vos posuit Spiritus sanctus
episcopos pascere ecclesiam Domini, quam acquisivit per sanguinem suum (Act. X). Et hic diligentius observate,
7

