excommunicationis, et modum poenitentiae excipiat. In castigandis namque atque corrigendis delinquentibus,
opem ferre non desistant abbatissis caeterae sanctimoniales.

CAPUT XIX.
Scripturarum sanctarum doctrinis demonstratur, quod subditarum vita praelatarum sit exemplis
informanda. Et quia sanctimoniales, secundum Patrum documenta, virorum debent vitare familiaritates et
sermocinationes, decet ut abbatissae, sicut in caeteris, ita quoque et in virorum confabulationibus [0968A]
bonum sibi subditis exemplum praebeant. Si quando autem eis sermocinandi necessitas incubuerit, juxta supra
notatam sententiam beati Caesarii, adhibitis secum sanctimonialibus quas et aetas, et morum probitas, et vitae
innocentia commendant, id faciant, et quod deliberandum est, prudenter deliberent; et quod disponendum, utiliter
disponant: quia si earum consilio et praesentia usae fuerint, et morsum detractionis vitabunt, et exemplum sibi
subditis salubrius praebebunt. Licet enim hujuscemodi sanctimoniales talium negotiorum experientiam non
habeant, earum tamen praesentia capaces boni consilii castique factae sunt.

CAPUT XX.
Quia virorum frequentias sanctimoniales, juxta [0968B] superiorum Patrum sententias, penitus vitare
debeant, satis liquido patet: restat ut imminente inevitabili necessitate, qualiter id facere debeant, demonstretur.
Decet porro ut abbatissae tres aut quatuor sanctimoniales vitae probabilis constituant, coram quibus caeterae
sanctimoniales, aut cum propriis equis, aut eum propriis servis res sibi necessarias deferentibus, tempore
competenti, in loco videlicet ad hoc negotium constituto loquantur, et id quod delatum fuerit recipiant. Ut
videlicet hujuscemodi confabulatio nullam possit in quoquam sinistrae opinionis afferre suspicionem. Sed et
tempore novarum frugum, coram memoratis sanctimonialibus, quidquid eis recipiendum aut recondendum est,
recipiant, et recondant. Similiter quoque, quando eis in propriis mansiunculis [0968C] aliquid operis agendum
est, quod non sine virorum labore perfici potest, hae sanctimoniales coram sint, ut nullus in his negotiis possit
oriri detrahendi aut peccandi locus. Sed et hoc abbatissae, non solum praepositarum suarum cura, et
memoratarum sanctimonialium instantissima procuratione, verum etiam suo studio, imo saepissima
investigatione, scrutari atque solerter inquirere debent, ne quid inhonestatis in mansiunculis sanctimonialium aut
in earum claustris quispiam quolibet modo perpetrare, aut ab aliqua alicujus familiaritatis occasione suscipi, aut
clanculo abscondi possit. Tanta igitur sanctimonialibus in confabulando cum viris pudicitiae fiducia inesse debet,
ut aliis aspicientibus minime erubescant. Ut enim beatus Hieronymus dicit [0968D] ( in epist. ad Furiam):
Speculum mentis est facies, et taciti oculi cordis fatentur arcana. Unde ait et quidam: Frons hominis propriae
mentis depromit amictum: qualis vultus erit, talia corda gerit. Si qua vero inventa fuerit his confabulationibus
dedita, ita juxta superiorem modum corripiatur, ut et ipsa emendetur, et caeterae timorem habentes nihil tale
agere pertentent

CAPUT XXI.
Quia licitum est Deo dicatis canonice viventibus vernulas secum famulandi gratia in monasteriis
habere, cavendum est illis ut in eis animae potius salutem quam commodum terrenum quaerant. Solent enim
hujuscemodi effrenes et impudicae effectae, [0969A] cultu meretricio ornatae incedere, et turpia quaeque et
obscena, quae foris vagando viderint aut audierint, auribus dominarum suarum impudenter ingerere, et animos
earum a rigore divinae servitutis emollire. Quapropter necesse est ut in talibus congregandis modum adhibeant
discretionis: ut non amplius quam necessitas exigit, sibi ad serviendum congregent, et erga congregatas curam
adhibeant, ne illis quolibet peccato ruentibus, illarum ruinae participes existant. Si vero hae famulae, aut
abbatissarum, aut certe sanctimonialium, in claustris monasterii quippiam indecens admiserint, et crebro
admonitae atque correptae, non se correxerint, extra claustra monasterii procul ejiciendae atque eliminandae
sunt.

CAPUT XXII. [0969B]
81

