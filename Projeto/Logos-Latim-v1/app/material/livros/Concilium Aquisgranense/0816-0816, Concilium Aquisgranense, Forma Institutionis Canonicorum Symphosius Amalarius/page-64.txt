pretia peccatorum, et alimenta pauperum, et thesaurum coelo recondendum, suis (quod fas non fuit) aptavit
[0931C] usibus.

CAPUT CXLII.
Quamvis canonicis proprias licitum sit habere mansiones, debet tamen a praelato mansio infirmorum et
senum intra claustra canonicorum fieri; ut qui suam forte non habent, in eadem suam aptissime possit tolerare
imbecillitatem, quatenus ibidem et subsidiis ecclesiasticis quibus indigent, et fratrum adminiculis misericorditer
sustententur. Erga quos oportet ut caeteri fratres magnam exhibeant charitatem; scilicet ut eis compatiendo
subveniant, et assiduis visitationibus, et Scripturarum sanctarum consolationibus, nec non et propriam rerum
facultatibus, adminicula necessaria praebeant, ut impleatur in eis illud evangelicum: Infirmus fui et visitastis
[0931D] me (Matth. XXV).

CAPUT CXLIII.
Eligatur necesse est a praelato, ex congregatione sibi commissa frater probabilis vitae, cui officii sit
portam canonicorum cum summa obedientia et humilitate competenti tempore claudere ac reserare, ut nulli per
eam nisi per licentiam aditus pateat intrandi aut exeundi. Cui etiam observandum est, ne eis quibus cordi est plus
otiis vacare quam divinis obsequiis incubare, foras evagandi locum praebeat, et eorum nugarum, quod nefas est,
particeps fiat. Debet praeterea advenientes quosque cum charitate suscipere, et priori adventum eorum
causamque nuntiare. Expleto namque vespertino et [0932A] completorio officio, obseratisque portis, claves
earum idem portarius ei qui vicem praelati tenet, ferat, ut nulli horis incompetentibus intrandi aut exeundi
maneat facultas: quas etiam ab eodem in crastinum tempore accipiat constituto. Si vero inobediens atque
protervus idem repertus fuerit portarius, sicut de aliis ministris negligentibus superius dictum est, judicetur.

CAPUT CXLIV.
Oportet claustra canonicorum ita diligenter custodiri, ut grex Dominicus fraterna concorditer fruatur
pace: et si quemlibet praelatus, aut qui ejus vice fungitur, aut forte quilibet alius spiritalis frater, intra claustra
quempiam inhoneste agentem, aut extra in biviis et plateis otio vanisque confabulationibus [0932B] vacantem,
repererit, primo secreta admonitione eum corripiat, et post, si necesse fuerit, coram fratribus idem negligens
acrius judicetur, ut deinceps emendatus in melius proficiat. Feminis namque non solum in mansionibus et
claustris canonicorum prandendum aut requiescendum non est, quin potius nec in ea intrandi, excepto in
ecclesiam, ulla tribuenda facultas, quia valde hoc a sanctis patribus legitur inhibitum. Si quid vero charitatis
officio illis attribuendum est, extra claustra constituatur locus, in quo id accipiant: nullus tamen fratrum cum
ipsis, nisi testes coram fuerint, loquatur. Qui vero secus, quam praemissum est, agere tentaverit, ita severiter a
praelatis et magistris corrigatur, ut caeteris, ne quid tale agere pertentent, [0932C] exemplo correptionis sibi
exhibitae terrorem incutiant.

CAPUT CXLV.
Quanquam a sanctis Patribus in superioribus hujus libelli partibus satis sit dilucidatum, qualiter clerici
vivere debeant, adeo ut qui haec, quae superius comprehensa sunt, sedula meditatione perlegerit, perspicue in his
reperire valeat qualis ejus debeat esse fidei devotio, actuum morumque exornatio, ac divinorum cultuum
exsecutio: propter plerosque tamen simplices, minusque capaces, haec strictim breviterque replicanda
pernecessarium duximus: ut qui haec aut legere, aut forte ab aliis lecta plene intelligere nequiverint, utantur hac
defloratiuncula, utpote calatho diversorum florum [0932D] vernantium nectare referto, et discant quid illis
agendum, quidve vitandum sit. Legalibus interea institutis et evangelicis saluberrimis monemur praeceptis, ut
Dominum Deum nostrum totis praecordiis diligamus, et proximum tanquam nosmetipsos, etc. Si igitur ab
omnibus fidelibus, his salutiferis praeceptis totis nisibus est favendum, quanto magis ab his qui divinis cultibus
mancipati sunt et aliis exemplo virtutum condimentum esse debent. Proinde oportet, ut primo omnium Dominum
Deum diligant ex toto corde, ex tota anima, tota virtute, et proximos tanquam seipsos: et nosse quia in his duobus
64

