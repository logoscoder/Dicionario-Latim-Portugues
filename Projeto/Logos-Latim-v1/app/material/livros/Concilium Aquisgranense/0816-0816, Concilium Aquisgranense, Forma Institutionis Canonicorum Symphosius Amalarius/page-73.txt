Dominus in Evangelio dixit: De corde exeunt cogitationes malae (Matth. XV). Si enim in corde nihil male
cogitatur, quidquid sanctum est, ex ore profertur, quia sicut scriptum est: Ex abundantia cordis os loquitur
(Matth. XV). Hoc enim lingua proferre consuevit, quod ex officina cordis conscientia ministraverit. Et ideo si ex
ore vultis bona proferre, semper in corde quae sancta sunt cogitate. Sic lectioni et orationi debetis incumbere, ut
ante omnia etiam manibus possitis aliquid exercere, secundum illud quod Apostolus ait: Qui non operatur, nec
[0952D] manducet (II Thes. III). Meliorem quoque diei partem sancto operi dedicate: lectioni vacare
consuescite. Oratio vestra ita cum silentio procedat ex corde, ut vix audiatur in ore. Nam qui alta voce orare
voluerit, et sibi, et alteri multum nocet, dum per suam garrulitatem alterius mentem ab oratione sancta et secreta
suspendit. Pomposa indumenta, quae non utilitati, sed vanitati serviunt, fastidite atque omnia contemnite. Multae
enim quod in moribus diligunt, hoc etiam in operibus suis ostendunt, praeparant sibi ornamenta saecularia
saeculum diligentes, et voluptati servientes vel luxuriae. Vobis vero nihil sit commune cum talibus, sed omnia
ornamenta, quibus ad luxuriam caro componitur, velut inimica et contraria a vestro proposito respuantur.
[0953A] Sunt enim, quod pejus est, quae pro vanitate saeculi istius plus student terrenis cupiditatibus operam
dare, quam lectioni divinae justitiae, dum volunt stragula pulchra, et picta tapetia, plumaria etiam et reliqua his
similia, cum ingenti sumptu et superflua expensa, ad oculorum libidinem praeparare, nescientes illud quod
Dominus per Joannem Evangelistam clamat, et dicit: Nolite diligere mundum, neque ea quae in mundo sunt;
quoniam omne quod in mundo est, concupiscentia carnis, et concupiscentia oculorum, et ambitio saeculi est (II
Joan. II). Quid prodest virgini integritatem corporis custodire, si oculorum concupiscentias noluerit evitare? Vos
vero, sanctae et Deo dignae animae, totum spiritaliter agite. Sequimini Christum tenendo perseveranter quod
voluistis ardenter. [0953B] Iterum atque iterum, sanctae et Deo dicatae animae, rogo, et cum omni humilitate pro
conservando virginitatis praemio consilium do, ut familiaritatem incongruam a vobis vel a vestris animis totis
viribus repellere laboretis. Nam ad conservandam sanctae religionis dignitatem singularitas testis sanctissima est.
Familiaritas enim cujuslibet si frequens esse coeperit, non nisi corruptionem seminat, vitia pullulat, libidinem
concipit, ignominiam parit, rabiem concitat, lasciviam pascit, petulantiam nutrit, casus exaltat, ruinas aedificat,
confusionem mercatur, thesaurizat opprobrium, criminationes exaggerat, excusationes inflammat, et catervatim
simul in fascem conglomerat. Nam si anima sancta secretum suum custodire voluerit, et assiduae familiaritatis
[0953C] malum tota animi virtute fugerit, ipsa sancta singularitas munimen illi invictum est sanctimoniae,
expugnatio fortis infamiae, exercitium continentiae, evacuatio luxuriae, pax secura virtutum, et impugnatio
inquieta bellorum, puritatis culmen et libidinis carcer, honestatis portus et ignominiae naufragium, virginitatis
mater et hostis immunditiae, integritatis dignitas et fornicationis abdicatio, voluntas bonorum operum et afflictio
vitiorum, refrigerium pudicitiae et poena petulantiae, acquisitio triumphorum et facinorum detrimentum, requies
salutis et perditionis exsilium, vita spiritus et carnis interitus. Haec omnia mala fortiter, Deo adjuvante,
repellentur, et illa quae diximus bona feliciter acquirentur, si ab animabus sanctis familiaritas [0953D] inordinata
respuatur. Attendite vos, o animae sanctae, quia inter omnia certamina, quibus semper comes est Christiana
militia, sola duriora sunt praelia castitatis, ubi quotidiana pugna est et rara victoria. Castitatis dura sunt praelia,
sed majora sunt praemia. Castitatis palmam nemo securus accipit, cui quantum duri sunt exitus, tantum gloriosi
sunt fructus. Ut ergo castitatis praemia, et virginitatis coronam feliciter, Deo remunerante, possitis accipere,
periculosam familiaritatem a vobis semper excludite. Currite fideliter, ut possitis pervenire feliciter, adjuvante
Domino nostro [0954A] Jesu Christo, qui vivit et regnat in saecula saeculorum. Amen.

CAPUT VI.
( S. Athanasii ad sponsas Christi. ) [a] {foot}
[0953D] Haec paraenesis multo integrior edita in appendice Codicis Regularum, pag. 9, edit. Rom. ann.
1661, opera Lucae HolsteniiQuanta in coelestibus beatitudinem virginitas sancta possideat, praeter Scripturarum
testimonia, Ecclesiae etiam consuetudine edocemur, qua addiscimus peculiare illi subsistere meritum, cujus
specialis est consecratio. Nam cum universa turba credentium paria gratiae dona percipiat, et iisdem omnes
sacramentorum benedictionibus glorientur, ista ad proprium aliquid prae caeteris habendum, de illo sancto et
immaculato Ecclesiae grege, quasi sanctiores, purioresque hostiae, et pro voluntatis suae meritis a sancto Spiritu
eliguntur, et per summum sacerdotem [0954B] Dei offeruntur altario. Possidet ergo virginitas, et quod alii
habent, et quod alii non habent, dum communem, et peculiarem obtinet gratiam, et proprio, ut ita dixerim,
consecrationis privilegio gaudet. Nam et Christi sponsas virgines dicere ecclesiastica nobis permittit auctoritas,
dum in sponsarum modum quas consecrat Domino velat, ostendens eas vel maxime habituras spiritale
connubium, quae subterfugerint carnale consortium. Et digne Deo per matrimonii comparationem spiritaliter
copulantur, quae ejus dilectionis causa humana connubia spreverunt. In his quam maxime illud impletur
Apostoli: Qui autem adhaeret Domino, unus spiritus est (II Cor. VI). Et quoniam multa sunt quae bono proprio
carent, nisi aliarum rerum juventur [0954C] auxilio, attentius praevidendum est ne forte et virginitati aliqua sint
73

