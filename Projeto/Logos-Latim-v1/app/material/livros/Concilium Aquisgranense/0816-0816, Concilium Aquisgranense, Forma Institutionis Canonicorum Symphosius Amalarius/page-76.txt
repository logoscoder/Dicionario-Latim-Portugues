Ecce quibus saluberrimis documentis sanctissimi et eruditissimi viri Deo dicatas ad castimoniale
propositum servandum instituunt. Ecce quibus insignium [0959A] virtutum indumentis eas exornant, ut illius
sponsi, cui se dicaverunt, amplexibus dignae fiant. Unde solerter sanctimonialibus vigilandum est, ut tantorum
Patrem obedienter obtemperent monitis: ne scilicet his resultando, cum fatuis virginibus reprobentur, sed potius
parendo cum prudentibus Christi thalamo admittantur. Diligenter itaque eorumdem sanctorum Patrum sententiis
praelibatis, dignum et necessarium judicavimus, per singula capita distinguere quid praelatis, quidve subditis
observandum sit. Et quoniam subditarum vita praelatarum est exemplis informanda, primum quales debeant
abbatissae constitui, qualiter eis vivendum, qualiter subditas gubernandum, qualiterve in monasteriis residendum,
et instanter Domino [0959B] tota mentis et corporis devotione serviendum; dein quid subjectis specialiter
observandum sit, ponendum censuimus.

CAPUT VII.
Tales abbatissae regendarum animarum curam suscipere debent, quae subditis verbis et exemplis
ducatum praebeant sanctae religionis: quae non propriis voluntatibus deserviant, sed magis subditarum
solertissimam curam gerant: quae se etiam, illasque, ut pote vasa sancta, in quibus instanter incensum orationis
Deo digne offerri possit, ab omni labe vitiorum custodire norint: et ita eas secum in sancto proposito pervigiles
reddant, ut una ad vitam tendentes aeternam, societate supernorum [0959C] civium mereantur perfrui. Qua igitur
auctoritate, aut quibus sanctorum Patrum documentis, sibi attribuunt licentiam foras vagandi, aut per villas
residendi, aut sericas vestes induendi, aut pompis vanis inserviendi? Sed quia hoc nulla auctoritate sibi licitum
facere possunt, praesertim cum a sanctis Patribus in superioribus capitulis id penitus sanctimonialibus legatur
inhibitum, restat ut abhinc hujuscemodi usus ab his modis omnibus, quantum Dominus posse dederit, caveatur.
Quia quamvis in saeculari dignitate positae multigenis deliciis voluptuose hujuscemodi soleant uti, in
monasteriis tamen, in quibus Christi sponsae sumptibus Dominicis communiter sunt gubernandae, prorsus est
hoc censura aequitatis inhibendum. Nosse [0959D] etenim eas oportet, quia non ideo praelatae sunt, ut se
solummodo, sed potius ut se, subditasque pascant, carnaliter videlicet, et spiritaliter: nec ut praesint tantum, sed
ut prosint, a Domino sunt aliis praelatae. Ergo necesse est ut se sibique subditas in proposito sanctae religionis
solerter constringant. Et sicut alias praecedunt prioratus honore, praecedant etiam piae conversationis exemplo;
et quae aliis facere prohibent, nullatenus perpetrent. Recte enim, ut habet beatus Gregorius, aliorum errata
corrigit, qui ea quae reprehendit minime agit. Sed quia pastoris absentia ovium solet fieri praeda, necesse est ut
abbatissae in monasteriis consistant assidue, et ovium sibi subditarum vigilantissimam [0960A] curam gerant, ne
illis absentibus praedae fiant subditae invisibilis lupi. Quales etiam esse debeant ductrices animarum, sanctus
Caesarius in epistola quam ad Oratoriam abbatissam scripsit, plenissime docet: ex qua quaedam capitula ob
instructionem abbatissarum excerpere, et huic capitulo annectere curavimus. Dicit enim ita: Audi ergo me,
dulcissima soror, et filia. Tu quantumcunque semper in studiis spiritalibus occupari desideras, propter sorores
tamen aliquando etiam exteriora tibi erunt negotia dirimenda. Curandum ergo tibi summopere est ut si
temporalia quasi pro tempore agas; at semper tenacius in spiritali devotione et amore inhaereas, ut cum
temporalia citius dispensaveris, ad orationem illico vel lectionem, quasi ad [0960B] matris sinum, recurras.
Optare quippe debes ut, abjecta sollicitudine mundi, semper cogites de servitio Christi, propter illud quod dicitur:
Nemo militans Deo implicat se negotiis saecularibus (II Tim. II), et caetera. In omnibus, juxta Apostolum (Tit.
II), temetipsam praebe exemplum bonorum operum, vitaque tua velut pennatum animal ad alta semper per
desiderium evolet, per verbum resonet, luceat per exemplum. Cum vero ad annuntiandum verbum Dei te
sororibus affectaveris, prius cauta consideratione pensa, ut quod ore promis, factis impleas, et quod aliis
praedicas, operibus praebeas. Prior in ecclesia inveniaris, postrema exeas. Par sis in communi cibo cum quibus
pari uteris in mensa consessu. Abstinentiam, quam lingua praedicat, [0960C] proximae fauces, vel vicinus
stomachus sentiat, ne forsitan subditae audientes tacitis cogitationibus dicant: O quam pulchre nobis
abstinentiam praedicat plenus venter! Et in his omnibus caeterisque hoc tibi noveris convenire, ut angusti callis
itinera, per quae socias admones gradiendum, prior ipsa gradiaris. Non sis vestibus ornatior caeteris, sed
moribus: non quae tibi vultu intuituque placuerit, non quam tibi ad oculum cognoveris, vel cujus blandiori
obsequio fueris delinita, sed quam amor Christi et religiosior demonstraverit vita praeponas. Oportet enim te
propter quasdam cultrum nonnunquam habere in gutture, cauterium in lingua gestare, virgam tibi et baculum in
manu ferre: ut per cultrum deseces vitia, per cauterium vero ad sanitatem secta reducas, [0960D] per virgae
disciplinam corrigas, per baculum vero disciplinatam sustentes. Si quando vero cum saecularibus ad
colloquendum fueris evocata, prius arma frontem tropaeo crucis, vexillo Christi pectus ingemina, ut cum sua
virguncula Christus comitari dignetur. Confabulatio vero tua semper sit mixta gravitate atque dulcedine, et
tantum loquaris quantum opportunitas flagitaverit rei ac temporis. Si quid vero ab eis petitum fuerit quod
praestare deliberas, cum vultu hilari praesta. Si quid vero praestare non convenit, petitionem illorum saltem
76

