(Ezech. XXXIX). Hic certe satis evidenter ostenditur, quod sive proficiant, sive non proficiant auditores, tacere
eis non debeant sacerdotes: nec ideo rei sint, si forte eorum verba populi non audiunt, vel audita contemnunt, sed
si ab eis corrigendis absistunt. Quia si nec exemplo vitae praepositorum suorum, nec verbo doctrinae populi
contumaces emendati proficiunt, ipsi sibi causa suae perditionis existunt, et doctores suos quorum exempla simul
ac verba despiciunt, involvere criminibus suis omnino non poterunt. Quod idem propheta [0896A] evidentius
alio loco prosequitur, dicens: Speculator cum viderit gladium venientem super terram et cecinerit buccina, et
annuntiaverit populo: audiens autem, quisquis ille est, sonitum buccinae, et non se observaverit, veneritque
gladius et tulerit eum, sanguis ipsius super caput ejus erit. Sonum buccinae audivit, et non se observavit, sanguis
ejus in ipso erit. Si autem se custodierit, animam suam salvabit (Ezech. XXXIII). Hic quoque quid agere debeat,
qui fungitur speculatoris officio, divinus sermo satis ostendit: scilicet ut quando viderit venientem gladium super
terram, hoc est iram Dei super peccatores, operibus terrenis addictos, omnino non taceat, atque eis, quandiu
inhaeserint iniquitatibus suis, imminere divinae indignationis interitum [0896B] denuntiare non desinat, sed clare
ac publice arguat: quia hoc buccinae nomen insinuat, ut se a suis criminibus emendantes, supplicium futurae
damnationis effugiant. Quod si corripientem, si iram futuram, quae contemptoribus jam imminet, nuntiantem
homines terreni despiciunt, sanguis eorum in ipsis erit, et sacerdos, qui eis peccata eorum non tacuit, poenae,
quae eos exspectat, particeps esse non poterit.

CAPUT CVII.
(Ejusdem, de Vita contempl., l. II, c. 10. ) Nec illi, qui sua possidentes, dari sibi aliquid volunt, sine
grandi peccato suo, unde pauper victus erat, accipiunt. De clericis quidem Spiritus sanctus dicit: Peccata populi
mei comedunt (Osee, IV). Sed sicut [0896C] nihil habentes proprium, non peccata, sed alimenta, quibus indigere
videntur, accipiunt, ita possessores non alimenta quibus abundant, sed aliena peccata suscipiunt. Ipsi quoque
pauperes si se possint suis artificiis, aut laboribus expedire, non praesumant quod debet debilis et infirmus
accipere: ne forte Ecclesia, quae potest omni solatio destitutis necessaria ministrare, si omnes etiam nihil
indigentes accipiant, gravata, illis quibus debet subvenire non valeat. Qui autem Ecclesiae serviunt, et labori suo
velut debita reddi oportere credentes, ea quibus opus non habent, aut accipiunt libenter, aut exigunt, nimis
carnaliter sapiunt, si putant quod Ecclesiae fideliter servientes, stipendia terrena ac non potius praemia aeterna
percipiant. Saecularis [0896D] quippe militia, quae coelestia non habet, terrena strenue militantibus praestat.
Unde satis indignum est, si fidelis et operosa devotio clericorum, propter stipendium temporale praemia
sempiterna contemnat. Quod si quilibet minister Ecclesiae non habeat unde vivat, non ei reddat hic, sed
necessaria praestet Ecclesia, ut in futuro praemium laboris recipiat, quod in hac vita jam spe Dominicae
promissionis exspectat. Illi quoque, qui velut idonei, nihil sibi quidem dari velut debitum poscunt, sed tamen
Ecclesiae sumptibus vivunt; non est meum dicere, quali peccato cibos pauperum praesumendo suscipiant, qui
Ecclesiam, quam juvare de propriis facultatibus debuerant, suis expensis insuper gravant: [0897A] propter hoc
fortassis in congregationes viventes, ne aliquos pauperes pascant, ne advenientes excipiant, aut ne suum censum
expensis quotidianis imminuant. Quod si aliquid de fructibus suis Ecclesiae velut pro ipsa expensa sua
contulerint, non se praeferant inani jactantia illis quos nihil habentes pascit et vestit Ecclesia: quia perfectior est
ille qui se mundi rebus exspoliat, aut qui cum nihil habuerit, nec habere desiderat, quam ille qui ex multis quae
possidet, Ecclesiae aliquid praestat, ac se de eo quod praestiterit, forsitan jactat. Dura sunt quae dico, nec ego
diffiteor; dura sunt, sed observare nolentibus. Caeterum si fiant ista, quae difficilia non facientibus sunt, statim
facilia facientibus fiunt. Non ergo ea quae nolumus observare, impossibilitas [0897B] nobis facit dura, sed
novitas. In usum veniant, et neminem frequentata conturbabunt. Nam quaero quid sit eorum quae dixi difficile?
ut homo id quod opus non habet, ab Ecclesia non accipiat: an, ut quod opus non habet, sine causa contemnat? Si
propter hoc non vult sua quisque relinquere, ut habeat unde vivat; ut quid accipit, unde rationem reddat? ut quid
peccatis alienis sua multiplicat?

CAPUT CVIII.
(Ejusdem, de Vita contempl., lib. II, c. 11. ) Itaque sacerdos, cui dispensationis cura commissa est, non
solum sine cupiditate, sed etiam cum laude pietatis, accipit a populo dispensanda, et fideliter dispensat accepta,
qui omnia sua aut reliquit, aut Ecclesiae rebus adjunxit, et se in numero pauperum paupertatis [0897C] amore
constituit, ita ut unde pauperibus subministrat, inde et ipse tanquam pauper voluntarius vivat. Clerici quoque,
quos pauperes aut voluntas, aut nativitas fecit, cum perfectione virtutis, vitae necessaria, sive in domibus suis,
sive in congregatione viventes, accipiunt: quia ad ea accipienda non eos habendi cupiditas ducit, sed cogit
vivendi necessitas.
45

