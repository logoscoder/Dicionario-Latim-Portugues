Si quis unum dominum Iesum Christum glorificatum dicit ab Spiritu sancto, tamquam ab aliena virtute, qua per
eum uteretur, et ab eo acceperit efficaciam contra immundos spiritus, et per eum implesse divina signa et non
magis proprium eius esse Spiritum dicat, sicut et Patris, per quem signa operatus est, a(nathema) s(it).
Pontificem et apostolum confessionis nostrae factum esse Christum divina scriptura commemorat; obtulit enim
semet ipsum pro nobis Deo Patri in odorem suavitatis.
Definitio de fide
Si quis ergo pontificem et apostolum nostrum alium dixerit esse factum praeterquam ipsum Deum Dei Verbum,
quando factum est caro et secundum nos homo, sed quasi alterum praeter ipsum specialiter hominem ex muliere,
et si quis dicit quia pro se obtulit se ipsum oblationem et non magis pro nobis solis (non enim indiguit oblatione
qui peccatum nescivit), a(nathema) s(it).
Si quis non confitetur carnem Domini vivificatricem esse tamquam propriam ipsius Dei Verbi, sed quasi alterius
cuiuspiam praeter ipsum, coniuncti quidem secundum dignitatem aut secundum quod solam divinam
inhabitationem habuerit, et non potius, ut diximus, vivificatricem esse, quia facta est propria Verbi Dei, cui
omnia vivificare possibile est, a(nathema) s(it).
Si quis non confitetur Deum Verbum carne passum esse et carne crucifixum et mortem carne gustasse factum
que primogenitum ex mortuis, secundum quod est et vita et vivificator ut Deus, a(nathema) s(it).
Sancta synodus dixit: Super alia neque obaudire volente honoratissimo Nestorio nostram vocationem neque a
nobis destinatos sanctissimos et dei optimos cultores episcopos suscipiente, necessario accessimus ad
discussionem impie ab eo dictorum et deprehendentes eum et ex epistulis eius et ex scriptis quae lecta sunt, et de
nuper ab eo dictis in hac metropoli et probatis per testium depositionem impie sapientem et praedicantem
necessario coacti tam ex canonibus quam ex epistula sanctissimi patris nostri et comministri Caelestini episcopi
Romanorum ecclesiae lacrimantes saepius ad hanc maerore plenam contra eum venimus sententiam.
Qui blasphematus igitur ab eo est dominus noster Iesus Christus, definiit per praesentem sanctissimam synodum
alienum esse eundem Nestorium tam ab episcopali dignitate quam etiam ab omni collegio sacerdotali.
Definitio contra messalianitas
Sancta et universalis synodus quae in Epheso congregata est ex decreto piissimorum principum, unicuique
sanctae synodo quae per singulas mundi partes est, in domino salutem.
Nobis secundum pias litteras congregatis in Ephesia civitate, recesserunt nonnulli ex nobis numero paulo
amplius quam triginta, principem suae apostasiae habentes Antiochenorum episcopum Iohannem, quorum et
nomina haec sunt: Idem Iohannes Antiochiae Syriae ....
Qui habentes se cum quosdam depositos, ante omnia quidem Nestorii et Caelestii sententias vindicantes
manifestissime demonstrati sunt, eo quod nobis cum contra Nestorium minime acquiescant; quos et communi
sententia sancta synodus et omni ecclesiastica communione alienos effecit et cuncta sacerdotii operatione
privavit per quam possent vel nocere vel iuvare.
Quia vero oportuit et eos qui defuerunt a synodo et perstiterunt in unaquaque prouincia, non ignorare quae de his
decreta sint, notum vestrae facimus sanctitati quia sive metropolitanus quis cuiuslibet regionis abscedens ab hoc
sancto et universali conventu, adiectus est ad illud apostasiae concilium vel post haec si se illi commiserit vel si
ea quae sunt Caelestii, [post haec] sapuit sive sapuerit, contra suae regionis episcopos nihil poterit praevalere,
omni ecclesiastica communione a praesenti iam hac synodo factus extorris atque privatus effectu; sed et ipsis
suae regionis episcopis et affinibus undique metropolitanis, qui orthodoxe sentiunt, subiacebit, ut in totum et
episcopatus gradu privetur.
Si vero aliqui paroeciales episcopi, relicto hoc sancto concilio, eidem discessioni adiuncti sint aut adiungi
temptaverint, aut si quis ex his qui subscripserunt deiectioni <Nestorii>, ad conventum reversi sint discessionis
eiusdem, hos omnino secundum quod huic sanctae synodo placuit, esse sacerdotio alienos et ab eodem cadere
gradu.

9

