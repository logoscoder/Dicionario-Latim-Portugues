Hoc enim faciens, et te salvabis et eos qui te audiunt.
Quid autem mihi hoc attende vult? quia sanctorum illorum ex superficie legens traditionem venia dignam
ignorasti ignorantiam, passibilem eos dixisse arbitratus patri consempiternum verbum.
Inspice, si placet, dicta diligentius, et illum divinum repperies patrum chorum non consubstantialem patri
deitatem passibilem dicentes nec recentem natam patri consubstantialem nec resurgentem eam quae solutum
templum suscitavit.
Et si mihi aurem in fraternam medellam adhibueris, ipsas tibi sanctorum illorum patrum voces apponens a
calumnia quae contra illos est, liberabo et ab illa quae contra divinas scripturas per illos est.
Credo igitur in dominum nostrum Iesum Christum filium eius unigenitum.
Considera quomodo dominus et Iesus et Christus et unigenitus et filius primum ponentes, communia deitatis et
humanitatis, ut fundamenta, nomina, tunc humanationis et resurrectionis et passionis superaedificant traditionem,
ut nominibus naturae utriusque communibus quibusdam significativis propositis neque quae filiationis et
dominationis sunt, secentur neque ea quae naturarum sunt, in filiationis singularitate confusionis exterminatione
periclitentur.
In hoc enim eis eruditor Paulus factus est, qui humanationis divinae memoriam faciens et futurus inferre quae
passionis sunt, prius ponens Christus, commune, sicut paulo ante dixi, naturarum nomen, infert sermonem
utrasque condecentem naturas.
Quid enim dixit? hoc sapiatur in vobis quod et in Christo Iesu; qui cum in forma dei esset, non rapinam
arbitratus est esse se aequalem deo, sed, ne per singula dicam oboediens factus est usque ad mortem, mortem
autem crucis.
Quoniam enim memoriam mortis facturus erat, ut ne verbum deum hinc aliquis aestimet passibilem, ponit
Christus tamquam inpassibilis et passibilis susbtantiae in singulari persona appellationem significativam,
quatenus et inpassibilis Christus et passibilis sine periculo vocetur, impassibilis quidem deitate, passibilis autem
corporis natura.
Multa dicere de hoc valens et primum quidem neque nativitatis in dispensatione, sed humanationis sanctos illos
memoriam fecisse patres, brevis sermonis in initiis pollicitationem sentio refrenare sermonem et ad secundum
tuae dilectionis movere capitulum, in quo naturarum quidem laudabam divisionem secundum humanitatis et
deitatis rationem et earum in unius personae coniunctionem et quod deus verbum secunda ex muliere non
eguisse dicitur nativitate, et passionis incapabilem profiteri deitatem.
Orthodoxa enim, sicut vere est, huiusmodi sunt et haeresium omnium pravis sensibus circa dominicas naturas
contraria.
Reliqua autem, si quidem aliquam sapientiam occultam inferebant legentium auribus inconprehensibilem, tuae
est diligentiae scire; mihi vero illa prima pervertere videbantur.
In primis enim impassibilem praedicatum et secundae nativitatis incapabilem iterum passibilem et in recenti
creatum nescio quomodo intulit, quasi haec quae secundum naturam dei verbo assunt, templi copulatione
corrupta sint aut parum aliquid hominibus putetur quod sine peccato templum et a divina inseparabile natura pro
peccatoribus nativitatem et mortem sustinuisset, aut non credi debeat dominica vox ad Iudaeos clamans: solvite
templum hoc, et in tribus diebus suscitabo illud, non: solvite meam divinitatem et in tribus diebus suscitabitur.
Rursus dilatare hic volens, a promissionis memoria retrahor; dicendum tamen est utenti brevi sermone.
Ubique divina scriptura, quandocumque memoriam facit dominicae dispensationis, nativitatem nobis et
passionem non deitatis, sed humanitatis Christi tradidit, ut vocetur secundum integram appellationem sancta
virgo Christi genetrix, non dei genetrix.
Et audi haec evangeliis clamantibus: Liber, inquit, generationis Iesu Christi filii David, filii Abraham, et certum
est quia David filius deus verbum non erat.

3

