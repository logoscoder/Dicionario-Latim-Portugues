quod ipsius proprium factum est, passum est, ideo haec omnia pro nobis ipse dicitur passus; inerat enim in eo
corpore quod patiebatur, Deus qui pati non poterat.
Simili modo et mortem ipsius intellegimus.
Immortale enim et incorruptibile est naturaliter et vita et vivificans Dei Verbum, sed quia corpus ipsius proprium
gratia Dei iuxta Pauli vocem pro omnibus mortem gustavit, idcirco ipse dicitur mortem passus esse pro nobis,
non quod ipse mortem esset expertus quantum ad ipsius naturam pertinet, (insania est enim hoc vel sentire vel
dicere), sed quod, ut supra diximus, vera caro ipsius mortem gustavit.
Ita et resurgente carne, ipsius rursus resurrectionem dicimus, non quia in corruptionem ceciderat, absit, sed quia
resurrexit corpus.
Ita Christum unum et dominum confitemur, non tamquam hominem cum Verbo coadorantes, ne divisionis
quaedam species inducatur, sed unum iam et eundem adorantes, quia non est alienum a Verbo corpus suum, cum
quo ipsi etiam adsidet Patri.
Nec hoc ita dicimus quasi duobus filiis adsidentibus, sed uno cum carne per unitatem, quia si talem copulationem
factam per substantiam aut quasi inpassibilem aut quasi parum decoram noluerimus accipere, in id incidimus ut
duos filios esse dicamus.
Necesse est enim discernere et dicere hominem separatim fuisse sola filii appellatione honoratum et rursus
Verbum quod est ex Deo et nomine et veritate Filius Dei; sed discernere in duos filios non debemus unum
dominum Iesum Christum.
Neque enim id adiuvat rectam fidei rationem, licet nonnulli copulationem nescio quam perhibeant personarum.
Non dixit enim scriptura Verbum Dei personam sibi hominis adsumpsisse, sed carnem factum esse, id autem est
ostendere Dei Verbum similiter ac nos participatum habuisse carnis et sanguinis et corpus nostrum proprie suum
fecisse et hominem ex muliere processisse, non abiecta nec deposita deitate aut generatione illa quam habebat ex
Patre, sed mansisse etiam in adsumptione carnis Deum, quod erat.
Hoc ubique rectae fidei ratio protestatur; in tali sensu sanctos patres fuisse comperimus; ideo illi non dubitarunt
sanctam Virginem dicere Theotocon, non quod Verbi natura deitas que in sancta Virgine sumpsit exordium, sed
quod ex ea natum sit sacrum illud corpus animatum anima rationabili, cui substantialiter adunatum Dei Verbum
carnaliter natum esse dicitur.
Haec igitur praecaritate in Christo scribo, quaerens tamquam fratrem et contestans coram Christo et electis
angelis ut haec nobis cum et sentias simul et doceas, ut ecclesiarum pax salva servetur et concordiae caritatis que
vinculum indissolubile maneat sacerdotibus Dei.
Reverentissimo et deo amicissimo comministro Cyrillo Nestorius in domino salutem.
Iniurias quidem quae contra nos sunt, mirandarum tuarum litterarum dimitto, utpote medicinali patientia dignas
et per ipsas res secundum tempus ad eas responsione; quod vero taciturnitatem non patitur, quasi magnum ferat,
si taceatur, periculum, hoc secundum quod possibile est mihi, non ad multiloquium extensus, facere temptabo
narrationem compendiosam, obscuri et indigestibilis longi sermonis vomitum cavens.
Incipiam autem a sapientissimis tuae dilectionis vocibus, ipsas isdem sermonibus apponens.
Quae sunt igitur ammirandae tuarum litterarum doctrinae voces?
Sancta inquit et magna synodus ipsum ex deo et patre secundum naturam genitum filium unigenitum, ex deo
vero deum verum, lumen de lumine, per quem omnia fecit pater, descendisse, incarnari, humanari, pati,
resurgere.
Haec sunt tuae reverentiae verba, et cognoscis forte sua; audi vero et a nobis fraternam pro pietate
ammonitionem et quam magnus ille Paulus amato a se Timotheo contestatus est: attende lectioni consolationi
doctrinae.
2

