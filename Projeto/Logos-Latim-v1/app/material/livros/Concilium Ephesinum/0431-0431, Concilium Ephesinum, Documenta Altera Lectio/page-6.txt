Quamvis enim Deum suum Patrem dixerit, cum Deus sit etiam ipse natura et de illius essentia, tamen nullatenus
ignoramus quod manens Deus, homo quoque factus sit, qui sub Deo iuxta debitam legem naturae humanitatis
exsisteret.
Ipse vero sibi quomodo vel Deus poterit esse vel dominus?
Ergo sicut homo quantum decenter exinanitionis mensurae congruit, sub Deo se nobis cum esse disseruit.
Hoc etiam modo sub lege factus est, quamvis ipse promulgaverit legem et legislator ut Deus exstiterit.
Cavemus autem de Christo dicere "propter adsumentem veneror adsumptum et propter invisibilem adoro
visibilem".
Horrendum vero super hoc etiam illud adicere "is qui susceptus est cum eo qui suscepit, connuncupatur Deus".
Qui enim haec dicit, dividit iterum in duos Christos eum qui unus est, hominem seorsum in parte et Deum
similiter in parte constituens.
Evidenter enim dividit unitatem, secundum quam non alter cum altero coadoratur, aut connuncupatur Deus, sed
unus intellegitur Christus Iesus Filius Dei unigenitus, una servitute cum propria carne venerandus.
Confitemur etiam quod idem ipse qui ex Deo Patre natus est Filius unigenitus Deus, licet iuxta naturam suam
expers passionis exstiterit, pro nobis tamen secundum scripturas carne perpessus sit et erat in crucifixo corpore,
propriae carnis impassibiliter ad se referens passiones.
Gratia vero Dei pro omnibus gustavit mortem, tradens ei proprium corpus, quamvis naturaliter ipse vita sit et
resurrectio mortuorum.
Nam ut mortem ineffabili potentia proculcaret ac primus in sua carne primogenitus ex mortuis fieret et primitiae
dormientium viam que faceret humanae naturae ad incorruptionis recursum, gratia Dei, sicut supra dictum est,
pro omnibus gustavit mortem et tertio die resurgens spoliavit infernum.
Idcirco quamvis dicatur quod per hominem facta sit resurrectio mortuorum, tamen intellegimus hominem factum
Verbum quod ex Deo est, et per ipsum mortis imperium fuisse destructum; veniet autem temporibus praefinitis,
sicut est unus Filius et dominus, in gloria Patris, ut iudicet orbem terrarum in aequitate, sicut scriptura testatur.
Necessarie igitur et hoc adicimus.
Adnuntiantes enim secundum carnem mortem unigeniti Filii Dei, id est Iesu Christi et resurrectionem eius et in
caelis ascensionem pariter confitentes, incruentam celebramus in ecclesiis sacrificii servitutem, sic etiam ad
mysticas benedictiones accedimus et sanctificamur, participes sancti corporis et pretiosi sanguinis Christi
omnium nostrum redemptoris effecti, non ut communem carnem percipientes, quod absit, nec ut viri sanctificati
et Verbo coniuncti secundum dignitatis unitatem aut sicut divinam possidentis habitationem, sed ut vere
vivificatricem et ipsius Verbi propriam factam.
Vita enim naturaliter ut Deus exsistens, quia propriae carni unitus est, vivificatricem eam esse professus est, et
ideo, quamvis dicat ad nos amen amen dico vobis, nisi manducaveritis carnem filii hominis et biberitis eius
sanguinem, non tamen eam ut hominis unius ex nobis existimare debemus (quomodo enim iuxta naturam suam
vivificatrix esse caro hominis poterit?), sed ut vere propriam eius factam, qui propter nos filius hominis et factus
est et vocatus.
Eas autem voces quas Salvator noster in evangelio protulit, non in duabus subsistentiis aut personis omnino
partimur.
Non enim duplex est unus Christus et solus, quamvis ex duabus diversis que rebus ad unitatem cognoscatur
individuam convenisse, sicut homo quoque, ex anima constans et corpore, non duplex potius, sed unus est ex
utroque.
Humanas ergo et divinas insuper voces ab uno Christo dictas animadvertentes recte sentimus.

6

