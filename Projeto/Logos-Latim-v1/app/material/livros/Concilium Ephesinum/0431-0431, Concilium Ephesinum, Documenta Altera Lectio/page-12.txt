incomprehensibilia sunt, sed confessione propriae infirmitatis
excludentes eos qui insurgere volunt in quibus ea quae sunt
ultra hominem, cogitamus.
Confitemur itaque dominum nostrum Iesum Christum filium
dei unigenitum, deum perfectum et hominem perfectum ex
anima rationali et corpore, ante saecula quidem ex patre
natum secundum divinitatem, in novissimis autem diebus
eundem propter nos et nostram salutem ex Maria virgine
secundum humanitatem, consubstantialem patri secundum
deitatem eundem et consubstantialem nobis secundum
humanitatem.
Duarum enim naturarum unitio facta est, propter quod unum
Christum, unum filium, unum dominum confitemur.
Secundum hanc inconfusae unitionis intellegentiam
confitemur sanctam virginem dei genetricem eo quod deus
verbum incarnatus sit et inhumanatus et ex ipso conceptu
univerit sibi illud quod ex ea sumptum est templum.
Evangelicas autem et apostolicas de domino voces novimus
deiloquos viros alias quidem communificantes tamquam
super una persona, alias autem dividentes tamquam super
duabus naturis et deodecentes quidem secundum deitatem
Christi, humiles autem secundum humanitatem eius
tradentes.
His vestris relectis sacris vocibus atque ita et nos sapere
invenientes (unus enim deus, una fides, unum baptisma)
glorificavimus omnium salvatorem deum, alterutris
congaudentes quoniam scripturis divinitus inspiratis et
traditioni sanctorum patrum nostrorum consonantem fidem
habent nostrae et vestrae ecclesiae.
Quoniam vero comperi quosdam vituperare solentium
vesparum agrestium modo circumsonare et malignos contra
me sermones eructare tamquam e caelo depositum et non
ex sancta virgine sanctum corpus Christi esse confitear,
oportere arbitratus sum pauca de hoc contra eos dicere.
O insensati et tantum calumniari docti, quemammodum in
hoc estis sensu delapsi et in hac tanta stultitia languistis?
Oportebat enim, oportebat sapienter intellegere quoniam
nobis paene omne certamen de fide provenit confirmantibus
quoniam sancta virgo dei genetrix est.
Sed si de caelo et non ex ipsa sanctum corpus omnium
nostrum salvatoris Christi factum esse diceremus, quomodo
iam intellegeretur dei genetrix?
Quem enim omnino peperit, si non est verum quia peperit
secundum carnem Emmanuhel?
Rideantur igitur haec de me garrientes.
Nec enim beatus propheta Esaias mentitus est dicens: ecce
virgo in utero habebit et pariet filium, et vocabunt nomen
eius Emmanuhel, quod est interpretatum nobis cum deus.
Vere autem et sanctus Gabrihel ad beatam virginem dicit:
noli timere, Maria; invenisti enim gratiam apud deum.
Ecce concipies in utero et paries filium et vocabis nomen
eius Iesum.
Ipse enim salvum faciet populum suum a peccatis eorum.
Quando autem dicimus de caelo et de sursum dominum
nostrum Iesum Christum, non quasi de sursum et de caelo
deposita eius sancta carne talia dicimus, sed magis
sequentes dicatissimum Paulum aperte clamantem: primus
homo de terra terrenus, secundus homo de caelo.
Meminimus autem et ipsum salvatorem dicentem: nemo
ascendit in caelum nisi qui de caelo descendit filius hominis,
qui utique secundum carnem, sicut nuper dixi, ex sancta
virgine natus est.
Quoniam vero de sursum et de caelo descendens deus
verbum exinanivit semet ipsum formam servi accipiens, et
nuncupatus est filius hominis, permanens id quod erat, id est
12

