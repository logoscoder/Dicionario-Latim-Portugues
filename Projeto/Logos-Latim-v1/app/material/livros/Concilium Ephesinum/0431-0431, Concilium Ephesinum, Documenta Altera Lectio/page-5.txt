Haec a nobis utpote fratribus ad fratrem suasiones sunt; si vero aliquis contendit, praeconabitur et per nos ad
huiusmodi Paulus: nos talem consuetudinem non habemus nec ecclesiae dei.
Omnem quae te cum est in Christo fraternitatem et ego et qui me cum sunt, plurimum salutamus.
Incolumis orans pro nobis permaneas, domine honoratissime et deocolentissime.
Credimus in unum Deum ....
Sequentes itaque per omnia sanctorum martyrum confessiones, quas loquente in eis sancto Spiritu protulerunt, et
intentioni quae est in eorum intellectibus, aequis vestigiis inhaerentes atque iter ambulantes regium, profitemur
quod ipsum unigenitum Dei Verbum, Deum natum ex ipsa Patris essentia, de Deo vero Deus verus, lumen de
lumine, per quem omnia facta sunt sive in caelis sive in terra, salutatis nostrae causa descendens ad
exinanitionem sese dignatus est inclinare, incarnatus autem et homo factus, id est carnem de Virgine sancta
suscipiens eam que propriam faciens, nativitatem nostram ex vulva sustinuit, homo de muliere procedens, nec
quod erat, abiciens, nam licet factus sit in adsumptione carnis et sanguinis, tamen etiam sic quod erat, Deus
natura scilicet et veritate persistens.
Nec carnem itaque dicimus in naturam deitatis esse conversam nec in substantiam carnis ineffabilem Dei Verbi
essentiam conmutatam, inconvertibilis etenim est et inconmutabilis idem que ipse iuxta scripturas iugiter
permanens.
Visus est autem et parvulus, sed positus adhuc in cunabulis et in sinibus genetricis Virginis constitutus
universam creaturam replebat, ut Deus genitori suo indivisus existens; quod divinum est enim, sine quantitate et
sine mole cognoscitur nec ullis terminis continetur.
Unitum ergo carni Verbum Dei secundum subsistentiam confitentes, unum adoramus Filium et dominum Iesum
Christum, non seorsum ponentes et determinantes hominem et Deum velut invicem sibi dignitatis et auctoritatis
unitate coniunctos (hoc enim novitas vocis est et aliud nihil) nec item Christum specialiter nominantes Deum
Verbum quod ex Deo est, nec alterum similiter Christum specialiter qui de muliere natus est, sed unum
solummodo Christum Dei Patris Verbum cum propria carne cognoscimus.
Tunc enim etiam iuxta nos unctus est, quamvis Spiritum dignis ipse contulerit et non ad mensuram, sicut beatus
evangelista Ioannes adseruit.
Sed nec illud dicimus quod Dei Verbum velut in homine communi, qui de sancta Virgine natus est, habitarit, ne
Deum homo Christus habitatorem possidere credatur.
Quamvis enim Verbum habitaverit in nobis et dictum sit in Christo habitare omnem plenitudinem deitatis
corporaliter, attamen intellegimus eum quod caro factus, non sicut in sanctis habitare dicatur, nec talem in ipso
habitationem factam definire temptavimus; sed unitus iuxta naturam nec in carnem penitus commutatus, talem
sibi fecit habitationem qualem et anima hominis habere creditur ad proprium corpus.
Unus igitur est Christus Filius et dominus, non velut coniunctionem quamlibet, ut in unitate dignitatis et
auctoritatis, hominis habentis ad Deum; non enim potest unire naturas sola dignitatis aequalitas.
Denique Petrus et Ioannes aequalis sunt alterutrum dignitatis, propter quod et apostoli et sancti discipuli esse
monstrantur; verumtamen uterque non unus est.
Nec iuxta conlationem vel connexionem modum coniunctionis advertimus (hoc enim ad unitatem non sufficit
naturalem) nec secundum participationis affectum, sicut nos etiam adhaerentes Domino unus cum eo spiritus
sumus, immo potius coniunctionis nomen evitamus, tamquam non existens idoneum quod significet unitatis
arcanum.
Sed neque Deum aut dominum Christi Verbum Dei Patris adserimus, ne iterum manifestius in duo dividamus
unum Christum Filium et dominum et in crimen sacrilegii recidamus, Deum illi se ipsum facientes et dominum.
Unitus quippe, sicut superius diximus, Deus Verbum carni secundum subsistentiam, Deus quidem est omnium et
dominatur universitati, verumtamen nec servus est sibi ipse nec dominus, quia ineptum est vel potius impium
hoc sentire vel dicere.
5

