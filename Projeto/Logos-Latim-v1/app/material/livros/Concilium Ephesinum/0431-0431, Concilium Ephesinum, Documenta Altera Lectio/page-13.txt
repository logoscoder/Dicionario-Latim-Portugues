deus (inconvertibilis enim et immutabilis secundum propriam
naturam est), tamen quia iam unus intellegitur cum propria
carne, de caelo dicitur descendisse, nuncupatus est autem et
homo de caelo, perfectus in deitate existens et perfectus in
humanitate et ut in una persona intellegendus.
Unus enim dominus Iesus Christus, quamvis non ignoretur
differentia naturam, ex quibus inenarrabilem unitionem
factam esse diximus.
Eos autem qui dicunt quia permixtio vel confusio aut
confermentatio dei verbi facta est ad carnem, dignetur tua
sanctitas obserare.
Suspicor enim et hoc de me aliquos divulgare quasi ita aut
sapuerim aut (prae) dixerim, ego autem tantum absum ab
huiusmodi sensu, ut et furere arbitrer eos qui suspicati sunt
omnino quia mutationis obumbratio circa divinam naturam
verbi potest contingere; manet enim quod est, semper et
non mutatur, sed neque mutabitur aliquando vel
conversionis est capax.
Impassibile autem super haec dei verbum omnes
confitemur, licet ipse sapientissime disponens mysterium
sibimet ipsi inpertiens videatur eas quae accesserunt carni
propriae passiones.
Ideo utique et sapientissimus Petrus inquit Christo igitur
passo pro nobis carne et non natura inenarrabilis deitatis.
Ut enim ipse salvator esse omnium crederetur, secundum
proprietatem dispensativam ad semet ipsum, ut dixi, carnis
suae refert passiones, quale est illud quod per prophetae
vocem tamquam ab ipso praedicitur: dorsum meum dedi ad
verbera et maxillas meas ad palmas, faciem autem meam
non averti a foeditate sputorum.
Quoniam vero ubique sequimur sanctorum patrum
sententias, maxime autem patris nostri beatissimi et
praedicandissimi Athanasii, omnino in aliquo ab eo deviare
vitantes, tua quidem sanctitas credat, aliorum vero ambigat
nullus.
Apposuissem utique et testimonia multa eorum, ex ipsis mea
verba confirmans, nisi prolixitatem meae epistulae
timuissem, ne forte per hoc fastidium legentibus generetur.
Nullo vero modo moveri ab aliquibus patimur fidem aut
ipsum fidei symbolum quod a sanctis patribus nostris in
Nicaea convenientibus illo tempore definitum est, sed neque
permittimus nobismet ipsis aut aliis aut unum mutare
dictorum ibidem positorum aut unam syllabam praeterire,
meminimus autem dicentem: noli transgredi terminos
aeternos quos posuerunt patres tui.
Neque enim loquebantur illi, sed spiritus dei patris, qui
procedit quidem ex ipso, est autem et a filio non alienus
secundum essentiae rationem.
Et ad hoc ipsum vero nos sanctorum arcana docentium
verba confirmant.
In Actibus namque apostolorum scriptum est: venientibus
autem in Moesiam, temptabant ire in Bithyniam et non
permisit eos spiritus Iesu.
Scribit autem et sacratissimus Paulus: qui autem in carne
sunt, deo placere non possunt.
Vos autem non estis in carne, sed in spiritu, si quidem
spiritus dei habitat in vobis.
Si quis autem spiritum Christi non habet, hic non est eius.
Quando autem quidam eorum qui recta pervertere solent,
meas voces in hoc quod eis placuerit, mutant, non
ammiretur hoc tua sanctitas, sciens quoniam et omnes
haeretici de scriptura divinitus inspirata sui colligunt erroris
occasiones, ea quae per spiritum sanctum recte dicta sunt,
suae mentis malitia corrumpentes et super sua capita
flammam inextinguibilem haurientes.
Quoniam vero didicimus quod et epistulam praedicandissimi
13

