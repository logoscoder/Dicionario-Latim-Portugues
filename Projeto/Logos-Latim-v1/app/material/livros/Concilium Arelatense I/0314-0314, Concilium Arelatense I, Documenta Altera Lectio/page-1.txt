0314-0314- Concilium Arelatense I - Documenta [Altera Lectio]
Concilia Galliae 314-506 - Concilium Arelatense a. 314
Dilectissimo papae siluestrio marinus, acratius, natalis theodorus, proterius, vocius, verus, probatius, caecilianus,
faustinus, surgentius, gregorius, reticius, ambitausus, termatius, merocles, pardus, adelfius, hibernius, fortunatus,
aristasius, lampadius, vitalis et maternus, liberius, gregorius, crescens, auitianus, dafnus, orantalis, quintasius,
victor, victor, epictetus, in domino aeternam salutem.
Communi copulo caritati et unitate matris ecclesiae catholicae uinculo inhaerentes, ad arelatensium ciuitatem
piissimi imperatoris uoluntate adducti, inde te, gloriosissime papa, cum merita reuerentia salutamus, ubi grauem
ac pernitiosam legis nostrae atque traditionis +---+ effrenatae mentis homines pertulimus; quos et dei nostri
praesens et auctoritas et traditio ac regula ueritatis ita respuit, ut nulla in illis aut dicendi ratio subsisteret aut
accusandi modus ullus aut probatio conueniret.
Ideo iudice deo et matre ecclesiae, quae suos nouit et comprobat, aut damnati sunt aut repulsi.
Et utinam, frater dilectissime, ad hoc tantum spectaculum interesses tanti fecisse, profecto credimus quia in eos
seuerior fuisset sententia prolata, et te pariter nobis cum iudicante coetus noster maiori laetitia exultasset.
Sed quoniam recedere a partibus illis minime potuisti, in quibus et apostoli + cotidie sedent + et cruor ipsorum
sine intermissione dei gloriam testatur --- Non tamen haec sola nobis uisa sunt tractanda, frater carissime, ad
quae fueramus inuitati, sed et consulendum dum nobismetipsis consuluimus; et quam diuersae sunt prouinciae ex
quibus aduenimus, ita et uaria contingunt quae nos censemus obseruare debere.
Comma: placuit ergo, praesente spiritu sancto et angelis eiusdem, ut et de his quae singulos quosque mouebant
iudicia proferremus, <quasi> te consistente: placuit etiam, annuente qui maiores dioceses tenet, per te
potissimum omnibus insinuari.
Quid autem sit quod senserimus, scriptis nostrae mediocritatis subiunximus.
Id primo in loco de uita nostra atque utilitate tractandum fuit, ut quia unus pro omnibus mortuus est et resurrexit,
ab omnibus tempus ipsum ita religiosa mente obseruetur, ne diuisiones uel dissensiones in tanto obsequio
deuotionis possint exsurgere.
Censuimus ergo pascha domini per orbem totum una die obseruari.
De his quoque qui quibuscumque locis ordinati fuerint ministri, in ipsis locis perseuerent.
De his agitur etiam qui arma proiciunt in pace: placuit abstineri eos a communione.
De circissariis agitatoribus qui fideles sunt: placuit eos, quamdiu agitant, a communione separari.
De theatricis: ipsos placuit, quamdiu agunt, a communione separari.
De his agitur qui in infirmitate sunt constituti et credere uolunt: placuit eis manum imponi.
De praesidibus autem qui fideles sunt et ad praesidatum consilium: ita placuit ut cum promoti fuerint, litteras
quidam accipiant ecclesiasticas communicatorias; ita tamen ut, in quibuscumque locis gesserint, ab episcopo
eiusdem loci cura illis agatur, et si coeperint contra disciplinam agere, tunc demum a communione excluduntur.

1

