Et de his quidem qui in re publica agere uolunt similiter.
De africa autem quod propria lege sua utantur ut rebaptizent: placuit ut, ad ecclesiam si aliqui hereticus uenerit,
interrogent eum symbolum, et si peruiderint eum in patre et filio et spiritu sancto esse baptizatum, manus tantum
ei imponatur.
Quod si interrogatus symbolum non responderit trinitatem hanc, merito baptizetur.
Et cetera.
Tunc taedians iussit omnes ad suas sedes redire.
Amen. Domino sanctissimo fratri siluestro coetus episcoporum qui adunati fuerunt in oppido arelatensi.
Quid decreuerimus communi consilio caritati tuae significauimus, ut et <omnes> episcopi sciant quid in futurum
obseruare debeant.
Primo in loco de obseruatione paschae dominicae: vt uno die et uno tempore per omnem orbem a nobis
obseruaretur, ut iuxta consuetudinem litteras ad omnes tu dirigas.
De his qui in quibuscumque locis ordinati fuerint ministri: in ipsis locis perseuerent.
De his qui arma proiciunt in pace, placuit abstineri eos a communione.
De agitatoribus qui fideles sunt, placuit eos, quamdiu agitant a communione separari.
De theatricis, et ipsos placuit, quamdiu agunt, a communione separari.
De his qui in infirmitate credere uolunt, placuit eis debere manum imponi.
De praesidibus qui fideles ad praesidatum prosiliunt, ita placuit ut, cum promoti fuerint, litteras accipiant
ecclesiasticas communicatorias, ita tamen ut, in quibuscumque locis gesserint, ab episcopo eiusdem loci cura illis
agatur, et cum coeperint contra disciplinam agere, tunc demum a communione excludantur.
Similiter et de his qui rem publicam agere uolunt.
De afris quod propria lege sua utuntur ut rebaptizent, placuit ut si ad ecclesiam aliquis de haeresi uenerit,
interrogent eum symbolum, et si peruiderint eum in patrem et filium et spiritum sanctum esse baptizatum, manus
ei tantum imponatur ut accipiat spiritum (sanctum); quod si interrogatus non responderit hanc trinitatem,
baptizetur.
De his qui confessorum litteras afferunt, placuit ut, sublatis eis litteris, alias accipiant communicatorias.
De his qui coniuges suas in adulterio depraehendunt, et idem sunt adulescentes fideles et prohibentur nubere,
placuit ut, quantum possit, consilium eis detur ne alias uxores, uiuentibus etiam uxoribus suis licet adulteris,
accipiant.
De puellis fidelibus quae gentilibus iunguntur, placuit ut aliquanto tempore a communione separentur.
De ministris qui fenerant, placuit eos iuxta formam diuinitus datam a communione abstineri.

2

