0314-0314- Concilium Arelatense I - In Causa Fausti Abbatis
Concilia Galliae 314-506 - Concilium Arelatense in Causa Fausti Abbatis
Quotiens membrum aliquod quolibet infirmitatis genere laborat, fieri non potest quin etiam cetera membra
corporis doleant, et ideo causam quae inter sanctum episcopum theodorum et sanctum valerianum uel sanctum
maximum item episcopos, atque abbatem faustum necnon et reliquos fratres insulae lerinensis acciderat, absque
dubio omnes nos qui in christo unum sumus, differre non possumus, nisi id agamus qualiter curetur et
abstergatur.
Ad hoc itaque remediandum scandalum, orationibus uestris tertio kalendas ianuarias audientiae dies et
constitutus.
Rogamus ergo ut sanctitas uestra se usque arelate fatigare dignetur, quatenus tantum malum, quod dilatione plus
crescit, beatitudinis uestrae praesentia terminetur.
Talis enim causa, quae tam grande scandalum gignit, sicut atrocitate sua multos inuoluit, ita plures qui in christo
medeantur exposcit.
Ad eos qui in insula sunt: beatitudinem uero uestram praecipue adesse conuenit, quos insula ipsa uelut sinu
quodam genitricis fouens, ad eam gratiam quae nunc in uobis est domino instigante produxit.
Ad sanctum rusticum: ac praecipue beatitudo uestra ut adsit primum deprecamur, quia grauior infirmitas
necessarie medicos peritissimos inquirit.
Cum arelate, in secretario basilicae conuenissemus, praemissa prece ad dominum, nullo extrinsecus arbitrio
interueniente, resedimus de remedio scandali quod in monasterio in insula lerinensi obortum fuerat pertractantes;
placuit ergo nobis sancto, ut credimus, spiritu gubernante, ut omnibus quae in querelam uenerant, sollicite
uentilatis atque discussis, sanctus ac beatissimus frater theodorus episcopus primum exoratur a nobis ut
scandalum quod et ipse sicut et nos grauiter dolebat exortum, differendo in tempora manere diutius non
pateretur, sed potius ad recipienda satisfactionum remedia festinaret et sanctum presbyterum faustum, abbatem
monasterii supradicti, indulta si qua illa esset culpae uenia, in pristina pace toto caritatis affectu reciperet et ad
insulam ac congregationem ipsi deo donante commissam cum sua gratia et caritate remitteret, nec quisquam
deinceps ex his quae sibi fratrem faustum arguebat fecisse aut uerbis repeteret aut animo retineret.
Quin potius collationem, utpote antiquus abba et episcopus, ei ut piam ac necessariam perpetuo exhiberet et
solacia secutura, quae uerbis dignabatur promittere, rebus ipsis in quo usus exigeret plenissime exhiberet, hoc
tamen sibi tantummodo uindicaturus quod decessor suus sanctae memoriae leontius episcopus uindicauerat, idest
ut clerici atque altaris ministri a nullo nisi ab ipso uel cui ipse iniunxerit ordinentur, chrisma nonnisi ab ipso
speretur, neophyti si fuerint ab ipso confirmentur, peregrini clerici absque ipsius praecepto in communionem uel
ad ministerium non admittantur.
Monasterii uero omnis laica multitudo ad curam abbatis pertineat, neque ex ea sibi episcopus quidquam uindicet
aut aliquem ex illa clericum nisi abbate petente praesumat.
Hoc enim et rationis et religionis plenum est ut clerici ad ordinationem episcopi debita subiectione respiciant,
laica uero omnis congregatio ad solam ac liberam abbatis proprii quem sibi elegerit ordinationem dispositionem
que pertineat, regula quae a fundatore ipsius monasterii dudum constituta est in omnibus custodita.

1

