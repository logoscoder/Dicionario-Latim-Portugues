0663-0680- Concilium Leudegarii - Documenta
Concilia Galliae 511-695 - Concilium Leudegarii a. 663-680
Si quis presbyter aut diaconus aut clericus symbolum, quod sancto inspirante spiritu apostoli tradiderunt et fidem
sancti athanasii presulis inreprehensibiliter non recensuerit, ab episcopo condempnetur.
Primus titulus hic est monasticae disciplinae: ut abbates uel monachi peculiare non habeant et monachi ab abbate
uictum et uestitum consuetum accipiant.
Vt conpatres nullus eorum audeat habere.
Vt in ciuitatibus errare non inueniantur.
Quod si causa utilitatis monasterii cum litteris abbatis sui ad archidiaconum ciuitatis scriptis dirigantur.
Vt abbati suo aut preposito sint oboedientes.
Vt nullus familiaritatem extranearum mulierum praesumat habere et, qui inuentus fuerit, seuerius corrigatur.
Vt mulieres in monasterio monachorum nullatenus ingrediantur.
Statuimus adque decernimus, ut nullus monachum alterius absque permissu sui abbatis praesumat retinere; sed
cum inuentus fuerit uagans, ad cellam propriam reuocetur; ibi iuxta culpae meritum coercendus est.
De abbatibus uero uel monachis ita obseruare conuenit, ut, quicquid canonum ordo uel regula sancti benedicti
edocet, et implere et custodire in omnibus debeant.
Si enim haec omnia fuerint legitimae apud abbates uel monasteria conseruata, et numerus monachorum deo
propitio augebitur et mundus omnis per eorum orationis assiduas omnibus malis carebit contagiis.
Sint monachi omnes omnino oboedientes, sint frugilitates decore pollentes, in opere dei feruentes, oratione
instantes, in caritate perseuerantes, ne propter negligentiam aut inoboedientiam hosti circumeunti ac rugienti et
quaerenti, quem deuoret, cibus efficiantur.
Sit eis cor unum et anima una.
Nemo aliquid suum esse dicat; sint eis omnia communia; in commune laborent, hospitalitatis omnino sint
receptores.
Quisquis autem haec a nobis deo precipiente dictata in confirmationem regularem monachorum temptauerit
aliqua transgressione cassare, si abba est, anno uno ei conmunionis potestas suspendatur; si praepositus, annis
duobus; si monachus, aut fustibus uerberetur aut a communione et mensa et caritate annis tribus suspendatur.
Iustum enim est, ut subripientia uitiorum semina falce iustitiae resecentur, ne, dum simulatione continentiae
nutriuntur, ita siluescant, ut nec securibus excidantur.

1

