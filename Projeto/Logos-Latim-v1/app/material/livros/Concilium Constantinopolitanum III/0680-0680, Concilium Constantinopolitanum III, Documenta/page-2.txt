Quae praesens sancta et universalis synodus fideliter suscipiens et expansis manibus amplectens, tam
suggestionem quae a sanctissimo ac beatissimo Agathone papa antiquae Romae facta est ad Constantinum
piissimum atque fidelissimum nostrum imperatorem, quae nominatim abiecit eos, qui docuerunt vel
praedicaverunt, sicut superius dictum est, unam voluntatem et unam operationem in incarnationis dispensatione
domini nostri Iesu Christi veri Dei nostri; adaeque amplexa est et alteram synodalem suggestionem, quae missa
est a sacro concilio quod est sub eodem sanctissimo papa centum viginti quinque Deo amabilium episcoporum,
ad eius a Deo instructam tranquillitatem, utpote consonantes sancto Chalcedonensi concilio et tomo sanctissimi
ac beatissimi papae eiusdem antiquae Romae Leonis, qui directus est ad sanctum Flavianum, quem et columnam
rectae fidei huiusmodi synodus appellavit; ad haec et synodicis epistolis, quae scriptae sunt a beato Cyrillo
adversus impium Nestorium, et ad orientales episcopos.
Assecuti quoque sancta quinque universalia concilia et sanctos atque probabiles patres, consonanter que
definiens confitetur, dominum nostrum Iesum Christum verum Deum nostrum, unum de sancta et consubstantiali
et vitae originem praebente Trinitate, perfectum in deitate et perfectum eundem in humanitate, Deum vere et
hominem vere, eundem ex anima rationali et corpore; consubstantialem Patri secundum deitatem, et
consubstantialem nobis secundum humanitatem, per omnia similem nobis absque peccato, ante saecula quidem
ex Patre genitum secundum deitatem, in ultimis diebus autem eundem propter nos et propter nostram salutem de
Spiritu sancto et Maria virgine proprie et veraciter Dei genitrice secundum humanitatem, unum eundem que
Christum Filium Dei unigenitum, in duabus naturis inconfuse, inconvertibiliter, inseparabiliter, indivise
cognoscendum, nusquam extincta harum naturarum differentia propter unitionem, salvata que magis proprietate
utriusque naturae, et in unam personam et in unam subsistentiam concurrente, non in duas personas partitum vel
divisum, sed unum eundem que unigenitum Filium Deum Verbum dominum Iesum Christum, iuxta quod olim
prophetae de eo et ipse nos dominus Iesus Christus erudivit, et sanctorum patrum nobis tradidit symbolum.
Et duas naturales voluntates in eo, et duas naturales operationes indivise, inconvertibiliter, inseparabiliter,
inconfuse secundum sanctorum patrum doctrinam adaeque praedicamus; et duas naturales voluntates non
contrarias, absit, iuxta quod impii asseruerunt haeretici, sed sequentem eius humanam voluntatem, et non
resistentem vel reluctantem, sed potius subiectam divinae eius atque omnipotenti voluntati.
Oportebat enim carnis voluntatem moveri, subiici vero voluntati divinae, iuxta sapientissimum Athanasium;
sicut enim eius caro, caro Dei Verbi dicitur et est, ita et naturalis carnis eius voluntas propria Dei Verbi dicitur et
est, sicut ipse ait: Quia descendi de caelo, non ut faciam voluntatem meam, sed eius qui misit me Patris, suam
propriam dicens voluntatem, quae erat carnis eius.
Quemadmodum enim sanctissima atque immaculata animata eius caro deificata non est perempta, sed in proprio
sui statu et ratione permansit, ita et humana eius voluntas deificata, non est perempta, salvata est autem magis
secundum deiloquum Gregorium dicentem: "Nam illius velle, quod in Salvatore intelligitur, non est contrarium
Deo deificatum totum".
Duas vero naturales operationes indivise, inconvertibiliter, inconfuse, inseparabiliter in eodem domino nostro
Iesu Christo vero Deo nostro asserimus, hoc est divinam operationem et humanam operationem, secundum
divinum praedicatorem Leonem, apertissime asserentem: "Agit enim utraque forma cum alterius communione
quod proprium est, Verbo scilicet operante quod Verbi est et carne exsequente quod carnis est".
Nec enim profecto unam dabimus naturalem operationem Dei et creaturae, ut neque quod creatum est in divinam
educamus essentiam, neque quod eximium est divinae naturae ad competentem creaturae locum deiiciamus.
Unius enim eiusdem que tam miracula, quam que passiones cognoscimus secundum aliud et aliud earum ex
quibus est naturarum et in quibus habet esse, sicut admirabilis inquit Cyrillus.
Undique igitur inconfusum atque indivisum conservantes, brevi voce cuncta proferimus: unum sanctae Trinitatis,
et post incarnationem dominum nostrum Iesum Christum verum Deum nostrum esse credentes, asserimus duas
eius esse naturas in una eius radiantes subsistentia, in qua tam miracula quam que passiones per omnem sui
dispensativam conversationem, non per phantasiam, sed veraciter demonstravit, ob naturalem differentiam in
eadem una subsistentia cognoscendam, dum cum alterius communione utraque natura indivise et inconfuse
2

