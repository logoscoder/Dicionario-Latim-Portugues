0680- Concilium Constantinopolitanum III - Documenta
Conc. oecumenica et generalia Eccl. cathol. - Conc. Constantinopolitanum III a. 680-681 (transl. latina)
Unigenitus Dei Patris Filius et Verbum qui per omnia similis nobis absque solo peccato factus est, homo
Christus verus Deus noster, per evangelicas voces flagranter praedicavit: Ego sum lux mundi.
Qui sequitur me non ambulabit in tenebris sed habebit lumen vitae.
Et iterum: Pacem meam relinquo vobis, pacem meam do vobis.
Hac proinde divinitus edita pacis doctrina Deo instruente, mansuetissimus noster imperator institutus,
propugnator quidem rectae fidei, expugnator vero pravae doctrinae, hoc sanctum universale nostrum congregans
collegium, totius ecclesiae adunavit compaginem.
Unde hoc sanctum nostrum universale concilium impietatis errorem qui nunc usque a quibusdam temporibus
factus est, procul abiiciens, sanctorum autem ac probabilium patrum inoffense recto tramite iter consecutum,
sanctis et universalibus quinque synodis pie in omnibus consonuit; trecentorum, inquimus, decem et octo
sanctorum patrum, qui in Nicaeam convenerunt adversus Arium furiosum: et ei, quae a cento et quinquaginta a
Deo inspiratis viris post hanc apud Constantinopolim adversus Macedonium impugnatorem Spiritus, et
Apolinarem impium: similiter et ei, quae in Epheso prius adversus Nestorium iudaicae intelligentiae, congregata
est ducentorum venerabilium virorum: atque ei, quae in Chalcedone sexcentorum triginta Deo inspiratorum
patrum adversum Eutychem et Dioscorum Deo odibiles: super has et ultimae harum quintae sanctae synodo,
quae hic congregata est adversus Theodorum Mopsuestenum, Origenem, Didymum et Evagrium, et scripta
Theodoreti adversus duodecim capitula laudabilis Cyrilli, et epistolam quae dicitur Ibae ad Marim Persam
scriptam, immutilatas quidem in omnibus pietatis renovans sanctiones, profanas vero impietatis expellens
doctrinas: et id quod est a trecentis decem et octo patribus editum, et dehinc a centum et quinquaginta Deo
instituente confirmatum est, quod etiam ceterae sanctae synodi ad extinguendam omnem pestiferam haeresim
alacriter susceperunt et confirmaverunt symbolum, et hoc nostrum sanctum et universale a Deo inspiratum
consignavit concilium.
Credimus in unum Deum ....
Sanctum et universale concilium dixit: Sufficiebat quidem ad perfectam orthodoxae fidei cognitionem atque
confirmationem pium atque orthodoxum hoc divinae gratiae symbolum.
Sed quoniam non destitit ab exordio adinventor malitiae cooperatorem sibi serpentem inveniens, et per eum
venenosam humanae naturae deferens mortem, ita et nunc organa ad propriam sui voluntatem apta reperiens,
Theodorum dicimus qui fuerat episcopus Pharan, Sergium, Pyrrhum, Paulum, Petrum, qui fuerunt huius regiae
urbis antistites, insuper et Honorium qui fuit papa antiquae Romae, et Cyrum qui Alexandriae tenuit
episcopatum, Macarium quoque qui nuper fuerat Antiochiae praesul, et Stephanum eius discipulum, non cessavit
per eos plenitudini ecclesiae erroris scandala suscitare, unius voluntatis et unius operationis in duabus naturis
unius de sancta Trinitate, Christi veri Dei nostri, orthodoxae plebi novisone disseminando haeresim,
consentaneam insanae ac malitiosae sectae impiorum Apollinaris, Severi atque Themistii; quae et perfectionem
humanitatis unius eiusdem que domini Iesu Christi Dei nostri, molita est per quandam dolosam adinventionem
perimere, per hoc involuntariam et inoperatricem carnem eius, quae intellectualiter animata est, insaniter
introducens.
Excitavit igitur Christus Deus noster fidelissimum imperatorem novum David, virum secundum cor suum
inveniens qui non dedit, iuxta quod scriptum est, somnum oculis suis et palpebris suis dormitationem, donec per
hunc nostrum a Deo congregatum sacrum que conventum ipsam rectae fidei reperit perfectam praedicationem;
secundum enim a Domino editam vocem, ubi duo vel tres fuerint congregati in nomine meo, ibi sum in medio
eorum.

1

