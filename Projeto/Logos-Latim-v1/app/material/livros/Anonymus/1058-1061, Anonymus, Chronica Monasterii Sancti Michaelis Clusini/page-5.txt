benedictione redeuntes, sicut praediximus, virum tutelae loci congruum — nam heremitae nulla iam nisi de caelestibus
cura erat — reperire desiderantes ad ospitium properant. Retulit hospiti vir Deo devotus, quod acciderat, et inter verba
locutionis, aestu boni desiderii non minus quam prius siti corporis aestuans, iterum atque iterum de loci tutela, cui esset
oportune committenda, verbum repetebat. Aderat ibi quidam nutu Domini vir religiosus ordinis monastici nomine
Atvertus, qui in Lisathio monasterio abbatis prius officio functus atque ab hoc a contrariis sanctae religionis expulsus,
tunc a liminibus apostolorum regressus in eodem per aliquot dies fuerat hospitio remoratus. “Hunc”, ait hospes, “ut
reor, gratia divina providit, qui non ut novus, sed expertus officii monastici parvas expensas adhuc incompositi locelli,
spiritu pauper, amore religionis amabit et humili suae paupertatis obsequio servituris in posterum Christo, quae satis
sint, divitias aggregabit. Auditis his venerabilis peccator Hugo in laudem redemptoris attollitur et hoc quasi auspicio
iam poenitentiam suam Deum quodammodo recepisse gratulatur. Praefatum ergo virum religiosum Atvertum multis
precibus vincit et relictis, quantum ad praesens ut peregrinus poterat, necessariis, ei locum committens, citius rediturus
ad sua cum gaudio rediit.
XVII. Exinde vir Deo plenus Advertus omnino plena devotione satagens oportuna monachis aedificiola
secundum situm loci — nam scopulis asperrimum erat — coepit construere et, quicquid usquam colligere poterat,
modico victu contentus, ad id solum expendere. Tempore constituto, sicut promiserat, Hugo rediit et omnibus
necessariis impensis ad perficiendam aecclesiae fabricam datis iterum ad praefatum marchionem transitum fecit et ab
eo, sicut et prius dato pretio villulam monti contiguam nomine Clusam et aedificandis villulis congruas terras
nichilominus contiguas adquisivit. Ut autem libertatis loci, pro qua praecipue satagebat, scrupulus omnino nullus
inesset, Taurinensem pontificem, qui Amizo dicebatur, adiit et oblatis, quae tantum virum decebant, muneribus cunctis
iterum locum solvi condicionibus cum anathematis etiam interpositione favorabiliter impetravit; indeque Romam
profectus omnium praedictarum sponsionum tam pontificis quam marchionis tenores omnemque sui operis hordiens
hystoriam papae Silvestro retulit et eius ad praesens, imo principis apostolorum auctoritate, postea vero etiam
imperatoriae maiestatis corroborari locum literis et nomine fecit. Post haec, quo advixit, omnia monasterio secundum
posse necessaria vel attulit vel direxit, et exinde coenobium incrementis oportunis es tempore Deo favente meritis
hactenus archangeli crevit et variis miraculis coruscans diversis populis gratum et venerabile fuit. Ne autem aliqua
dubietas ex his, quae relata sunt, in cordibus fidelium possit oriri, testis est praedicti Hugonis filius Mauricius, testis et
ipsa familia, quorum vel suis vel parentum proximis diebus tantis indiciis angelica virtus dignata est propalari.
XVIII. Igitur venerabilis papa Nicholaus, quod nomen victoriam populi nimirum catholici sonat, narrationis
huius ordiendae laudator atque praeceptor extitit, ut cunctis legentibus innotesceret praedicti loci curam specialiter ad
sedem apostolicam pertinere et quisquis fidelium in fine caducae atque transitoriae vitae pennis angelicis ad caelos
opitat evehi, contra locum, quem Michael princeps angelorum dilexit et elegit, vereatur aliquid iniquum moliri,
quatinus in domo sua absque scissionibus cordium cum pace, quae hominum bonae voluntatis propria est, sit nomen
Domini semper benedictum, qui omnes suos spiritus administratorios propter eos, qui hereditatem capiunt salutis,
implere gratuite in aeclesiae suae mittit ministerium.
XIX. Anno igitur nongentesimo sexagesimo sexto incarnationis dominicae constructis, ut fertur, in eodem loco
feliciter officinis coenobialibus, prout erat possibile, cum ille vir illustris Hugo in armis strenuus, sed in Dei rebus circa
finem magis devotus, locum, quem, sicut supra retulimus, pretio sibi ut proprium vendicaverat et apostolica auctoritate
seu praeceptis regalibus munierat, abbati dumtaxat ac monachis abendum tradidisset, postquam etiam sanctus Iohannes
heremita necnon et bonae memoriae Advertus abbas migrassent ad Dominum, successit ei in regimine fratrum
consensu et electione vir mirae simplicitatis ac prudentiae, merito Benedictus et nomine. Hic cum plurimis floreret
virtutibus, tanta dicitur caritatis affluentia refertus et hospitalitatis liberalitate munificus, ut omnes ad se venientes et
montis ardua ob archangeli patrocinia petentes maximeque Galliarum, Aquitanicorum et Hispaniarum populos Romam
adeuntes libentissime susciperet, foveret eisque munera retentis, quae fratruma tantum usibus poterant competere,
benignus impertiret. Cuius quam plurimi gratiam amirati — erat quippe moribus et canis angelicis decoratus —
aiebant: “Ecce vir prudens, qui aedificavit domum suam supra petram, in cuius ore dolus non invenitur, quo fideli
dispensatores archangelus Domini gratulatur et huius loci fama sua ubique extendit insignia”. Coeperunt namque
nonnulli et praecipue de ultra montes ad hunc locum gratia religionis concurrere et saeculo renuntiantes sub illo sene
glorioso normae regulari sese subdere. Langobardi enim quam plures fulti inimica fidei calliditate haud facile
acquiescunt monachilem habitum suscipere. Multi vero nobilium atque divitum gratiam cupientes referre eius
benedictionibus quo sibi principem angelorum conciliarent in die suie exitus, alii ditaverunt locum suis honoribus, alii
tradebant pueros suos Domino educandos immaturis teneros aetatibus. Est namque locus ab omni impedimento et
saeculari tumultu semotus, nullus hominum seu animalium ibi perstrepit clamor atque rugitus, iacet porrecta Italiae
planicies suis iocunda locis ac fluminibus, humanos interdum quae valeat recreare visus. Tepidae sunt hiemes, aestas
vernum imitatur tempus, gravibus morbis nec nocet autumpnus. Mens Deo famulantium tali fota quiete et admonita
qualibet terrena pulcra rerum oportunitate vociferatur iubilando frequenter cum exultatione: “Magnus Dominus et
laudabilis valde in civitate Dei nostri in monte sancto eius”.
XX. Dilectus itaque Deo et hominibus ille venerandus senex Benedictus, optime agens gregis commissi
custodiam, utpote pastor egregius, sanctitatis gratia claruit suis temporibus ampliavitque monasterium, favente

