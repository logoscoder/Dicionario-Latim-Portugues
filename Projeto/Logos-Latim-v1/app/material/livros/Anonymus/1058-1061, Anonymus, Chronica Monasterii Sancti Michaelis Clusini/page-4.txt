mala confusione, quae peccatum celando solet accumulare, et erubescebat fateri, quod non erubuit perpetrare. Tandem
coactus uxori suisque circumstantibus, quo cruciaretur igne conscientiae, proclamat et tam papam tunc temporis
Silvestrum quam ministros altaris sancti evocari exoptat. Quibus clementer venientibus dolorem dolorisque causas
exponit et in suis vicariis experiri Petri mansuetudinem suppliciter humi prostratus exposcit. “Apostolica sedes”, ait ad
eos, “quos iudicat, tamquam filios advocat et tenerae pietatis dulcedine re vera sicut mater, quos percutit, amat.
Inaudito torqueor miser conscientiae peccatricis cruciatu, quia in tranquillo, quod alii nunquam reor accidisse periclitor
portu, dum fons misericordiae post magistrum, qui etiam nolentes suis ad salutem retibus trahit, me quasi filium
gehennae omnino repellit. Sed exigit, scio procul dubio, singularis dulcedinis pastor criminum confessionem et
secundam post baptismum, quandoquidem prima me comprobat apostatam, hostis abrenuntiationem. Assentio et
confiteor, abrenuntio et a fonte Davit, qui in ablutionem menstruatae patet, per ministerium domini mei Petri consilium
requiro.” Haec querimonia dulcia Romanae pietatis viscera concussit, et tantorum criminum reus de constructione unius
coenobii, ubi perpetualiter a monachis Domino serviretur, sponsionem fecit, exigentibus tam memorato papa quam
ministris apostolicis. Purgatus itaque tali poenitentia et confessione, sic demum limina sancta ingredi et locum
vestigiorum Domini permissus est osculari; et facere gestiens, quod promiserat, ad propria coepit cum gaudio regredi.
XIV. Emensis igitur longioris viae spatiis cum boni desiderii plenus una cum uxore suisque Segusiam venisset
et in familiari sibique bene nota domo cum vetere amico hospitatus esset, ab eodem hospite causa familiaritatis
diligenter coepit inquiri, qualiter cursum explesset itineris sui. Seriatim cuncta retulit et universae rei, quam praefati
sumus, mirabilem notitiam dedit. Attonitus hospes tanti stupore miraculi simulque laudibus diutius immoratus
omnipotentissimae misericordiae Domilli dixit ad eum: “O domine Hugo, si desideras boni voti compos existere, nulli
alii melius post gratiam principis apostolorum, quam principi caelestis exercitus archangelo Michaeli te decet
coenobium construere, ut dimissis omnibus peccatis tuis in diet exitus tui de hoc exilio animae tuae iste sit ut ereptor et
Petrus receptor.” Simul etiam locum praefatum, quoniam proximus, videlicet duodecim milibus esset, ostendens et
praefatorum miraculorum nobilissimam narrationem prosequens animos viri iam dudum ad id intentos exhortationis
bonae scintillis accendit; atque sic tandem et verba salutis et diem, quo fessi venerant, nox subsequens clausit. Adest
archangelus per visionem soporatis utrisque coniugibus et eadem specie eisdemque verbis conspicitur et auditur a
duobus. Hortatur et imperat, ut in loco, quem hospes designaverat, totius consilii vires figat et absque omni dubitatione
monasterium fabricans animae suae caeleste se construere palatium non diffidat. Vir post revelationem prior evigilat, et
dum uxori Isengardae nomine totius tenorem visionis narrat, postquam et ipsa retulit suae concordiam visionis, otior
stratu se proripit et hospitibus sciscitatis, quomodo melius ad effectum res ducatur, sagaciter consilium quaerit. Tunc
uxor hospitis Eva, melior consiliis Evae prioris, verborum, quae sero contulerant — nam his ipsa plurimum Institerat —
narrationem archangeli monitis corroboratam gavisa una cum viro, quantis valet ingeniis, omnes directos aditus
incipiendae finiendaeque rei perquirit, tandemque simul conferentibus sani vena consilii a fonte sapientiae patris
processit, qui in evangelio sius promittit fidelibus dicens: “Ubi duo vel tres congregati fuerint in nomine meo, ibi sum
in medio eorum”.
XV. Igitur levaturi tanti molem palatii Hugo et uxor eius omnibus modis harenam nocituram prudenter
explorant et eam obstruere felici conamine parant, ut supra firmam petram secure fundamentum nunquam casurum
iaciant. Ascensi ergo diluculo vehiculis Hardoini marchionis curiam, quae tredecim tantum milibus in castro Avilliano
tunc aberat, celeriter adeunt eumque ibi cum uxore nichilominus nutu divinitatis, ne diutius fatigentur, inveniunt.
Nobiles et elegantis habitudinis peregrini ex cismontanis partibus advenisse principi nuntiantur moxque ab eo, sicuti
nobilibus mos quodammodo naturaliter inest, si boni sunt, honorifice suscipiuntur. Adventus causas exponunt et
licentiam construendi coenobii in memorato multotiens loco petunt, ea videlicet ratione, ut gloriosus marchio, quantum
vellet auri vel argenti, mulorum ceterorumque vehiculorum, quae adduxerant, optimam copiam benigne reciperet et
locum ab omni sua proheredumque suorum saeculari potestate scripto iudiciali solveret, quatinus in posterum Deo inibi
servituris a cunctis, quae saeculi potestatibus vel ex debito vel ex terrore fiunt, expedita libertas condicionibus esset.
Liberalissimus princeps libenter annuit et in primis gratis, quae petebantur, exequi volens, postmodum saniori consilio
precium, quod iustum visum est, benigne recepit, ut et evangelico exemplo, quemadmodum de pretio Domini emptus
est ager in sepulturam peregrinorum, monachis saeculo morituris in eodem loco pretio vitalis sepultura proveniret et
futuris temporibus refragandae coenobii libertatis occasio nulla foret. Post haec ad ospitium laetus Hugo regreditur et
consilio nichilominus hospitis virum, cui tutelam loci committeret, quaesiturus, interim, quia viae occasio se praebuit,
cum paucis ad montis cacumen habitudinem loci visurus potius animi quam vi corporis — nam via erat difficillima —
trahitur. Aestu ergo vel labore fessus admodum, imo omnino siti nutu Dei deficiens ad pedes heremitae, cuius
aecclesiae contigua erat cella parvissima, prosternitur et, ut archangeli, si non humano consilio tanti periculi medelam
quantotius inveniat, deprecatur. Audivit ab illo aquam in proximo non haberi, vinum autem in ampullula parva,
quantum ad unius missae celebrationem vix posset sufficere, contineri; penes se nil omnino remedii fore, nam virtutem
archangeli procul dubio omnia posse. Instante, quem sitis et aestus periculum cohartabat, heremita tandem pietate
concutitur et archangelum, si status loci sibi placeat, devoti viri mederi periculo deprecatur.
XVI. Mox — mira dicturus sum — praedictam cernit ampullulam, quasi ab imo scaturiente vena fontis,
inundare et summum archangelum virtutem visibilem exhibere. Quantum oportuit, potati sunt, qui venerant, et accepta

