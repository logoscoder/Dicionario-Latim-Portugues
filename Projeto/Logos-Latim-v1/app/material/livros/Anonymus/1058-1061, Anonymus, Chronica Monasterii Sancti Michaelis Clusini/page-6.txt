archangelo, rebus, personis et honoribus. Et cum a plerisque hospitibus et monachis quasi pro consilio hortaretur
magnorum coenobiorum tutelae et ordinationi locum suum committere eorumque consuetudines admittere, non
adquiescebat dicens: “Sinite, fratres, sinite sancti patris nostri Benedicti regula parvitatem nostram contentam esse,
quae, si quid videtur addendum, abbatis admittit arbitrio supplendum pro ratione et tempore. Non ita est, ut dicitis.
Videtis locum conductu difficilem et arduum altera consuetudine modificandum. Neque enim humano quolibet indiget
magisterio, qui angelorum saepe fruitur solatio tantique provisoris gaudet patrocinio et satis metuendo quandoque
addicitur ministerio. In hoc nimirum monte nullus est locus crimini, nec est fas sub eius conspectu scelerato latebras
delitiscendo quaerere quem ipse statim insequitur sua fulminea et terrifica lampade. Aliquando etiam, si uspiam in
monte facinus committitur, sacras iaculatur et arces, adeo ut plerosque terreat innocentes neque novit igneum ponere
tumultum, donec, quod humanum latebat oculum et maneleat inultum, satisfactione ac confessione forte fiat indultum.”
Sic pater inclitus aiebat, sic apostolica disertus simplicitate callebat, regulam tantum almi patris et eximii dueis
monachorum Benedicti suadebat perscrutari et observare et super ea clamare, ceterum in cuiusque abbatis arbitrio
ordinationem sui monasterii pendere; quod eiusdem loci conventus usque hodie habuit celebre.
XXI. Praetereundum silentio non arbitror quoddam miraculum, quod sanctae memoriae Aicius, prior aeque
ipso actu reverendus, de abbate iam dicto referre solebat. Cuius ob hoc testimonium veritate creditur subnixum, quia
fuit homo, ut aiunt, ad unguem factus et in religiosa conversatione totus sibi teres atque rotundus. Qui inter ceteras
animi virtutes, quibus admodum pollebat, discretionis gratia, quae omnium virtutum generatrix, custos atque
moderatrix patrum diffinitione praedicatur, fuit ita praeditus, ut nullius diei feriati atque profesti occasione solitae
ciborum districtioni seu quantitati quippiam addere vellet aut demere. Constans semper in sancto proposito et vigiliis
crebro inserviens flagris proprium corpusculum coercebat, operi manuum et lectioni sedulus operam dabat. Castus
mente et corpore, tandem multiplicatus in senecta uberi concessit naturae. Cuius sepulcrum recenter aperientes quidam
fratrum eius alumpni quadam curiositate ducti mira odoris fragrantia sunt repleti. Hic namque, inquam, prior de illo
venerabili Benedicto asserebat, quod moris illi fuerat beatae Mariae genitricis Domini et Salvatoris nostri laudum
officia nocte dieque ante eius venerandum altare, quod illius gloriosae et incomparabilis imaginis praesentia insignitur,
devote ac sollempniter agere. Quod opus cum nullatenus intermitteret, nocte quadam lecturus ibi ex more lectionem
lucernam ipse tenebat, quae venti flamine, ut assolet fieri, extincta est. Quo casu cum pro lectionis dilatione magis
anxiaretur, de cereo, qui ante sancti Michaelis altare perpetuis fovetur ignibus, subito sese flamma prorupit et in manu
illius non sine fratrum admiratione lucernam accendit. Quod ubi Dei famulus vidit, vehementer obstupuit et solotenus
prostratus diutius adoravit et fratribus, quo adviveret, ne cui miraculum proderent, interdixit. Quid plura ? Annis XL et
IIII monasterium viriliter rexit tandemque sicut oliva fructifera in domo Domini in pace quievit.
XXII. Tale habuit sanctus ille locus sui primordii incrementum, talibus gloriatur auctoribus et tam gloriosus
quam venerabilis extunc et nunc cunctis extitit gentibus, exceptis Taurinensibus, qui tanquam Scyllei canes semper
oblatraverunt et livido oculo coenobii commoda obliquare non cessaverunt. Eorum tamen dentes omniumque male loco
insidiantium vires archangelus ita potenter obtrivit, ut, si non voce, rebus equidem clamaret: “Qui hos tangit, quasi si
tangat pupillam oculi mei”. Nemo enim locum seu illa, quae iuris eius sunt, aliquando iniuriis impetivit et illaesus abiit.
Vocatus et non vocatus adest et sibi in aula sua digne famulantium seseque humiliter deprecantium vota benignus
attendit et ab ore saevissimi drachonis incessanter protegit. Illius ergo quem caelestis curiae primatem, o grex Clusine,
specialiter tibi delegisti, innitere patrocinio ! Illum te decet prae omnibus venerari et glorificare cultu perpetuo, qui te
sub umbra alarum suarum pie fovendo sic defendat in proelio, ne damneris sine fine in tremendo iudicio.
EXPLICIT.

