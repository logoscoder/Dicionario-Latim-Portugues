contemplatus sic ait suis: “O quam metuendus est locus iste ! A Domino vere factum est istud, et est mirabile in oculis
nostris. Hic est ille ardens rubus, in quo Moysi quondam apparuit Dominus; hic est mons alter Syna, igneam legem per
dispositionem angelorum accepturus”. In crastinum igitur, cum ad locum ventum fuisset et honorabilis pontifex cum
venerando coetu foribus humilis basilicae astitisset, aspexit ab alto tamquam olei liquorem effluere et effigiem crucis
humore crasso per aecclesiolae quosdam scopulos eminentes apparere. At ille obstupefactus et cum omni populo terrore
perculsus humilis ingreditur et humi prostratus archangelo mediante a dominatore caeli et terrae perfectum finem tantae
virtuti obnixius imprecatur. Oratione autem finita cum oculos lacrimis suffusos levasset, videt titulum mirae
pulchritudinis erectum, procul dubio manibus angelicis coaptatum, et balsamo atque oleo per circuitum supraque
affluenter resudare in tantum, ut ad terram usque videretur effluere. Quod cernens accepto festinus linteo oleum
reverenter extersit et sic operto titulo missarum ibi sollempnia devotissime celebravit. A linteo vero, quo sacra extersa
est ara, quanta processerit virtus, non est nostrae facultatis evolvere, quia non inbecillis, non a daemone possessus, non
qualibet infirmitate detentus aliquis inde tactus est, quem inexpertem divinae pietatis mox sanitate recepta virtus
archangeli permiserit existere. Tantis pius antistes miraculis motus anachoretae precibus et ab honestis nobilium
personis, qui affuerant, exoratus cum interminatione sempiterni anathematis constituit, ut a suo successorumque
suorum saeculari dominatu vel inpedimento liber esset per saecula locus ea ratione, ut, si quis eius constitutionis in
posterum contemptor fieret, apostolicae sedis esset iudicii reus.
XII. Ab illo tempore itaque sanctus heremita Iohannes usus cellula iuxta posita montem solus incolere coepit,
et sanctus Domini archangelus loci sui dilectorem et provisorem se esse luce clarius manifestare non distulit. Non
multum namque temporis effluxerat, et ecce viri sanctorum apostolorum Petri et Pauli limina necnon et eiusdem sancti
archangeli patrocinia in monte Gargani adire festinabant. Cumque in Segusiana valle positi praescriptam ecclesiam in
summitate montis tamquam in specula sitam conspicerent, ignari rerum, a quo constructa vel cuius nomini dicata esset,
studiose requirunt. Quibus cum senex nuper gesta retulisset, unus illorum, qui podagrae morbo graviter vexabatur,
laetus valde effectus, socios hoc modo affatur: “Nostis, o sodales, quanto pedum meorum torquear dolore et quam
saepe vos offenderim in hoc itinere mea tarditate Unde quoniam ad illum sanctum Gargani montem, sicut proposueram,
nequeo pertingere, obtestor per eum, quem animarum fidelium ducem post mortem maxime credimus, ut liceat mihi
saltem istud sanctum oratorium illi dicatum invisere eumque, ut in hora exitus sit animae meae propitius, exorare,
vosque ipsi aut mecum pro vestra mercede ascendatis aut in montis calce reditum meum maturum expectetis.” At illi in
eum maligne tumultuantes, ita illi exprobrant: “Quid est, miser homo, quod loqueris ? Quo nisu vales per aspera et
ardua scandere, qui planae et dudum tritae viae laederis planitie ? Abi quo vis, insane, dispereat, qui te expectaverit.”
Tunc ille deserto comitum contubernio sumptaque fiducia ex amore archangeli, quod impossibile putabant, aggreditur
et magis genibus et manibus reptando vix tandem victor optato potitur desiderio. Intransque eclesiam uberrimis
humectavit solum lacrimis et inter vota et preces, quas ex affectu intimo fundebat Domino eiusque archangelo, quod sit
derelictus a viris suaeque facit mentionem infirmitatis. Interea, ut assolet fieri, prae labore et maestitia somnus
hominem corripit, et post aliquot horas sopore solutus coram altari sancti Michaelis in monte nimirum Gargani sese
sospitem et incolumem invenit. Quanta tunc flens largiter, ibi quoque lacrimarum prae gaudio fuderit flumina, si vellet
exprimere, Tulliana, ni fallor, succumberet facundia. Fortassis, quod loquimur, pro sui novitate et miraculi magnitudine
cuilibet videtur incredibile. Sed, o tu, qui inde ambigis, veterem Danielis historiam non te pigeat retexere, et quo pacto
angelus Domini per terrarum tot spacia Abacuc per capillum Danieli in lacu Babilonico sedenti et famelico
asportaverit, si ratione non conpreendis, indubitanter actum crede. An negabis, incredule, quod tunc factum est per
angelum, non potuisse nunc fieri per summum archangelum ? Vir igitur ille, cum suae sospitatis auctori quantas potuit
gratiarum ibi persolvisset actiones, laetus et exiliens inde repedabat. Iamque Romam transierat, cum infidi comites eius
nondum ad Urbem pervenerant. Quem cum sibi obviam eminus redeuntem contemplarentur, ammirantes mutuo alter
aiebat ad alterum: “Ho, Deus, quem video ? num iste est noster socius, qui apud Clusam a nobis est relictusus ?” Et
alter: “Non est”, ait, “ille, sed similis eius. Nam ille podager, iste incedit firmus et incolumis. Sed quid ? Certe is ipse
est. Salve, bone vir.” At ille: “Salvete vos, o boni sodales.” “Quid est hoc ?”, inquiunt, “quis te huc adduxit aut
quomodo sanus effectus es ?” Quibus cum praescripti miraculi seriem retulisset, tantae rei novitate attoniti dixerunt ad
eum: “Num ista sancto apostolico per ordinem non aperuisti ? Revertere nobiscum, ingrate revertere et narra, quanta
tibi Deus fecerit !” Et ille: “Faciam ita, tametsi vos non promeruistis”. Rediit, narravit et ad amorem venerabilis huius
loci Romam matrem civitatum accendit, totaque Italia, qua veniebant, huius miraculi fama pertonuit.
XIII. Per idem tempus imperante Ottone iuniore augusto quidam nobilium Hugo nomine de Arvernensi
comitatu cum propria uxore sancti apostolorum principis Petri limina petiit et, licet innumerabilium graviumque
peccatorum sibi esset conscius, beati tamen apostoli misericordia, cui pius Dominus ad sui amoris periculum ter suas
oves pascendas commisit, reformari ad spem vitae non cassam fiduciam sumpsit. Veniens igitur Romam horribile
primum et lucrosum miraculum de se ipso cunctis intuentibus praebuit, cum ad gradus exteriores ecclesiae sancti Petri
veniens nec ultra valens progredi fixus et immobilis haesit. Et quanto magis, ut intrare posset, rotabatur in circuitu,
tanto longius propellebatur a sacro templi aditu. Quod intelligens sibi contingere facinorum suorum immensitate
torquetur dolore miserae nimis et peccatricis conscientiae plurimaque turbatur anxietate. Nitebatur Petrum, communem
spem miserorum, lacrimosis suspiriis nec se palam prodentibus, ut sui misereretur, inflectere, quia palpitabat lingua

