flammis, tamen non potuit aduri. Fuit autem consecrata Deo in honorem beati Georgii martyris. Nec tamen
Lotharii voluntas fuit ut civitas succenderetur. Acclamatione porro militari post urbem captam, Gotselinus
comes, itemque Sanila comes, nec non Madalelmus vasallus dominicus, capite plexi sunt. Sed et Gerberga, filia
quondam Willelmi comitis, tanquam venefica, aquis praefocata est. Quae dum geruntur, imperator cum filio
Ludovico Lingonum civitatem advenerat, in qua urbe hujuscemodi suscepit nuntium, qui eum valde moestum
reddidit. Et Lotharius quidem ejus filius a Cabillono iter suscepit ad Augustodunum, indeque Aurelianam urbem
pervenit, deinde in pagum Cenomanicum, in villam cujus vocabulum est Matualis, [0967C] devenit. At
imperator cum suis maximis copiis, simul et Ludovico filio, eum sequitur. Quo audito, filius ejus Lotharius,
jamque suis receptis, non multo intervallo a patre castra fixit; ibique quatuor diebus legatis intercurrentibus
moratum est. Quarta sane nocte Lotharius cum suis hominibus referre pedem ad posteriora coepit. Contra quem
pater compendioso itinere obambulabat, usquequo perventum est ad fluvium Ligerim prope castrum Blesense,
quo Ciza fluvius Ligeri confluit. Positis hinc inde castris, occurrit etiam patri Pippinus filius cum quanto potuit
militari apparatu. Infractus ergo viribus Lotharius, supplex ad patrem venit. Quem ille coercitum verbis, et
obligatum, tam ipsum quam proceres ejus, quibus voluit sacramentis, in Italiam [0967D] remisit, oppilatis
angustiis itinerum, quae in Italiam transmittunt, ne quis transire posset nisi licentia custodientium. Quibus
peractis, Aurelianis usque pervenit cum filio Ludovico, ibique tam filio quam aliis reditu ad propria indulto
Parisius ipse pervenit. Habuit autem eo tempore circa missam sancti Martini conventum generalem in Attiniaco
palatio, ubi cum multa perperam inolita purgare decrevisset tam in ecclesiasticis quam publicis rebus, tunc
praecipue fuerunt ista. Mandavit filio Pippino, per Ermoldum abbatem, res ecclesiasticas quae in regno ejus
erant, quas vel ipse suis attribuerat, vel ipsi sibi praeripuerant, absque cunctatione ecclesiis restitui. Missos etiam
per civitates et monasteria transmisit, [0968A] statumque ecclesiasticum pene collapsum in antiquum statum
erigi jussit. Itemque praecepit ut missi per singulos comitatus irent, qui immanitatem praedonum atque latronum,
quae inaudita emerserat, cohiberent, et ubi eorum major vis incubuerat etiam comites vicinos et episcoporum
homines ad tales evincendos et proterendos sibi asciscerent, et de his singulis sibi in proximo placito generali
Wormatiam renuntiarent, quod futurum transacta hieme et suadente vernali gratia indixit.
(835.) Transegit ergo imperator maximam partem hiberni temporis Aquisgrani. Indeque profectus est
ad Theodonis villam ante Natalem Domini, ubi etiam populus, cui praeceptum fuerat, advenit. Ubi consistens,
contra quosdam episcopos de sui dejectione conquerebatur. [0968B] Sed cum quidam in Italiam confugissent,
quidam vocati obedire noluissent, solus Ebo eorum qui impetebantur, adfuit. Qui cum rationis reddendae causa
super talibus urgeretur, causabatur se solum relictis omnibus, in quorum praesentia haec facta fuerant, urgeri. At
vero caeteri episcopi, cum obtenderent necessitatem praesentiae, excusarent autem voluntatem innocentiae, idem
Ebo tandem moleste ferens talibus extaediari, consilio petito aliquorum episcoporum, ipse in se quamdam
confessionem praedicavit, confirmavitque se et indignum sacerdotio et irrevocabiliter eo abstinere judicavit;
quod et episcopis et per eos imperatori contradidit. Quo facto, Agobardus Lugdunensis archiepiscopus, qui
evocatus ad satisfactionem venire distulit, cum ter esset evocatus, [0968C] ab Ecclesiae praesulatu semotus est,
caeteris, ut diximus, in Italiam fugientibus. Sequenti vero Dominica, quae sacrae Quadragesimae initium
praecedebat, in Metis civitatem dominus imperator, sed et episcopi, et populus universalis illius conventus venit:
et inter missarum celebrationem, septem archiepiscopi septem reconciliationis ecclesiasticae orationes super eum
cecinerunt. Atque omnes populi hoc viso, pro plenaria restitutione imperatoris multas Deo gratias reddiderunt.
Post quae omnia, Theodonis villam tam dominus imperator, quam qui ejus populus erant, reversi sunt: et
Dominico sacro Quadragesimae tempore inchoante, unumquemque ad propria redire praecepit. Ipse autem
Quadragesimae tempus ibidem exegit, sed et Paschae solemnitatem [0968D] in Metis celebravit. Post
solemnitatem porro Paschalem, atque Pentecostes venerabilem diem, civitatem Vangionum, quae nunc
Wormatia vocatur, secundum condictum ad celebrandum conventum generalem abiit: ubi ei etiam filius Pippinus
occurrit, nec Ludovicus alter ejus filius defuit. More autem suo imperator nequaquam conventum istum a publica
utilitate vacare passus est. Diligenter namque in eo examinare studuit quid quique missorum in diversas partes
directi egerint. Et quia aliqui comitum in repressione et exterminatione latronum segnes reperti sunt, diversis
sententiis eorum segnitiem condigna invectione castigavit; filiosque et populum admonuit ut aequitatem
diligerent, raptoresque opprimerent, [0969A] bonos quosque et eorum possessiones ab oppressione relevarent,
interminatus etiam severiorem in eos se libraturum sententiam qui huic admonitioni non essent obtemperaturi.
Cumque ab hoc placito populum dimitteret, et sequens in Theodonis villa post Pascha constituisset, ad
hiemandum Aquisgrani se contulit: filioque suo Lothario mandavit ut nobiles quosque suorum ad eumdem
locum dirigeret, quatenus reconciliationis mutuae inter se et illum ratio investigaretur. Augusta Judith cum
consiliariis imperatoris consilio inito, eo quod valentia, ut videbatur, imperatoris corpus mox destitueret, et mors
ingrueret, et sibi et Carolo periculum immineret, nisi aliquem fratrum sibi asciscerent, conjectantesque nullum
filiorum imperatoris tam convenientem huic rei sicut [0969B] Lotharium, hortati sunt imperatorem ut ad eum
missos pacificos mitteret et ad hoc ipsum invitaret. Qui, ut paci semper studens, semperque dilector pacis atque
amator firmitatis, quaerebat non modo filios, sed et inimicos sibi charitate uniri, libenter assensus est. In condicta
porro villa, et tempore praefinito, adfuere missi a filio, quos ipse praecepit, plurimi, inter quos etiam Wala
20

