ejus successit. Quo vix uno mense superstite, loco illius Gregorius presbyter tituli sancti Marci electus est, dilata
consecratione ejus usque ad consultum imperatoris. Quo annuente, et electionem cleri et populi probante,
ordinatus est in loco prioris. Legati imperatoris Michaelis eodem anno mense Septembrio Compendium
venerunt, munera attulerunt: nobiliter suscepti, opulentissime curati, liberaliter munerati, et prospere sunt
regressi. Ipso anno Heinardus [Eginhardus], virorum sui temporis prudentissimus, sanctae devotionis ardore
incitatus, Romam misit, et corpora sanctorum Marcellini et [0957A] Petri, annuente papa, in Franciam fecit
transvehi, et valde decenter in proprio territorio propriisque sumptibus recondidit. Quorum meritis hactenus ibi
multa virtutum miracula operatur Dominus.
Mense Februario sequentis hiemis (828) conventus habitus publicus Aquisgrani, ubi cum in aliis, tum
maxime fervebat res in marca Hispanica nuper damnose ignominioseque peracta. Qua ventilata et enucleatissime
investigata, hi reperti sunt hujus culpae auctores qui ab imperatore praefecti sunt duces. Hos ergo solummodo
honoribus ademptis luere jussit imperator culpam hujus ignaviae. Itidemque Baldrico duci Forojuliensi dum
objiceretur et probatum esset ejus ignavia et incuria vastatam a Bulgaris nostram regionem, pulsus est ducatu, et
[0957B] inter quatuor comites ejusdem potestas divisa. Equidem imperatoris animus natura misericordissimus
semper peccantibus misericordiam praerogare studuit. At vero ii quibus talia praestita sunt, quomodo clementia
illius abusi sunt in crudelitatem, post pauca patebit, cum claruerit quomodo pro vitae beneficio, summam ei,
quantum in se fuit, importaverint cladem. Ipso tempore Halitcarius Cameracensis episcopus, et Auffridus
[Ansfridus] Nonantulae monasterii abbas, a transmarinis partibus redeuntes, humanissime se susceptos a Michael
retulerunt. Imperator sane aestate sequenti in Ingelheim conventum publicum habuit. Ibique missos papae
Romani, Quirinum primicerium, et Theophylactum nomenclatorem, cum magnis muneribus venientes, [0957C]
et suscepit et remisit. Et cum in Theonis villam devenisset, famaque venturos in nostros fines Saracenos
pervulgasset, misit filium Lotharium ad eamdem Marcam, adjunctis illi Francorum validis multisque copiis. Qui
cum praeceptis paternis parens Lugdunum devenisset, et nuntium praestolaretur partium Hispanicarum, Pippinus
ejus frater collocuturus advenit. Ibidemque illis morantibus, missus rediit, dicens: movisse quidem Saracenos
Maurosque exercitum quam maximum, sed pedem continuisse, nec illo tempore longius in nostros fines
processuros. Quibus auditis, Pippinus in Aquitaniam, Lotharius autem ad patrem prospere rediit. Interea filii
Godefridi Danorum quondam regis, Herioldum regno expulerant. Sed cum imperator et [0957D] Herioldum
juvare vellet, et cum filiis Godefridi foedus pacis inisset, missis in hos ipsum cum ipso Herioldo comitibus
Saxonicis, praecepit ut agerent cum praedictis, quatenus eum in societatem, ut pridem habuerant, susciperent.
Herioldus autem harum morarum impatiens, insciis nostris, aliquas villarum illorum igne injecto concremavit,
praedamque abduxit. At illi putantes haec voluntate nostrorum gesta, improvisis et nihil tale suspicantibus nostris
superveniunt, transitoque Egidora flumine, castris pellunt, in fugam compellunt, potitique omnium in castra
propria se recipiunt. Sed his gestis, cognoscentes rei veritatem, et verentes debitam ultionem, mittentes ad eos
quibus talia intulerant primum. [0958A] deinde ad imperatorem, professi sunt errorem. Dehinc obtulerunt
congruam vindictae satisfactionem: modum autem satisfactionis conferentes in imperatoris voluntatem,
dummodo firmitas pacis inconvulsa maneret. Quibus imperator pro voto et petitione annuit. Bonifacius comes ab
imperatore Corsicae praefectus insulae, cum fratre Beraldo aliisque adjunctis sibi conscensa parva classe, dum
piratas pervagando maria requirit et non invenit, Sardorum amicorum sibi insulam appulit: indeque alios gnaros
marini itineris sibi assumens, in Africam profectus est, et transvectus inter Uticam et Carthaginem. Contra quem
multitudo Afrorum conveniens, quinquies conflixit, inter quos et quosdam contigit oppetere nostrorum, quos aut
multa [0958B] alacritas, aut inconsulta levitas ad nimis audendum impulit. Bonifacius tamen sociis receptis ad
naves se collegit, patriam repetivit, inexpletumque atque inauditum metum prius Afris reliquit. Hoc anno bis
deliquium lunae contigit in Kalendis Julii, et nocte Natalis Domini. Sed et annona quaedam imperatori delata est
a regione Wasconiae, brevior frumento, nec tamen teres ut pisa, quam dixerunt descendisse de coelo. Hiberna
Dominus imperator Aquis exegit.
Hieme transacta cum Quadragesimae sacrati dies celebrarentur, et instaret Paschae veneranda
solemnitas (829), intempesta nocte terraemotus adeo validus exstitit, ut aedificiis cunctis ruinam minaretur.
Porro venti violentia subsecuta, non modo [0958C] minora, sed etiam ipsum palatium Aquense, vehementia sui
ita agitavit, ut etiam laterculis plumbeis, quibus tecta erat basilica sanctae Dei genitricis Mariae, maxima ex parte
detegeret. Moratus est in eo palatio plurimis cogentibus necessitatibus, et publicis utilitatibus. Statuit Kalendis
Julii indidem proficisci, et Wormatiam ad celebrandum generalem populi conventum properare. A qua
dispositione eum mutare aliquantisper coegit rumor, qui sederat Nordmannos velle trangredi statuta pacti et
proprios fines, et Transalbianam regionem populari. Sed his aliter se habentibus, imperator secundum
dispositionem loci et temporis advenit, de his quae visa sunt studiose tractavit, annua dona suscepit, filiumque
suum Lotharium in Italiam dimisit. In eo [0958D] etiam conventu, comperiens clandestinas circa se eorum quos
vitae reservaverat machinationes more cancri serpere, et multorum animos quasi per quosdam cuniculos
sollicitare, statuit sibi contra eos quoddam propugnaculum erigere. Nam Bernardum eatenus Hispaniarum
partium et limitum comitem, camerae suae praefecit. Quae res non seminarium discordiae exstinxit, sed potius
15

