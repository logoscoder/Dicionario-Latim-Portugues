pietate, sibi tamen consueto benignitatis et clementiae more, laicos quidem praecepit locis opportunis attonderi;
clericos vero in convenientibus itidem monasteriis custodiri.
His peractis ad hiemandum imperator Aquasgrani secessit (831). Habuit autem per idem tempus secum
semper Lotharium filium suum. Misit interea in Aquitaniam, conjugemque revocavit, fratresque illius Conradum
et Rodulfum jamdudum attonsos. Quam tamen conjugis honore non est dignatus, donec se legali praescripto
modo ab objectis purgaret. Quod postquam gestum est, in Purificatione sanctae Mariae, cunctis dijudicatis ad
mortem vitam concessit. At Lotharium in Italiam, Pippinum in Aquitaniam, Ludovicum in Bajoariam ire
permisit: [0961B] ipse vero Quadragesimale tempus Paschaeque solemnitatem in eo loco celebravit. Paschalibus
ergo peractis solemniis, ad Ingelheim imperator perrexit. Ipso denique tempore consuetae misericordiae non
immemor, quae, sicut de se ait Job, ab initiis crevit cum illo, et de utero matris videtur cum ipso egressa: eos,
quos dudum exigentibus meritis per diversa loca deputaverat, evocatos, bonis propriis restituit, et si qui attonsi
fuerant, utrum sic manere, an in habitum pristinum redire vellent, facultatem contribuit. Dehinc imperator in
partes Rumerici montis per Vosagum transiit: ibique piscationi atque venationi, quandiu libuit, indulsit, et filium
Lotharium in Italiam direxit. Porro autumni tempore in Theodonis villam convenire generaliter suum [0961C]
populum praecepit. In quo loco tres legati Saracenorum a transmarinis partibus venere (quorum duo Saraceni,
unus fuit Christianus) afferentes grandia munera suae patriae, odorum scilicet diversa genera et pannorum. Qui
pace petita et accepta, remissi sunt. Adfuit etiam Bernardus, qui modo praedicto, fugiendo se salvans, diu in
finibus Hispaniae exsulaverat. Is ergo imperatorem adiens, modum se purgandi ab eo quaerebat, more Francis
solito, scilicet crimen objicienti semet objicere volens, armisque impacta diluere. Sed cum accusator, licet
quaesitus, deesset, cessantibus armis purgatio facta est juramentis. Praeceperat porro imperator ut huic placito
filius ejus Pippinus interesset. Sed ille conventui semet subtraxit, post placitum autem advenit. [0961D]
Imperator autem volens et hanc inobedientiam plurimamque in eo castigare morum insolentiam, secum eum
morari jussit, et usque Natalem Domini secum Aquis tenuit. Sed ille ultra suum se velle teneri gravatus, fugam
capessit, et inscio patre in Aquitaniam concessit. Imperator vero in hibernis ut coeperat, Aquisgrani permansit.
Hiemis sane rigore transacto, et vernali successu reducto, nuntiatum est imperatori quosdam motus
excitatos in Bajoaria (832). Ad quorum compressionem festinus abiit, ad Ausburgum usque pervenit, insurgentia
sedavit, continuo rediit, conventumque publicum Aurelianis fieri jussit, ibique sibi Pippinum occurrere
mandavit, qui licet invitus occurrit. [0962A] Sed considerans imperator quorumdam malorum hominum consilia,
filii animum tam minis quam promissionibus ad deteriora festinantium pervertere: maximeque Bernardum
verens, cujus consilio uti tunc dicebatur Pippinus (qui et ipse tunc in Aquitania morabatur), Ligeri transmeato,
cum suo commeatu ad Jocundiacum palatium venit, in territorio Lemovico situm. Quo ventilata utriusque causa,
Bernardus quidem cum insimularetur infidelitatis, nec tamen usque ad congressionem probator procedere vellet,
honoribus privatus est. Pippinum vero ob pravorum morum corruptionem, sub custodia privata Treveros perduci
jussit. Quo cum duceretur, et indulgentius haberetur, a suis custodiae noctu subducitur, et usque ad imperatoris
reditum ab [0962B] Aquitania, quaquaversum valuit et voluit, pervagatur. Et tunc quidem imperator inter filios
suos Lotharium atque Carolum quamdam divisionem regni constituit. Quae tamen ingentibus impedimentis,
quae dicenda sunt, pro voto minime cessit. Eo porro tempore visum est imperatori ab Aquitania secedere, sed
post paucum tempus idem ad missam sancti Martini populum convocavit, filiumque Pippinum fugientem ad se
quoquo modo revocare voluit. Sed illo id refugiente, asperrima hiemis incubuit inclementia, primo quidem
pluviarum plurimarum inundantia, deinde humectationem terrae glaciali rigore astringente, quae adeo noxia fuit,
ut subtritis pedibus equinis, rarus quisque foret qui vectione equorum uteretur. Fracto ergo exercitu [0962C]
multo laboris incommodo, et improvisos excursus Aquitanorum subinde et moleste ferente, statuit imperator ad
villam cujus vocabulum est Restis venire, ibique Ligeris amne transmeato, in Franciam hiematum redire. Quod
et fecit, licet minus honeste quam decuit.
(833.) Humano porro generi pacique contrarius diabolus, nequaquam ab infestatione imperatoris
feriabatur, sed per satellitum suorum versutias filios sollicitabat, persuadens illis quod pater illos ultro perdere
vellet: non considerantes quod qui mitior hominibus externis esset, immanis non poterat effici suis. Sed quia
corrumpunt bonos mores colloquia mala, et lapidum etiam duritiam mollis aquae guttula saepius illisa terebrare
solet, tandem ad id [0962D] ventum est ut filios imperatoris in unum cum copiis quibus poterant coire facerent,
Gregoriumque papam advocarent, sub ornatu quasi qui patri solus filios reconciliare deberet et posset: rei tamen
veritas post claruit. Imperator porro e contrario mense Maio Wormatiam venit cum valida manu, ibique quid
agendum sibi foret diu deliberavit. Missisque destinatis, Bernardo scilicet episcopo cum reliquis, filios
hortabatur ad se veniendum et redeundum. Sed et papam Romanae sedis conveniebat, ut si more praedecessorum
suorum aderat, cur tantas necteret moras non sibi occurrendo. Cum vero rumor usquequaque diffusus sereret de
caeteris quod verum erat, de papa vero Romano, quod ideo adesset ut [0963A] tam imperatorem quam episcopos
excommunicationis vinculis irretire vellet, si qui inobedientes essent suae filiorumque imperatoris voluntati:
parum quid subripuit episcopis imperatoris praesumptio audaciae, asserentibus nullo modo se velle ejus voluntati
17

