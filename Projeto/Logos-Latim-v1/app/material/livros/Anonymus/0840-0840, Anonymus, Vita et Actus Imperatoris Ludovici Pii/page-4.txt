Rege autem Romam pergente, ibidemque infulas imperatorias suscipiente (800), rex Ludovicus
Tolosam abiit iterum, atque inde in Hispaniam contendit. Cui Barcinonae appropinquanti, Zaddo dux ejusdem
civitatis tanquam subjectus occurrit, nec tamen civitatem dedidit. Quam transgrediens rex, et Ilerdae
superveniens, subegit illam atque subvertit. Qua diruta, et caeteris municipiis vastatis ac incensis, ad Oscam
usque processit. Cujus agros segetibus [0933D] plenos manus militaris secuit, vastavit, incendit, et quaecunque
extra civitatem sunt reperta, incendio depascente sunt consumpta. Quibus expletis, imminente jam hieme, ad
propria rediit. Redeunte porro tempore aestivo, imperator gloriosissimus Carolus Saxoniam petiit (801),
mandans filio, ut et ipse, tanquam in eadem terra hiematurus, se subsequeretur. Quod ipse agere festinans, ad
Neusciam venit, Rhenum ibidem transiit, et patri concurrere accelerabat. Sed antequam ad eum veniret, nuntio
obviavit paterno in loco cujus vocabulum est Ostfaloa, cum mandatis ne plus in ambulando fatigaretur, quin
potius loco sibi opportuno castra metaretur, et se redeuntem ibidem operiretur. Tota enim [0934A] gente subacta
Saxonum, victor Carolus imperator jam redibat. Cui cum filius occurrisset, multo eum amplexatu deosculans,
plurima illum gratiarum actione et laude extulit, utilitatemque obsequelae illius, saepe iterando felicem se tali
filio praedicavit. Finito tandem diutino atque cruentissimo Saxonico bello, quod, ut ferunt, triginta trium
annorum tempus occupavit, Ludovicus rex a patre dimissus, in regnum proprium ad hiberna sese cum suis
collegit.
Hieme porro transacta (802), Carolus imperator tempus opportunum nactus, ut pote ab externis
quiescens bellis, coepit circumire loca sui regni mari contigua. Quod dum Ludovicus rex comperisset,
Rothomagum misso legato Hademaro, petiit eum [0934B] in Aquitaniam divertere, et regnum quod sibi dederat
invisere, et ad locum qui Cassinogilus vocatur venire. Cujus petitionem pater honorabiliter suscepit, et filio
gratias egit: petita tamen negavit, et ut sibi Turonum occurreret mandavit. Quo filius veniens, gratulabunde nimis
ab eo susceptus, et in Franciam redeuntem Vernum usque prosecutus est. A quo digrediens, in Aquitaniam
regressus est. Aestate hanc sequente (803) Zaddo dux Barcinonensis suasus est a quodam sibi, ut putabat, amico,
Narbonam usque procedere. Qui comprehensus, Ludovico regi est adductus, et patri Carolo itidem perductus.
Ipso tempore Ludovicus rex coacto populo regni sui Tolosae, de his quae agenda videbantur tractans deliberabat.
Burgundione namque mortuo, [0934C] comitatus ejus Fedentiacus Liutardo est attributus. Quam rem Vascones
moleste ferentes, in tantam erupere petulantiam, ut etiam homines illius alios ferro perimerent, alios igni
comburerent. Qui vocati dum primum venire detrectarent, quoquo modo ad causam dicendam venerunt, et
poenas debitas pro talibus ausis dederunt, ita ut quidam talionis lege igni conflagrarent. His peractis, succedente
tempore (804), visum est regi et consiliariis ejus ut ad Barcinonam oppugnandam ire deberent: divisoque in tres
partes exercitu, unam quidem Ruscellioni ipse permanens secum retinuit, alteri obsidionem urbis injunxit, cui
Rotstagnus comes Gerundae praefuit; tertiam autem, ne forte obsidentes urbem improvise ab hostibus
occuparentur, ultra [0934D] urbem sedere praemisit. Obsessi interea intra urbem, Cordubam miserunt
auxiliumque poposcerunt. Rex vero Saracenorum protinus auxiliatus eis exercitum direxit. Venientibus porro his
qui missi fuerant Caesaraugustam, relatum est eis de exercitu in via sibi obviam constituto. Erat autem ibi
Willelmus primus signifer, Hademarus, et cum eis validum auxilium. Quod illi audientes, in Astures sese
verterunt, clademque eis improvise importaverunt, sed multo graviorem reportaverunt. Quibus recedentibus,
nostri ad socios urbem obsidentes reversi sunt, et illis juncti tandiu urbem obambientes, et nullum ingredi aut
egredi permittentes, vexarunt, donec famis acerbitate coacti sunt etiam vetustissima ostiis coria [0935A]
detrahere, et in cibum infelicissimum vertere. Alii autem mortem infelicissimae praeponentes vitae, e muris
semet praecipites mittebant, aliqui vero spe animabantur inani, cogitantes quod Franci hiemis asperitate a
civitatis cohiberentur obsidione. Sed hanc illorum spem abscidit prudentium virorum consilium. Advecta enim
undecunque materia, coeperunt exstruere casas, veluti in hibernis ibidem mansuri. Quod cernentes civitatis
habitatores, a spe deciderunt, et ad desperationem ultimam versi, suum principem Zaddonis cognatum
tradiderunt, quem pro eo constituerant, nomine Hamur, et se et civitatem, concessa facultate secedendi,
dediderunt hoc modo. Cum enim longa fessam obsidione nostri tenerent urbem, et jam jam capiendam aut
tradendam [0935B] crederent, honesto ut decebat usi consilio, regem vocant, ut urbs tanti nominis gloriosum
nomen regi propagaret, si illam eo praesente superari contingeret. Suggestioni huic admodum honestae rex
assensum praebuit. Venit ergo ad exercitum suum urbem vallantem, quae indesinenti oppugnatione sex
hebdomadibus perduravit, et tandem superata victori manus dedit. Tradita ergo et patefacta civitate, primo
quidem die custodes rex illud destinavit, ipse autem ab ejus ingressu abstinuit, donec ordinaret qualiter cum
digna Deo gratiarum actione cupitam atque susceptam victoriam ejus nomini consecraret. Antecedentibus ergo
eum in crastinum et exercitum ejus sacerdotibus et clero, cum solemni apparatu et laudibus hymnidicis portam
civitatis [0935C] ingressus, et ad ecclesiam sanctae et victoriosissimae Crucis, pro victoria sibi collata, gratiarum
actiones Deo acturus, progressus est (805). Porro post haec Bera comite ibidem ad custodiam relicto cum
Gothorum auxiliis, hiemandi gratia ad propria remeavit. Cui pater, comperto quod ei imminere videbatur a parte
Saracenorum periculo, fratrem Carolum suffragaturum mittebat: eique Lugduni agenti, et ad fratris adjutorium
properanti, nuntius regis fratris occurrit, captam civitatem nuntiavit, et ne longius fatigaretur, edixit. Qui ab
eodem loco regrediens, ad patrem est reversus. Rege porro Ludovico in Aquitania hibernum agente tempus, pater
4

