jamque in arma ruentem, bello aggressus est. Ejus ergo terrore coactus [0929C] est idem Hunoldus et
Aquitaniam linquere, et fugae subsidio vitam delitescendo atque oberrando servare. His peractis, et rebus tam
publicis quam privatis pro opportunitate dispositis, reliquit Hildegardam nobilissimam piissimamque reginam in
villa regia, cujus vocabulum est Cassinogilus, gemina gravidam prole, et transiit Garumnam fluvium
Aquitanorum et Vasconum conterminum: quam regionem jamdudum in deditionem susceperat, Lupo principe se
et sua ejus nutui dedente. Ibidem etiam quae opportunitas utilitasque dictavit expletis, statuit Pyrenaei montis
superata difficultate ad Hispaniam pergere, laborantique Ecclesiae sub Saracenorum acerbissimo jugo Christo
fautore suffragari. Qui mons cum altitudine coelum pene contingat, asperitate cautium horreat, [0929D] opacitate
silvarum tenebrescat, angustia viae vel potius semitae commeatum non modo tantum exercitui, sed paucis
admodum pene intercludat, Christo tamen favente prospero emensus est itinere. Neque enim regis animus Deo
nobilitante generosissimus, vel impar Pompeio, vel segnior esse curabat Annibale, qui cum magna sui
suorumque fatigatione et perditione iniquitatem ejus loci olim evincere curarunt. Sed hanc felicitatem transitus,
si dici fas est, foedavit infidus incertusque fortunae ac vertibilis successus. Dum enim quae agi potuerunt in
Hispania peracta essent, et prospero itinere reditum esset, infortunio obviante, extremi quidam in eodem monte
regii caesi sunt agminis. Quorum quia vulgata sunt nomina, [0930A] dicere supersedi. Rediens ergo rex, reperit
conjugem Hildegardam binam edidisse prolem masculam. Quorum unus, immatura morte praereptus, ante pene
mori quam sub luce vivere coepit. Alter, prospero eventu materno fusus utero, infantilibus nutriebatur impendiis.
Nati sunt autem anno incarnationis Domini nostri Jesu Christi septingentesimo septuagesimo octavo. Sed eum
qui vividam promittebat qualitatem, cum per baptismatis sacramentum renasci contigisset, Ludovicum vocitari
patri placuit, eique regnum, quod sibi nascendo dicaverat, contradidit. Sciens porro rex sapientissimus atque
perspicacissimus Carolus, regnum esse veluti corpus quoddam, et nunc isto, nunc illo incommodo jactari, nisi
consilio et fortitudine, velut quibusdam medicis, sanitas [0930B] accepta tutetur, episcopos quidem modo quo
decuit sibi devinxit. Ordinavit autem per totam Aquitaniam comites abbatesque, nec non alios plurimos, quos
vassos vulgo vocant, ex gente Francorum; quorum prudentiae et fortitudini, nulla calliditate, nulla vi obviare
fuerit tutum: eisque commisit curam regni, prout utile judicavit, finium tutamen villarumque regiarum
provisionem. Et Biturigae civitati primo Humbertum, paulo post Sturbium praefecit comitem: porro Pictavis
Abbonem, Petragoricis autem Widbaldum, sed et Arvernis Iterium, nec non Wallagiae Bullum, sed et Tolosae
Chorsonem, Burdigalis Siguinum, Albigensibus vero Aimonem, porro Lemovicis Rothgarium.
Quibus rite peractis, Ligerim cum reliquis transmeavit [0930C] copiis, et Lutetias, quae alio nomine
Parisius vocatur, sese recepit (779). Post non multum sane tempus incidit ei desiderium dominam quondam orbis
videre Romam, principisque apostolorum atque doctoris gentium adire limina, seque suamque prolem eis
commendare: ut talibus nitens suffragatoribus, quibus coeli terraeque potestas attributa est, ipse quoque subjectis
consulere, perduellionumque, si emersissent, proterviam proterere posset. Ratus etiam non mediocre sibi
subsidium conferri, si a vicario eorum, cum benedictione sacerdotali, tam ipse quam et filii ejus regalia sumerent
insignia. Quae res Deo prosperante pro voto cessit. Ibidem Ludovicus ejus filius, cunarum adhuc utens
gestatorio, benedictione regnaturo congrua et regali insignitus est diademate, [0930D] per manus Adriani
venerandi antistitis (780). Peractis igitur omnibus quae Romae agenda visa sunt, rex Carolus cum filiis et
exercitu pacifice Franciam repetiit: filiumque suum Ludovicum regem regnaturum in Aquitaniam misit,
praeponens illi bajulum Arnoldum, aliosque ministros ordinabiliter decenterque constituens tutelae puerili
congruos (781). Qui usque Aurelianam civitatem cunali est evectus gestamine. Sed ibi congruentibus ejus aetati
armis accinctus, equo impositus, et in Aquitaniam est, Deo annuente, transpositus. Ubi dum non multis moratur
annis, id est quatuor, gloriosus rex Carolus assiduos durosque Saxonibus inferebat referebatque conflictus (785).
Inter quos cavens ne aut Aquitanorum populus [0931A] propter ejus longum abscessum insolesceret, aut filius in
tenerioribus annis peregrinorum aliquid disceret morum, quibus difficulter expeditur aetas semel imbuta, misit et
accersivit filium jam bene equitantem, cum omni populo militari, relictis tantum marchionibus, qui fines regni
tuentes, omnes, si forte ingruerent, hostium arcerent incursus. Cui filius Ludovicus, pro sapere et posse
obedienter parens, occurrit ad Patrisbrunam (786) habitu Vasconum cum coaevis sibi pueris indutus, amiculo
scilicet rotundo, manicis camisiae diffusis, cruralibus distentis, calcaribus caligulis insertis, missile manu ferens:
haec enim delectatio voluntasque ordinaverat paterna. Mansit ergo cum patre inde usque ad Herisburg cum eo
vadens, usquequo sol ab alto declinans [0931B] axe, ardorem aestivum autumnali condescensione temperaret.
Cujus extremo tempore licentia a patre accepta, hiematum in Aquitaniam rediit.
Ea tempestate Chorso dux Tolosanus dolo cujusdam Vasconis, Adelerici nomine, circumventus est, et
sacramentorum vinculis obstrictus, sicque demum ab eo absolutus. Sed hujus naevi ulciscendi gratia, rex
Ludovicus et proceres, quorum consilio respublica Aquitanici regni administrabatur, conventum generalem
constituerunt in loco Septimaniae, cujus vocabulum est Mors-Gothorum. Accitus autem idem Vasco, conscius
facti sui venire distulit, donec obsidum interpositione fretus, tandem occurrit. Sed eorumdem obsidum periculo
nihil passus, insuper muneribus donatus, nostros reddidit, suos recepit, [0931C] et ita recessit. Aestate vero
subsequente, jussu patris Ludovicus rex Wormatiam simpliciter, non expeditionaliter venit: et cum eo in hibernis
2

