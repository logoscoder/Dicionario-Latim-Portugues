forte filio Ludovico implacabilis esse vellet, scientes quod vulnus frequenter incisum, aut cauterio adustum,
acerbiorem dolorem sustinenti propagaret; fisi tamen de ejus invicta patientia qua semper usus est, per
Drogonem fratrem ejus, cujus verba spernere nolebat, animum illius leniter pulsant. Qui primum quidem
amaritudinem sui animi demonstrat. At vero parumper deliberans, et viribus quantuliscunque collectis enumerare
conabatur, quot et quantis incommodis [0978A] ab eo afflictus sit, et quid contra naturam et Domini praeceptum
talia agendo commeruerit. Sed quia ipse, inquit, ad me venire satisfacturus nequit, ego quod meum est ago, vobis
testibus et Deo, omnia quae in me peccavit illi remitto. Vestrum autem erit illum monere, ut si ego illi toties
perperam gesta indulsi, ille tamen sui non obliviscatur, qui canos paternos deducit cum dolore ad mortem, et in
talibus communis Patris Dei praecepta minasque contempsit. His peractis et dictis (erat enim vespere sabbati),
praecepit ut ante se celebrarentur vigiliae nocturnae, et ligno sanctae crucis pectus suum muniretur: et quandiu
valebat, manu propria tam frontem quam pectus eodem signaculo insignibat. Si quando lassabatur, per manus
[0978B] fratris sui Drogonis nutu id fieri poscebat. Mansit ergo tota illa nocte omnis virtutis corporeae inops,
solius sobrietatis animi compos. In crastinum, quae erat Dominica, jussit ministerium altaris praeparari, et per
officium Drogonis missarum solemnia celebrari: nec non per manus ejus, juxta morem, communionem sacram
sibi dari, et post haec cujusdam potiunculae calidulae haustum praeberi. Quo perpaululum praelibato, precatus
est fratrem, et simul astantes, ut curandis corporibus operam darent, se tandiu praestolaturum quandiu illi refici
possent. Instante autem migrationis ejus articulo, juncto pollice cum articulis (hoc enim facere consueverat, si
quando fratrem nutu vocabat) Drogonem accersivit. Quo veniente et reliquis sacerdotibus, verbis [0978C] quibus
potuit et nutibus se commendans, benedici petivit, et quae solent agi in egressu animae, fieri postulavit. Quibus
id agentibus, sicut plures mihi retulerunt, conversa acie in sinistram partem, indignando quodammodo, virtute
quanta potuit dixit bis Hutz, Hutz, quod significat, Foras, Foras. Unde patet quia malignum spiritum vidit, cujus
societatem nec vivus nec moriens habere voluit. At vero elevatis ad coelum oculis, quanto huc minacius
intuebatur, tanto illuc laetius intendebat [Ms. cod. , angelorum agmina ad se intuens conspexit venientia: illa
laetius sic intendebat, etc.], ita ut nihil a ridente differre videretur. In talibus ergo vitae praesentis terminum
sortitus, ad requiem feliciter, ut credimus, commigravit: quia, ut veraciter dictum [0978D] est a veridico doctore:
Non potest male mori qui bene vixerit. Decessit autem XII Kalendas Julii, anno vitae suae sexagesimo quarto. Et
Aquitaniae quidem praefuit per annos triginta septem, imperavit vero viginti septem. Anima porro recedente,
Drogo frater ejus et episcopus Metensis, cum aliis episcopis, abbatibus, comitibus, vassis dominicis, plurimaque
frequentia tam cleri quam populi, sumptis imperatoris reliquiis cum magno honore Metis transportari fecit, et in
basilica sancti Arnulfi, quo et mater ejus condita est, nobiliter sepelivit.
Finiunt Vita et actus gloriosi principis invicti et orthodoxi imperatoris Ludovici Pii. [0979A]

EPITAPHIUM LUDOVICI REGIS ET IMPERATORIS, QUI JACET IN MONASTERIO SANCTI
ARNULFI METENSIS.
Imperii fulmen, Francorum nobile culmen, Erutus a saeclo conditur hoc tumulo. Rex LUDOVICUS
pietatis tantus amicus, Quod PIUS a populo dicitur et titulo. Hildegard soboles, Caroli Magni pia proles, In pacis
metas colligit hunc pietas. Rumelicum villam, quidquidve refertur ad illam, Arnulfo sancto contulit, huicque
loco. Stirps a quo procerum, regumque vel imperatorum, Quorum muneribus sistitur iste locus.

ALIUD EPITAPHIUM LUDOVICI. (Ex veteri membrana S. Arnulfi Metensis, apud Baluzium,
[0979B] Capitul. tom. II, pag. 1566.)
Praecelsus meritis, famoso et nomine clarus, Felix Augustus hic Luduicus adest. [0980A] Corporis hic
artus clausit quando ultima solvit Humanae vitae et super astra petit. Hic fidus, fortis, nulli pietate secundus,
Clemens, et patiens, atque benignus erat. Ecclesias Christi ritu renovavit nonesto, Ipsius et cultor verus ubique
fuit. Caesaris hic genitus Caroli Augustique superstes Successit regno huic sceptra regens populi. Quem nunc
pro sacris meritis jam credere fas est Cum Christo Domino regna tenere poli. Cujus germanus Drogo Christique
sacerdos Transtulit huc corpus, condidit hoc tumulo. Decessit autem anno imperii sui XXVII, die XIIKal. Julii,
anno vero aetatis LXIV, quievitque in pace. Hanc, aeterne Deus, Caesar Lotharius aram [0980B] Devoto jussit
corde parare tibi; Illic sacra tui quo victima rite sacretur corporis, et fiat sanguine munda tuo.

25

