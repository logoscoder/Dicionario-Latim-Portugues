immortale monumentum. Itidemque constituit idem Deo amabilis imperator Benedictum [0946B] abbatem, et
cum eo, monachos strenuae vitae per omnia, qui per omnia monasteria monachorum euntes redeuntesque,
uniformem traderent cunctis monasteriis, tam viris quam sanctimonialibus feminis, vivendi secundum Regulam
sancti Benedicti incommutabilem morem. Considerans etiam idem piissimus imperator, non debere Christi
ministros obnoxios esse humanae servituti, sed et multorum avaritiam abuti ministerio ecclesiastico ad proprium
quaestum, statuit ut quicunque ex servili conditione, conciliante scientia et morum probitate, ad ministerium
altaris asciscerentur, primum manumittantur a propriis dominis, vel privatis, vel ecclesiasticis, et tunc demum
gradibus altaris induantur. Volens etiam unamquamque ecclesiam habere proprios [0946C] sumptus, ne per
ejuscemodi inopiam cultus divini negligerentur, inseruit praedicto edicto ut super singulas ecclesias mansus
tribueretur unus compensatione legitima, et servo atque ancilla. Haec erat sancti imperatoris exercitatio, hic
quotidianus ludus, haec palaestrica agonia, spectante Deo, quo ejus vita in sancta doctrina et operatione clarius
eniteret, qui in pomparum sublimitate constitutus imitando Christum humilitate, altius eminebat. Denique tunc
coeperunt deponi ab episcopis et clericis cingula balteis aureis et gemmeis cultris onerata, exquisitaeque vestes,
sed et calcaria talos onerantia relinqui. Monstro enim simile ducebatur, si ecclesiasticae familiae deputatus,
conaretur aspirare ad saecularis gloriae ornamenta. At vero non tulit hanc sanctam [0946D] Deoque dignam
imperatoris devotionem humani generis inimicus, undique se impetentem, et ab omnibus Ecclesiae ordinibus
sibimet bella indicentem: sed coepit totis virium copiis se expugnantem oppugnare, et per membra sua, Christi
fortissimum bellatorem vi et astu, quo potuit, lacessere. Nam his rite ordinatis, postquam imperator in eodem
placito filium primogenitum Lotharium imperatorem appellari et esse voluit, et duorum filiorum suorum
Pippinum in Aquitaniam, Ludovicum in Bajoariam misit, ut scilicet sciret populus cujus deberet potestati parere:
statim ei Abodritorum defectio nuntiatur, qui cum filiis Godefridi amicitias jungentes Saxoniam Transalbianam
vexabant. Contra quos imperator [0947A] sufficientes copias dirigens, eorum motus Deo favente compressit.
Ipse autem Vosagi lustra sectaturus, venatum petiit. Interea venatione ibidem juxta morem Francorum expleta,
cum hiemem exacturus Aquisgrani reverteretur, nuntiatum est ei Bernardum nepotem suum ltaliae regem, cui
ipse maxima, ut rex fieret, apud patrem causa fuerat, consiliis quorumdam pravorum hominum adeo
dementatum, ut ab eo desciverit, omnesque civitates regni et principes Italiae in haec verba conjuraverint: sed et
omnes aditus, quibus in Italiam intratur, positis obicibus et custodiis obserarint. Quod cum certis nuntiis
referentibus, maximeque Rathaldo episcopo, et Suppone, certissime cognovisset, contractis undique copiis, tam
ex Gallia quam ex Germania, cum maximo [0947B] exercitus robore Cabillonum usque pervenit. At Bernardus,
cum se cerneret viribus imparem et ad coepta inefficacem, ut pote a quo plurimi suorum quotidie deficerent,
desperatis rebus ad imperatorem venit, armisque depositis pedibus se ejus prostravit, confessus perperam se
egisse. Cujus exemplum primores ejus sunt secuti, et armis depositis se ejus potestati et judicio subdiderunt. Sed
et concinnationes, quomodo coeptam rebellionem, et quare inchoaverint, et ad quem finem inchoata perducere
voluerint, quosve complices sibi allexerint, ad primam prodiderunt interrogationem. Fuerunt sane hujus
conspirationis auctores: Eggiddeo, regalium primus amicorum; Reginherius, olim comes palatii imperatoris,
filius Reginherii [Ms. , Meginherii] comitis; [0947C] sed et Reginhardus, praepositus camerae regalis. Erant
autem hujus sceleris conscii quam plures clerici seu laici, inter quos aliquos episcopos hujus tempestatis procella
involvit, Anselmum scilicet Mediolanensem, Wulfoldum Cremonensem, sed et Theodulfum Aurelianensem
(818). Postquam vero defectionis propalati sunt principes et custodiae mancipati, Aquisgrani imperator, sicut
decreverat, hiematum regreditur, ibique usque dum sacram Paschae solemnitatem celebraret, remoratur. Post
cujus festivitatis transactam celebritatem, Bernardum hactenus regem ejusque fautores in supra dicto scelere,
cum lege judicioque Francorum deberent capitali invectione feriri, suppressa tristiori sententia, luminibus orbari
consensit, licet multis obnitentibus et [0947D] animadverti in eos tota severitate legali cupientibus. At vero licet
imperator indulgentius ageret, ultio tamen eliminata ad effectum in aliquos est perducta. Etenim Bernardus et
Reginherius dum impatientius oculorum amissionem et ablationem tulerunt, mortis acerbitatem sibi
consciverunt. Episcopos porro hac constrictos immanitate, ab episcopis reliquis depositos, monasteriis
mancipavit. Caeterorum autem nullum vel vita privari jussit, vel membrorum amputatione mulctari; sed
secundum quod exigente culpa visum est, alios exsiliari, alios jussit attondi. Post quae nuntiatur imperatori
protervia inobedientium Brittonum, qui in tantam insolentiam eruperant ut unum suorum Marmonium
[Marmanum] nomine [0948A] regem appellare ausi sint, subjectionemque omnimodis recusarint. Ad quorum
insolentiam ulciscendam imperator undequaque aggregata militari manu, fines Brittonum aggrediens,
proficiscitur, habitoque Venedis generali conventu, provinciam ingreditur, et parvo tempore et labore cuncta
populatur, donec interfecto Marcono [Marmonio supra], dum sarcinis castrensibus immeditatur, a quodam
regiorum equorum custode, nomine Choslo, tota cum eo Britannia victa succubuit et manus dedit, ad quascunque
conditiones imperator vellet, denuo servitura. Nam et obsides qui et quanti jussi sunt, dati atque suscepti, et
omnis terra secundum suam voluntatem disposita est.
A quibus finibus Britanniae ita pacatis imperator [0948B] pedem retulit, et Andegavorum urbem
repetiit. Ubi dum Hermengardis regina longo fatigaretur incommodo, duobus diebus post regressionem
imperatoris supervixit, et tertio die obiit, quinto Nonas Octobris. Quo anno eclipsis contigit solis VIII Idus Julii.
10

