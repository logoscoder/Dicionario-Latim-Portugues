obambulabant, et quascunque poterant praedas exercebant, comprehensos legali quaestioni [0975D] jussit
subdere.
(840.) Haec eo agente, Natalis Domini festivitas rediit, eamdemque solemnitatem Pictavis cum debito
et solito honore celebravit: ibidemque moranti, et quae utilitas poscebat, disponenti, nuntius ille advenit, dicens
Ludovicum filium suum, assumptis quibusdam Saxonibus atque Thoringis secum, Alamanniam invasisse. Quae
res maximum incommodum ei peperit. Etenim cum jam senili aetate gravaretur, et phlegmatis abundantia, quae
hieme augmentatur, ultra solitum pulmo ejus gravaretur, pectusque quateretur, accessit etiam hic tristis nuntius.
Cujus relatu adeo affectus est amaritudine, quamvis esset pene ultra humanum modum natura missimus,
fortitudine magnanimus, pietate cautissimus, [0976A] ut in apostema pituita exscrescens duresceret, et intra
vitalia ulcus letale concresceret. Invictus tamen illius animus, dum turbari tali peste Ecclesiam Dei populumque
Christianum vexari comperit, nec fastidio cessit, nec dolori fractus succubuit. Sed postquam sanctum
Quadragesimale jejunium cum uxore et filio Carolo inchoavit, adversus hanc tempestatem sedandam se obicem
tulit. Et qui solitus erat hoc tempus psalmorum decantatione, orationum instantia, missarum celebratione,
eleemosynarum liberalitate, cum summa devotione totum solemne reddere, ita ut vix uno aut duobus diebus
propter exercitationem equitationi indulgeret: nunc propter discordiam fugandam, pacemque revocandam,
nullum diem habere feriatum voluit. Pastoris [0976B] enim boni exemplum sequens, pro utilitate gregis sibi
commissi non refugiebat etiam proprii corporis jacturam ferre. Unde non ambigendum est ei redditum praemium
quod ita laborantibus se daturum promisit maximus Pater princepsque pastorum. Cum maxima igitur fatigatione
impugnantibus valentiam illius praemissis casibus, pervenit imminente sacratissima Paschali solemnitate
Aquasgrani, ibique eam cum solita devotione celebravit. Qua explicita, coeptum negotium acceleravit explere.
Nam, Rheno transmeato, Thoringiam continuato itinere penetravit: ubi Ludovicum morari per id tempus didicit.
In qua cum eum conscientia morari non pateretur, ut pote jam patre propinquante, rebus etiam diffideret, salutem
in fugae subsidio posuit. [0976C] Redempto enim itinere, per Sclavorum terram in propria rediit. Quo illo
redeunte, imperator generalem conventum in urbe Vangionum, quae nunc Wormatia dicitur, congregari
praecepit. Et quia res Ludovici taliter se habebant, Carolus autem filius ejus cum matre in Aquitania versabatur,
imperator ad filium suum Lotharium in Italiam misit, jubens ut eidem placito interesset, quatenus cum eo et aliis
de hac re deliberaret. Quo in tempore deliquium solis contigit, tertia die Litaniae majoris, insolito modo. In
tantum enim lucis recessu tenebrae praevaluerunt, ut nihil a noctis veritate differre videretur. Stellarum namque
ratus ordo ita cernebatur, ut nullum sidus lucis solaris hebetudinem pateretur, quin potius luna, quae se ei
adversam praebuerat, [0976D] paulatim orientem petendo primum corniculatim illi lumen a parte occidentali
restitueret, in morem sui, quando prima vel secunda cernitur, et sic per augmenta totam venustatem tota rota solis
reciperet. Quod prodigium, licet naturae ascribatur, tamen lamentabili exitu consummatum est. Portendebatur
enim per hoc maximum illud lumen mortalium, quod in domo Dei supra candelabrum positum omnibus lucebat,
piissimae recordationis imperatorem dico, maturrime rebus humanis subtrahendum, mundumque ejus decessu in
tenebris tribulationum relinquendum. Coepit ergo fastidio tabescere, et nauseanti stomacho ad cibum potumque
intendere, crebris suspiriis urgeri, singultibus quati, ac [0977A] per hoc virtute destitui. Natura enim suis deserta
comitibus, necesse est ut victa fatiscat. Quod cernens, jussit sibi parari habitacula aestiva atque expeditionalia, in
insula quadam contigua Mogontiacae civitati: ibique viribus desertus, lectulo sese committit.
Porro quis explicet ejus pro Ecclesiae statu sollicitudinem, vel pro ejus concussione moerorem? quis
enarrare lacrymarum flumina, quas pro acceleratione divinae clementiae fundebat? Non enim se recessurum
dolebat, sed quod futurum noverat gemebat, dicens se miserum, cujus extrema clauderentur talibus inferiis
[miseriis]. Aderant autem ejus consolationi venerabiles antistites et alii servi Dei quamplurimi, inter quos erant
Hethi venerabilis [0977B] Treverorum archiepiscopus, Otgarius Mogontiae similiter archiepiscopus, sed et
Drogo frater domini imperatoris Metensis episcopus, nec non sacri palatii archicapellanus. Quem quanto sibi
propinquiorem noverat, tanto ei familiarius sua omnia et semet credebat. Per eumdem quotidie confessionis suae
munus, sacrificium spiritus contribulati, et cordis humiliati, quod Deus non despicit, offerebat. Cibus ejus erat
solummodo per dies quadraginta Dominicum corpus, laudante eo justitiam Dei et dicente: Justus es, Domine, ut
quia Quadragesimae tempus non jejunans exegi, saltem coactus idem jejunium tibi exsolvam. Jussit autem eidem
venerabili fratri suo Drogoni, ut ministros camerae suae ante se venire faceret, et rem familiarem, quae constabat
[0977C] in ornamentis regalibus, scilicet coronis, et armis, vasis, libris, sacerdotalibusque vestibus, per singula
describi juberet. Cui prout sibi visum fuit, quid ecclesiis, quid pauperibus, postremo quid filiis elargiri deberet,
edixerat, Lothario scilicet et Carolo. Et Lothario quidem coronam, ensem, sceptrum auro gemmisque redimitum,
eo tenore habendum misit, ut fidem Carolo et Judith servaret et totam regni portionem illi consentiret et tueretur,
quam, Deo teste et proceribus palatii, ille secum et ante se largitus ei fuerat. His rite peractis, gratias Deo egit
quia nihil sibi superesse proprium cognovit. Inter haec tam venerabilis antistes Drogo, quam caeteri pontifices,
dum in cunctis quae agebantur Deo grates persolverent: ut pote qui videbant quod [0977D] eum, quem chorus
virtutum semper comitatus fuerat, nunc perseverantia subsequens, quasi cauda hostiae, totum ejus vitae
sacrificium Deo prorsus acceptum reddebat: unum erat quo gaudium eorum offuscabatur. Verebantur enim ne
24

