patri retulit. Quae res magnum Saracenis et Mauris pro talibus gestis incussit metum, verentibus ne singulas
civitates par sors involveret. Reversus est igitur rex a civitate post quadraginta dies inchoatae obsidionis, et in
proprium se contulit regnum. At post anni instantis excursum (809), exercitum ordinavit, et Oscam cum misso
patris Heriberto mittere statuit. Quo pervenientes qui missi fuerant, civitatem obsederunt, obvios quosque aut
vivos comprehenderunt, aut in fugam coactos compulerunt. Sed dum circa urbem sedentes, ignaviori se quam
decuit studio resolvunt, imprudentes ac leves aliqui juvenum propius muros [0938A] accedentes, verbis quidem
eos qui propugnaculis praesidebant, primum lacessere, deinde missilibus incessere tentant. Oppidani porro
contemnentes praesentium paucitatem, absentium metientes seram occursionem, apertis portis prosiliunt.
Pugnatum hinc inde est: caesi sunt ab utraque parte, et tandem illi sese in civitatem receperunt, isti autem ad
castra mansuri redierunt. Protracta igitur obsidione, peracta vastatione, et quaecunque visa sunt contra inimicos
agenda pro irae satisfactione, ad regem sunt reversi, qui eo tempore in silvis venationum occupabatur studiis.
Erat enim tempus autumni perextremum. Receptis ergo suis ab expeditione praemissa redeuntibus, rex hiemem
sequentem, in suis consistens, pacifice exegit. At succedente aestate (810), [0938B] accito populi sui generali
conventu, retulit eis sibi delatum rumorem, quod quaedam Vasconum pars jam pridem in deditionem suscepta,
nunc defectionem meditata, in rebellionem assurgeret, ad quorum reprimendam pervicaciam ire publica utilitas
postularet. Hanc regis voluntatem omnes laudibus prosequuntur: nec talia in subditis contemnenda, sed potius
severissime resecanda testantur. Moto igitur et disposito prout oportuit exercitu, Aquas villam pervenit, et ut ad
se venirent, qui infidelitatis insimulabantur, jussit. Sed illis venire detractantibus, ad eorum vicinia devenit,
cunctaque eorum depopulari manu militari permisit. Ad ultimum cunctis quae ad eos pertinere videbantur
consumptis, ipsi supplices venerunt, et tandem veniam perditis [0938C] omnibus magno pro munere meruerunt.
Superato autem pene difficili Pyrenaearum transitu Alpium, Pampalonam descendit: et in illis quam diu visum
est moratus locis, ea quae utilitati tam publicae quam privatae conducerent ordinavit. Sed cum per ejusdem
montis remeandum foret angustias, Vascones nativum assuetumque fallendi morem exercere conati, mox sunt
prudenti astutia deprehensi, consilio cauti atque cautela vitati. Uno enim eorum, qui ad provocandum
processerat, comprehenso atque appenso, reliquis pene omnibus uxores aut filii sunt erepti, usquequo eo nostri
pervenirent quo fraus illorum nullam regi vel exercitui posset inferre jacturam.
His gestis, in propria rex populusque ejus Deo [0938D] propitio concessit (811). Et regis quidem ab
ineunte aetate, sed tunc quam maxime, circa divinum cultum et sanctae Ecclesiae exaltationem piissimus
incitabatur animus; ita ut non modo regem, sed ipsius opera potius eum vociferarentur sacerdotem. Nam totius
Aquitaniae qui videbatur clerus, antequam ei crederetur, ut pote sub tyrannis agens, magis equitationi, bellicae
exercitationi, missilium librationi, quam divino cultui operam dare noverat. Regis autem studio undecunque
adductis magistris, tam legendi quam cantandi studium, nec non divinarum et mundanarum intelligentia
litterarum, citius quam credi poterat coaluit. Praecipue tamen affectu illorum ducebatur, qui cuncta sua pro
Domini amore [0939A] relinquentes, speculativae vitae curabant fieri participes. Nam antequam Aquitania sub
eo regeretur, collapsus erat in ea hujuscemodi ordo; at sub eo adeo convaluit, ut etiam ipse fraternum avi
Carlomanni imitari gestiens memorabile exemplum, ipse quoque theoricae vitae culmina niteretur
comprehendere. Sed hujus voti ne compos fieret, obicem se praebuit refragatio patris, vel potius divinae
voluntatis nutus, qui tantae pietatis virum noluit sub cura suae solius salutis delitescere: sed potius per eum, et
sub eo, multorum salutem adolescere. Et quidem multa, ut dictum est, ab eo sunt in ejus ditione reparata, imo a
fundamentis aedificata monasteria, sed praecipue haec: monasterium sanctae Mariae et sancti Petri de Ferrariis,
quod [0939B] antiquitus Bethlehem vocabatur, in cujus curia pater ejus Pippinus occidit leonem, et ipsemet a
Stephano papa Romano in regem honorifice consecratus est in eadem ecclesia; monasterium sancti Filiberti,
monasterium sancti Florentii, monasterium Carroffi, monasterium Concas, monasterium sancti Maxentii,
monasterium Menatae, monasterium Magniloci, monasterium Musciacum, monasterium sancti Savini,
monasterium Masciacum, monasterium Noviliacum, monasterium sancti Theotfridi, monasterium sancti
Pascentii, monasterium Dosora, monasterium Sollemniacum, monasterium puellare sanctae Mariae,
monasterium puellare sanctae Radegundis, monasterium de Vera, monasterium de Utera in pago Tolosano,
monasterium Valada in Septimania, monasterium Anianae, [0939C] monasterium Galunae, monasterium sancti
Laurentii, monasterium sanctae Mariae quod dicitur in Rubine [Orubione], monasterium Caunas, et caetera
plurima, quibus veluti quibusdam lychnis totum decoratur Aquitaniae regnum. Hoc ejus exemplum non modo
episcopi multi, sed et laici quamplurimi aemulati, collapsa restaurabant, et nova monasteria certabant instituere;
quod cernere oculis est. In tantam denique felicitatem respublica Aquitanici regni profecerat, ut proficiscente
quolibet rege, vel in palatio residente, vix aliquis reperiretur se conquerens aliquid a jure perpessum. Tribus enim
diebus rex per singulas hebdomadas rei judiciariae intererat. Nam quadam tempestate misso Archambaldo
Commentariensi Imperii, dum ei quaedam ferenda [0939D] filio referendaque commisisset, et ille ordinationem
hanc, ut viderat, rediens patri retulisset, adeo exsultasse dicitur, ut prae nimia alacritate lacrymis fluxerit, et
circumstantibus, O, inquit, socii, victos nos gratulemur ab hujus juvenis senili sagacitate. Unde quia servus fuit
Domini fidelis in commisso, prudens in augmentando sibi tradito talento, constitutus est potestatem habens in
cuncta patrisfamilias domo.
6

