proceribus qui tunc adfuere confirmari. Ibidem etiam missos Paschalis [0950C] apostolici, Petrum
Centumcellensem episcopum, et Leonem nomenclatorem suscepit, audivit, remisit. Atque inde digrediens
Aquasgrani repetiit, et inde per Arduennam usque ad Rumerici montis altitudinem, Vosagique latissimam
vastitatem, totum quod superfuit dimidium aestivi et autumni temporis transegit. Inter haec Borna vita privato,
successorem ei constituit imperator nepotem suum nomine Ladasdeum. Quo tempore nuntium suscepit mortis
Leonis imperatoris Constantinopolitani, qui a domesticis suis et praecipue a Michaele interfectus est: qui etiam
in loco ejus substitutus est, conspiratoribus suis et maxime praetorianis militibus ei annitentibus. Eodem anno
medio Octobri conventus publicus in Theodonis villa celebratur. Ubi denique [0950D] dominus imperator
primogenito filio suo Lothario Ermengardam filiam Hugonis comitis uxorem cum solemni junxit apparatu. Ubi
etiam adfuere legati papae Romani, Theodorus primicerius, ac Florus, cum magnis variisque muneribus.
Imperatoris porro clementia, cum in aliis rebus semper admirabilis claruit, in hoc conventu quammaxime, quanta
in ejus esset pectore, manifestissime patuit. Nam revocatis omnibus qui contra vitam suam regnumque
conjuraverant, non modo vitam membraque donavit, sed et possessiones, quibus legaliter fuerant privati, cum
magno liberalitatis testimonio restituit. Adalhardum etiam abbatem quondam Corbeiae monasterii, sed tunc in
sancti Filiberti monasterio [0951A] consistentem, magisterio priori reddidit. Itidemque fratrem ejus Bernarium. a
monasterio sancti Benedicti evocatum et reconciliatum, eidem cum fratre restituit loco. His completis caeterisque
quae utilitas poscebat explicitis, filium quidem Lotharium hiematum Wormatiam misit, ipse autem Aquasgrani
reversus est.
Anno hunc sequenti (822) dominus imperator conventum generalem coire jussit in loco cujus
vocabulum est Attiniacus. In quo convocatis ad concilium episcopis, abbatibus spiritualibusque viris, nec non et
regni sui proceribus, primo quidem fratribus reconciliari studuit, quos invitos attonderi fecerat, deinde omnibus
quibus aliquid laesurae intulisse videbatur. Post haec autem palam se errasse confessus, [0951B] et imitatus
Theodosii imperatoris exemplum, poenitentiam spontaneam suscepit, tam de his quam quae in Bernardum
nepotem proprium gesserat: et corrigens si quid talium vel a se, vel a patre suo gestum reperire alicubi potuit,
etiam plurimarum eleemosynarum elargitione, sed et servorum Christi orationum instantia, nec non propria
satisfactione, adeo Divinitatem sibi placare curabat, quasi haec quae legaliter super unumquemque
decucurrerant, sua gesta fuerint crudelitate. Exercitum sane eodem tempore misit de Italia contra Liudevitum in
Pannoniam. Quo ille consistere non valens, propriam reliquit civitatem, et ad quemdam principem Dalmatiae
veniens, ab eo susceptus est intra civitatem. Qui tamen versa vice susceptorem suum dolo confecit, et [0951C]
civitatem suo dominatui subjecit. Et quanquam nostris nec pugnam intulerit, nec collocutus fuerit, tamen missis
legatis et errasse se dixit, et ad dominum imperatorem venire promisit. Nuntiatum est eodem tempore imperatori,
quod custodes limitis Hispanici Sicorim fluvium transierint, Hispaniae interiora penetraverint, et cum magna
praeda prospere redierint, vastatis incensisque omnibus quae obviam se praebuerunt. Nec non et hi qui fines
tuebantur Britannicos, Britanniam ingressi vastarunt regionem tam ferro quam igne, propter cujusdam Britonis
rebellionem, cujus nomen Wiomarchus fuit. Quibus peractis, prospere sunt regressi. Finito hoc placito,
Lotharium filium suum dominus imperator in Italiam misit, et cum eo Walam affinem suum [0951D]
monachum, sed et Geruntium [Geruncum] ostiarium: quorum consilio res Italici regni componeret, erigeret,
tueretur, tam publicas quam privatas. Pippinum autem filium cum in Aquitaniam mittere statuisset, prius illi
conjugem filiam Theotberti comitis junxit: et sic demum ad memoratas partes regendas direxit. Quibus
dispositis, juxta morem Francorum regum autumnale tempus venationibus insumpsit, hiemandique gratia trans
Rhenum, locum cujus vocabulum est Franconoford, petivit. Ibique conventum jussit fieri circumjacentium
nationum (823), omnium scilicet qui trans Rheni consistentes fluenta ditioni Francorum obediunt. Cum quibus
de omnibus quae utilitati conducere visa sunt, pertractans, [0952A] singulorum rebus congrue prospiciebat. In
eodem conventu Avarum legatio munera afferens adfuit. Missi Nortmannorum pacem renovantes et
confirmantes non defuerunt. Quos auditos cum congrue remisisset, in eodem loco praeparatis, ut dignum erat et
tempori congruebat, novo opere aedificiis, hiemavit. In eadem villa, Franconoford scilicet, imperator hieme
exacta, Maio mense conventum habuit Australium Francorum, Saxonum aliarumque gentium eis collimitantium.
In quo duorum fratrum certamen, quod de regno magna altercatione inter se vertebant, congruo fine diremit.
Erant autem Wilzi genere filii Liubi quondam regis. Nomina eorum fuere, Mileguastus et Celeadragus. Quorum
pater Liubi dum Abodritis bellum indixisset, ab eis [0952B] interemptus est, regnumque primogenito
contraditum. At cum nimis segniorem se quam res posceret in regia administratione exhiberet, circa junioris
honorem favor populi declinavit. In qua altercatione ante praesentiam imperatoris venientes, requisita atque
reperta voluntate populi, junior quidem princeps declaratur: ambos tamen imperator muneribus amplis donatos,
et sacramentis devinctos, et inter se et sibi dimisit amicos. Interea Lotharius filius domini imperatoris, cum, sicut
supra dictum est, a patre in Italiam missus esset, et secundum virorum qui cum eo missi erant consilium
opportunitates negotiorum ordinasset, et quibusdam perfectis, quibusdam adhuc infectis, de singulis respondere
et ad patrem de reditu cogitaret: rogatu Paschalis papae Romam, [0952C] imminente sancta Paschae solemnitate,
adiit, atque ab eodem papa clarissima ambitione susceptus, ipso sancto die apud beatum Petrum diadema
imperiale cum nomine Augusti suscepit. Post haec cum Papiam venisset, aliquantisper necessitatibus semet
12

