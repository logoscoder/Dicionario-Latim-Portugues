0840-0840- Anonymous - Vita et Actus Imperatoris Ludovici Pii
ANNO DOMINI DCCCXL.
LUDOVICUS I COGNOMENTO PIUS,
IMPERATOR AUGUSTUS.
[0927B]
[a] {foot}
[0927D] Quae scripsit hic auctor usque ad tempora imperii Ludovici, profitetur in Prologo se Ademari
nobilissimi ac devotissimi monachi relatione didicisse, qui eidem Ludovico coaevus et connutritus fuit.
Posteriora autem per seipsum vidisse atque comperisse significat, dum rebus interesset palatinis. Caeterum editio
ista nunc recognita variisque in locis emendata est, ad fidem duorum mss. cod. , quorum unum antiquissimum
subministravit bibliotheca Thuana, alter paulo recentior servatur in bibliotheca Alex. Petavii. LUDOVICI PII
VITA Incerto auctore, sed qui se professione astronomum, et in palatio ipsius imperatoris versatum testatur.
(Apud Chesnium, Historiae Francorum Scriptores.)
[0927C]
PROLOGUS.
Cum gesta priscorum bona malave, maxime principum, ad memoriam reducuntur, gemina in eis utilitas
legentibus confertur. Alia enim eorum utilitati et aedificationi prosunt, alia cautelae. Quia enim primi in sublimi
veluti specula consistunt, et ideo latere nequeunt, eo fama eorum latius propagatur, quo et diffusius cernitur; et
tanto quique illorum bono plurimi alliciuntur, quanto prominentiores se imitari gloriantur. Haec ita se habere
majorum produnt monumenta, qui relatione sua posteritatem instruere studuerunt, quisque principum quo calle
mortalium iter triverit. Quorum nos studium imitantes, nolumus esse vel praesentibus inofficiosi, vel futuris
invidi, sed Actus Vitamque Deo amabilis atque orthodoxi [0927D] imperatoris Ludovici, stylo licet minus docto,
contradimus. Fateor enim, et absque fuco adulationis dico, quia succumbit cujusque, non dico meum, quod
perexiguum est, sed magnorum ingenium, materiae [0928C] tantae. Etenim auctoritate divina discimus, sanctam
Sapientiam docere sobrietatem, sapientiam et justitiam, et virtutem, quibus nihil est dulcius in vita hominibus:
quarum ille ita comitatui indivise adhaesit, ut nescires potius quam in eo admirari deberes. Quid enim ejus
sobrietate sobrius, quae alio nomine frugalitas sive temperantia nominatur? Ita enim ea usus est, ut illud
vetustissimum proverbium et ad coelum usque celebratum ei fuerit familiarissimum, quo dicitur: Ne quid nimis.
Sapientia vero delectabatur ea quam Scripturae auctoritate didicerat dicente: Ecce timor Domini, ipsa est
sapientia. Justitiam porro quanto coluerit affectu, testes sunt qui ejus novere studium quo flagrabat, ut quisque
hominum ordo ordini suo justa persolveret, et Dominum [0928D] super omnia, proximum vero tanquam se
diligeret. Jam vero virtus adeo ei coaluerat, ut tot ac tantis pulsatus malis, lacessitus tam privatis quam externis
injuriis, nullo tamen, Deo custode, pectus ejus invincibile [0929A] potuit injuriarum pondere frangi. Uni
tantummodo ab aemulis ascribebatur culpae succubuisse, eo quod nimis clemens esset. Nos autem cum Apostolo
dicamus talibus: Dimitte illi hanc injuriam. Sed haec utrum vera sint necne, perlegens quisque scire poterit. Porro
quae scripsi usque ad tempora imperii, Adhemari nobilissimi et devotissimi monachi relatione didici, qui ei
coaevus et connutritus est. Posteriora autem, quia ego interfui rebus palatinis, quae vidi et comperire potui, stylo
contradidi.

INCIPIT NARRATIO VITAE.
Famosissimus regum, nullique suo tempore postponendus, Carolus, cum post obitum paternum,
fratrisque Carlomanni infaustum occubitum, populi regnique [0929B] Francorum suscepisset unicum
gubernaculum, invincibile sibi arbitratus est adfore salutis prosperitatisque suffragium, si Ecclesiae paci
concordiaeque adminiculans, pacificos quidem sub unione fraterna arctius vinciret, rebelles autem aequa
severitate percelleret, nec non et oppressis a paganis opem ferret, sed et ipsos Christiani nominis inimicos ad
agnitionem confessionemque veritatis quoquo modo perduceret. His igitur conatibus regni sui auspicia dedicans,
et Christo tuenda et corroboranda committens, postquam res Franciae, prout libuit et utile judicavit, Deo
annuente, composuit, ad Aquitaniam transiit, recidua bella meditantem, et Hunoldo quodam tyranno auctore, jam
1

