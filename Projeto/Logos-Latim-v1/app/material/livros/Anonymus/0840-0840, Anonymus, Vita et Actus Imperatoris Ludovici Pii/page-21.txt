primus adfuit. Causa autem praedicta ventilata, atque ad calcem perducta, imperator cum conjuge reconciliari
voluit, primum ipsi Walae dimissis quaecunque in eos commiserat delictis, multa alacritate et benignitate cordis;
mandavitque per eum et caeteros filio missos, ut quantocius veniret. Quod si faceret, consultissime sibi futurum
sciret. Qui redierunt, et filio rem retulerunt. Sed ne [0969C] mandatum imperatoris ad effectum perduceretur,
morbus febrisque intercessit, et Walam quidem rebus humanis abduxit, Lotharium vero lectulo dejiciens,
maximo tempore languere fecit. Imperator vero clementissimus natura, ut filium adversa valetudine correptum
audivit, per missos fidelissimos, scilicet Hugonem fratrem suum, et Adalgarium comitem, eum visitavit, atque
omnia ejus incommoda rescire studuit: imitatus videlicet beatum David, qui, multis insectationibus lacessitus a
filio, mortem tamen ejus aegerrime tulit. At vero postquam desaeviente languore convaluit, nuntiatum est
imperatori, eo quod conditiones sacramentorum dudum promissas irrumperet, maximeque ecclesiam sancti Petri,
quam tam avus ejus Pippinus, quam pater ejus Carolus, [0969D] nec non ipse in tutelam susceperant, homines
ejus crudelissima clade vexarent. Quae res animum illius mitissimum adeo exasperavit, ut quodammodo
extraordinarie, ut videbatur, missos dirigeret, nullum pene ad tantum iter conficiendum spatium tribuens. Misit
legatos ad Lotharium, commonens ne talia fieri permitteret: monens ut memor esset quia quando ei regnum
Italiae donavit, etiam curam sanctae Romanae Ecclesiae simul commisit, et quam ab adversariis defensandam
susceperat, nequaquam a suis dirupi permitteret. Commonens etiam sacramentorum nuper ab eo sibi
promissorum, ne forie obliviscens atque parvipendens ea Divinitatem offenderet. Quod sibi impune non futurum
non ignoraret. Simul etiam [0970A] jubens parare sibi stipendiarias annonas, stativasque congruas per omne iter,
quod Romam transmittit. Dicebat enim se limina beatorum apostolorum invisere velle. Quod ne fieret, irruptio
Nordmannorum in Frisiam impedivit. Ad quorum insolentiam comprimendam pergens, misit missos ad
Lotharium, Fulconem scilicet abbatem, et Richardum comitem, nec non Adrebaldum abbatem. Quorum Fulco et
Richardus responsum sibi a Lothario referrent: Adrebaldus porro Romam pergeret, Gregorium papam de
necessariis consulturus, et voluntatem imperatoris, caeteraque sibi injuncta perlaturus. Sed Lotharius de his
conventus, nec non de rebus quarumdam ecclesiarum ablatis, quae in Italia sunt, quibusdam annuit, quaedam se
non posse servare respondit. Et Fulco [0970B] quidem atque Richardus imperatori a Frisia post fugam
Nordmannorum revertenti, talia nuntiant in Franconoford palatio: ubi ipse autumnalem exercens venationem,
hiematum Aquasgrani sese convertit. At vero Adrebaldus Romam, ut jussum sibi fuerat, pervenit, dominum
Gregorium papam aegrotantem reperit, et maxime fluxu sanguinis, qui licet sensim, continue tamen ex naribus
defluebat. Sed tanta alacritate et gaudio ad verba imperatoris et compassiones ejus recreatus est, ut profiteretur se
pene incommoditatis propriae oblitum. Itaque et missum ad se opulentissime curavit apud se consistentem, et
ditissime muneravit recedentem: mittens cum eo duos episcopos, Petrum Centumcellensis urbis, et Georgium
regionarium Romanae urbis simul [0970C] episcopum. Lotharius porro ut audivit memoratorum episcoporum ad
dominum imperatorem adventum, misit Leonem, qui tum apud illum magni loci habebatur, Bononiam: qui
magno intentato terrore, ultra progredi episcopos prohibuit. Adrebaldus tamen epistolam imperatori destinatam
ab eis occulte suscepit, et cuidam suorum sub obtentu mendici, quousque Alpes transiret, ferendam commisit, ac
post imperatori porrexit. Ea tempestate quanta lues mortalis populum qui Lotharium secutus est, invaserit,
miserabile est dictu. In brevi enim, id est a Kalendis Septembris usque ad missam sancti Martini, hi primores
ejus vita excesserunt: Jesse olim Ambianensis episcopus, Helias Trecassinae urbis episcopus, Wala Corbeiensis
monasterii abbas, Matfridus, Hugo, Lambertus, [0970D] Godofridus, itemque filius ejus Godofridus, Albertus
comes Pertensis, Burgaretus quondam praefectus venatoribus regalibus, sed et Richardus vix evasit. Non post
multum et ipse moritur. Hi enim erant quorum decessu dicebatur Francia nobilitate orbata, fortitudine quasi
nervis succisis evirata, prudentia his obeuntibus annullata. Sed his subruti sostendit Deus quam salubre, quam
laudabile sit observare, quod ex ore ejus probatur procedere: Non glorietur, inquiens, sapiens in sapientia sua,
nec fortis in fortitudine sua, nec dives in divitiis suis. Sed et imperatoris animum quis miretur digne, quanta hunc
temperantia divina gubernaverit clementia? Etenim hoc suscepto nuntio, nec in se exsultavit, nec morti [0971A]
inimicorum insultavit; sed pugno pectore tunso, lacrymisque oculis oppletis, Deum illis propitium fieri cum
ingenti gemitu precatus est. Hoc tempore Britonum impetus emotus est, sed tam facile conquievit, quam
imperator in eum spem posuit cui veracissime dicitur: Subest enim tibi, Domine, cum volueris, posse.
In ipsis etiam diebus, in quibus Purificatio beatissimae semper virginis Mariae celebratur, conventus
quidem magnus, sed praecipue episcoporum, Aquisgrani convenit (836). In quo cum de aliis utilitatibus
Ecclesiae necessariis, tum praecipue de his rebus questum est, quas Pippinus et sui multis Ecclesiis abstulerunt.
Ob quam rem imperialis auctoritas et communis concilii commonitorium ordinatur, quibus [0971B]
commoneretur Pippinus et sui cum quanto periculo res ecclesiasticas pervaserint. Quae res prosperum suscepit
exitum. Nam Pippinus monita pii patris sanctorumque virorum libenter suscipiens, obedienter paruit, et omnia
invasa restitui etiam per annuli sui impressionem constituit. Proximum huic placito conventum imperator in pago
Lugdunensi habuit, tempore aestivo, in loco qui vocatur Stramiacus, cum Pippino et Ludovico filiis. Nam quod
Lotharius non adfuit, invalentia aegritudinis supra dictae obfuit. In quo causam ecclesiarum Lugdunensis atque
Viennensis vacantium ventilari fecit, eo quod episcopi dudum illarum, Agobardus quidem jussus ad rationem
non venerit reddendam; Bernardus autem Viennensis adfuerit quidem, sed rursus fugam inierit. [0971C] Sed
21

