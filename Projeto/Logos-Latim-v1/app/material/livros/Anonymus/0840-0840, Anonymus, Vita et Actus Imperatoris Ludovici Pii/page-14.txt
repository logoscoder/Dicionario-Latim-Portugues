omnium malorum fine terminum vitae sortiretur. Dimissis ergo tam Bulgarorum missis quam Britannis,
imperator exercitio venandi se commisit Vosagi secretis: iterum id agendum credens, usque quo mense Augusto
[0954D] juxta condictum generalem populis Aquasgrani reversus est. Quo tempore pacem quae a Nortmannis
petebatur, mense Octobri jussit confirmari; factisque omnibus quae in eodem placito et peragi et definiri visa
sunt, ipse quidem cum filio Lothario Noviomagum concessit, minore Ludovico in Bajoariam dimisso: factaque
autumni temporis venatione in Aquense palatium rediit. Ab hoc conventu regredientibus Bulgarorum missis,
litterasque imperatoris deferentibus, rex eorum minus grate quae scripta sunt tulit, eo quod petita non impetrarit.
Cum quadam ergo stomachatione eumdem nuntium remittens, mandavit ut aut communis finium terminus
statueretur, aut quacunque poterat virtute tueretur [0955A] limites suorum finium. Sed cum fama rumorem
sparsisset, regem talia mandantem regno caruisse, imperator tandiu legatum tenuit, quousque misso Bertrico
comite palatii, falsa esse quae jactabantur comperisset. Rescita autem veritate, missum infecto negotio remisit.
Ipso anno (826). Kalendis Februarii, Pippinus filius imperatoris ad patrem Aquis hiemantem pervenit.
Cui ab imperatore cura commendata, ut paratus esset, si quid ex partibus Hispaniae novi oriretur, qualiter obviare
posset, regressus est. Imperator vero Kalendis Junii mensis ad Ingelheim venit, ibidemque illi conventus populi
sui, secundum quod praeceperat, occurrit. In eodem placito secundum morem suum multa quae Ecclesiae essent
[0955B] utilia admonuit, statuit ac definivit, legationesque tam a sancta sede Romana, quam a monte Oliveti, per
Dominicum abbatem perlatas suscepit, audivit. absolvit. Nec non duos duces, Ceadragum Abodritorum, et
Tunglonem Soraborum, cum accusarentur, et probatio satis clara emineret, castigatos ad propria remisit. Nec non
Herioldus a Nortmanniae partibus cum uxore veniens, Danorumque non parva manu, Magontiaci apud sanctum
Albanum, cum suis omnibus, sacri baptismatis unda est perfusus, plurimisque muneribus ab imperatore donatus.
Verens autem piissimus imperator ne ob tale factum negaretur ei habitatio soli naturalis, dedit ei quemdam
comitatum in Frisia, cujus vocabulum est Riustri: quo se suosque, si necessitas exigeret, [0955C] tuto recipere
posset. Interea cum Baldricus et Geraldus, caeterique Pannoniarum custodes finium adessent, adduxit Baldricus
domino imperatori presbyterum quemdam nomine Gregorium, bonae vitae hominem, qui diceret organum more
Graecorum posse componere. Quem imperator gratanter suscepit: et quia Deus illi quae ante se inusitata erant in
regno Francorum attribuebat, gratiarum actiones reddidit, ac Tanculfo sacrorum scriniorum praelato
commendavit, publicisque stipendiis curare jussit et ea quae huic operi necessaria forent praeparare mandavit.
Ipso interea anno medio Octobri coetum populi Germanicum coire jussit trans Rhenum, in villa cujus vocabulum
est Salz. In qua consistenti, perfidia atque defectio Aizonis nuntiata est, qui de [0955D] palatio domini
imperatoris fugiens, ad civitatem Ausonam venit, ibique receptus, Rodam subvertit; sed et resistere nitentibus
non parum incommoditatis intulit. Castella quae irrumpere potuit custodibus impositis fortiter communivit. Sed
et misso fratre suo ad regem Saracenorum Abdiraman nomine, validum contra nos exercitus robur accepit. Quae
quidem imperatoris animum commoverunt. Nil tamen propere gerendum ratus, consiliariorum suorum
sententiam, quid tali facto opus esset, statuit operiri. Per idem tempus Hilduinus abbas monasterii beati Dionysii
Romam monachos petitionis suae bajulos ad Eugenium sanctae Romanae sedis praesulem misit, flagitans ossa
beati Sebastiani martyris sibi transmitti. [0956A] Hujus desiderio dominus apostolicus satisfaciens, per
praedictos missos sacratissimi militis Christi exuvias misit. Quae religiosissime a praedicto viro susceptae, atque
interim cum loculo vectatorio, ut allatae sunt, juxta corpus beati Medardi positae. Quibus ibi consistentibus,
tantam Deus per praesentiam adventus eorum mortalibus attribuit virtutum copiam, ut multitudo numerum
excedat. Porro qualitas fidem superet, nisi eis auribus credatur quibus persuasum est nihil repugnare divinae
jussioni, sed et omnia possibilia esse credenti.
Praeterea Aizone infestante eos qui in nostris finibus consistebant, et praecipue Ceritaniam
Vallensemque regionem usquequaque vastante eo usque immanitas illius processit, annitentibus Maurorum
[0956B] et Saracenorum auxiliis, ut aliqui nostrorum castella et municipia quae hactenus tenuerant relinquere
cogerentur, plurimique etiam a nobis deficerent, et eorum se societati conferrent (827). Inter quos Willemundus
Berae filius, eorum perduellioni cum plurimis foederatorum se junxit. Ad quos motus comprimendos, nostrosque
roborandos, dum imperator exercitum illuc mittendum ordinat, praemisit Elisachar abbatem, et Hildebrandum
comitem, nec non et Donatum. Qui praecedentes, junctis sibi Gothorum Hispanorumque copiis, illorum
proterviae pertinaciter restiterunt, Bernardo quammaxime Barcinonae comite conatus eorum in irritum
deducente. Quod cernens Aizo, exercitum a Saracenis petitum abiit praetorianum. Quem impetratum cum duce
suo [0956C] Abumarum [Amaruan] Caesaraugustam et inde usque ad Barcinonam perduxit. Porro imperator
Pippinum filium suum Aquitaniae regem contra eos misit, simulque missos ex latere suo Hugonem et Matfridum
comites. Quibus meticulosius quam decuit occurrentibus, tandiu morae innexae sunt moris, quousque illi vastata
Barcinonae atque Gerundae regione, Caesaraugustam sese receperunt. Praecesserunt sane hanc cladem terribiles
illae sub tempore nocturno acies, humano sanguine rutilantes, ignisque pallore flagrantes. Imperator porro
venationi [Imperator porro Compendio annua suscipiens dona, his compertis, ad supra dictam marcam tuendam
auxilia destinavit, et usque ad hiberna tempora venationi, etc.] in saltibus Compendio et Carisiaco [0956D]
contiguis institit. Eodem anno mense Augusto Eugenius papa diem ultimum clausit. Valentinus diaconus loco
14

