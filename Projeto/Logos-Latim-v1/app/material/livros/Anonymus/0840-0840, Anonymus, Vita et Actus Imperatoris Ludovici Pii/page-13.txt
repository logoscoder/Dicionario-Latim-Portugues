impedientibus, ibidem moratus est, et sic ad patrem mense Junio pervenit, perfecta nuntians, de inchoatis
interrogans. Ad supplenda autem quae minus perfecta erant, missus est Adalhardus comes palatii, adhibito sibi
socio Mauringo. Gundulfo porro Metensi episcopo eodem tempore defuncto, clerus omnis populusque ejusdem
Ecclesiae, veluti uno spiritu animati, Drogonem imperatoris fratrem sub canonico habitu nobilissime viventem,
sibi poscunt dari sacerdotem; mirumque in modum tam imperatoris [0952D] quam procerum ejus, sed et totius
populi consensus, quasi quodam coagulo in unum conjuravit, ut omnes id velle, nullus nolle reperiretur. Ideo
imperator cum summo gaudio petitioni Ecclesiae annuit, eisque quem petebant pontificem dedit. In eodem
conventu mors nuntiatur Liudeviti tyranni, a quodam dolo interfecti. Imperator hoc placitum solvit, et alium
conventum Compendio tempore autumnali indixit. Sub hoc etiam tempore perlatum est imperatori, Theodorum
primicerium sanctae Ecclesiae Romanae et Leonem nomenclatorem luminibus privatos, ac deinde decollatos in
domo episcopali Lateranensi. Invidia porro interfectoribus innascebatur, eo quod diceretur ob fidelitatem
Lotharii eos qui interfecti sunt talia [0953A] fuisse perpessos. In qua re fama pontificis quoque laedebatur, dum
ejus consensui totum ascriberetur. Imperator autem dum ad hanc rem enucleatissime investigandam, Adalungum
abbatem monasterii sancti Vedasti, et Hunfridum comitem mittere curaret, Paschalis papae missi supervenerunt,
Joannes episcopus Silvae Candidae, et Benedictus archidiaconus sanctae Ecclesiae Romanae, accusationi
opponentes excusationem, et super ista imperatori examinationem offerentes. Quibus auditis, et cum congruo
responso remissis, missos destinatos, ut jussum fuerat, Romam ire praecepit, investigaturos de dubiis veritatem.
Ipse autem, prout visum est, singulis in locis moratus, constituto tempore, id est Kalendis Novembr. ad
Compendium venit. In quo placito legati [0953B] Romam missi redierunt, nuntiantes quod Paschalis papa ab
interfectorum nece se cum plurimis episcoporum sacramento purgaverit, interfectores autem nequaquam
exhibere potuerit: sed et eos qui interfecti sunt, meritis exigentibus talia perpessos asseveraverit. Simulque
secum praesentabant missos ab apostolico directos, similia perferentes. Nomina legatorum sunt, Joannes
episcopus Silvae Candidae, Sergius bibliothecarius, Quirinus subdiaconus, et Leo magister militum. Imperator
ergo natura misericordissimus, occisorum vindictam ultro persequi non valens, quanquam multum volens, ab
inquisitione hujuscemodi cessandum existimavit: et cum responsis congruis missos Romanos absolvit. Eodem
tempore quaedam prodigiosa signa apparentia animum [0953C] imperatoris sollicitabant, praecipue terraemotus
palatii Aquensis, et sonitus inauditi nocturno tempore, et puellae cujusdam jejunia duodecim mensibus omni cibo
penitus abstinentis, crebra et inusitata fulgura, lapidum cum grandine casus, pestilentia hominum et animalium.
Propter quae singula piissimus imperator crebro fieri jejunia, orationumque instantia, atque eleemosynarum
largitionibus, Divinitatem per sacerdotum officium monebat placandam: certissime dicens, per haec portendi
magnam humano generi futuram cladem. Quo etiam anno, mense Junio, natus ei est filius ex Judith regina: quem
tempore baptismi Carolum vocitare placuit. Eodem anno Eblus atque Asenarius comites, trans Pyrenaei montis
altitudinem jussi sunt ire. Qui [0953D] cum magnis copiis usque ad Pampilonam issent, et inde negotio peracto
redirent, solitam loci perfidiam habitatorumque genuinam fraudem experti sunt. Circumventi enim ab incolis
illius loci, omnibus amissis copiis, in inimicorum manus devenere. Qui Eblum quidem Cordubam regi
Saracenorum miserunt; Asenario vero tanquam qui eos affinitate sanguinis tangeret, pepercere.
Interea cum Lotharius, ut praedictum est, a patre missus Romam venisset, libentissime ab Eugenio papa
susceptus est (824). Cumque de his quae accesserant quereretur, quare scilicet hi qui imperatori et Francis fideles
fuerant iniqua nece perempti fuerint, et qui superviverent ludibrio reliquis forent [0954A] et haberentur: quare
etiam tantae querelae adversus Romanorum pontifices judicesque sonarent, repertum est quod quorumdam
pontificum vel ignorantia vel desidia, sed et judicum caeca et inexplebili cupiditate, multorum praedia injuste
fuerint confiscata. Ideoque reddendo quae injuste erant sublata, Lotharius magnam populo Romano creavit
laetitiam. Statutum est etiam juxta antiquum morem, ut ex latere imperatoris mitterentur, qui judiciariam
exercentes potestatem, justitiam omni populo facerent, et tempore quo visum foret imperatori aequa lance
penderent. Quae cum rediens filius patri retulisset, tanquam amator aequitatis, et cultor veritatis, magno gaudio
perfusus est, eo quod oppressis inique relevatio pietatis occurrerit. [0954B]
Tempore subsequenti dominus imperator conventum a populo suo celebrari jussit tempore Maii mensis
Aquisgrani (825). Quo consistenti legatio Bulgarum, qui diu in Bajoaria, secundum praeceptum ejus,
substiterant, ei adducta est audienda. Quae maxime post pacis constitutionem de terminis fuit terrarum inter
Bulgaros Francosque custodiendis. Adfuerunt etiam Britonum primores non pauci, subjectionem obedientiamque
multis verbis prosequentes: inter quos et Winemarchus [Supra Wiomarchus], qui caeteris auctoritate praestare
videbatur, quique insana temeritate atque stultissimis ausis in tantum processerat, ut etiam imperatorem propter
suam insolentiam comprimendam, ad expeditionem in illas partes faciendam provocaverit. Is ergo cum [0954C]
diceret poenitere se facti sui, et imperatoriae fidei se commisisset, ab eo juxta morem suum, qua clementia
semper uti consuevit, misericorditer susceptus, et cum caeteris civibus muneribus donatus, atque ad nativum
solum est permissus redire. Qui tamen postea consuetae perfidiae non immemor, dum cunctorum quae
promiserat et quae expertus fuerat, bonorum oblitus, vicinos suos domini imperatoris fideles incursare atque
assiduis malis lacessere non obmitteret, ad id pervenit, ut oppressus a Lantberti hominibus, in propria domo cum
13

