haec quidem res imperfecta remansit, propter absentiam, ut praedictum est, episcoporum. Sed et causa Gothorum
ibidem ventilata est, quorum alii partibus Bernardi favebant, alii ducebantur favore Beringarii Huronici
[Hunroci] quondam comitis filii. Sed Beringario immatura morte praerepto, apud Bernardum potestas
Septimaniae quam maxima remansit, legatis illuc missis, qui ea quae indigebant correctione in meliorem
componerent statum. His peractis, et jam filiis populoque dimissis, imperator antumnali venatione peracta, ad
missam sancti Martini Aquisgrani rediit, et hiemem ibidem exegit, Natalem quoque Domini itemque Paschalem
solemnitatem, juxta morem debitum et sibi semper familiarissimum, [0971D] ibidem celebravit.
(837.) At vero mediante festivitate Pascnan dirum semper ac triste portentum, id est cometae sidus, in
signo Virginis apparuit, in ea parte ejusdem signi qua penulam ejus subtus, caudam vero serpentis simulque
corvum constringit. Quod cum non more errantium septem siderum Orientem versus peteret, per viginti quinque
dies, quod mirum est dictu, idem sidus et Leonis ac Cancri, nec non Geminorum transiens signa, in capite Tauri
tandem sub Aurigae pedes, igneum globum jubarumque prolixitatem deposuit, quas usquequaque porrexerat
antea. Quam rem cum primum imperator talium studiosissimus conspexisset, constitit, et antequam quieti
membra committeret, accitum quemdam, itemque me, qui [0972A] haec scripsi, et qui hujus rei scientiam habere
credebar, percontari studuit quid super hoc mihi videretur. A quo cum tempus peterem quo faciem sideris
considerarem, ac per haec rei veritatem investigarem, et cognitam in crastinum nuntiarem, imperator ratus, quod
erat verum, tempus me redimere velle, ne cogeret triste aliquid respondere: Perge, inquit, in moenia huic domui
contigua, et nobis quae perspexeris nuntia. Novi enim a me hanc stellam nequaquam praeterita vespera visam,
vel a te monstratam: sed scio hoc signum cometarium esse, de quo jam praeteritis diebus locuti sumus. Quid
autem portendere tibi videatur, edicito. Cumque aliqua dicerem, et aliqua tacuissem: Unum est, inquit, quod
adhuc silentio premis. Mutationem enim regni mortemque [0972B] principis hoc portento monstrari dicunt.
Cumque ego testimonium Prophetae in medium protulissem, quo dicitur, A signis coeli ne timueritis quae pavent
gentes, ille solita usus magnanimitate et prudentia: Non alium inquit, timere debemus praeter illum qui nostri et
hujus sideris creator est. Sed ejus clementiam non satis laudare et mirari possumus, qui nostram inertiam, cum
simus peccatores et impoenitentes, talibus indiciis dignatur admonere. Quia ergo et me et omnes communiter hoc
ostentum tangit, omnes pro posse et sapere ad meliora festinemus, ne forte misericordiam illo praerogante, et
nostra impoenitudine impediente, nos illa inveniamur indigni. His dictis, et ipse paulisper mero indulsit, et
omnibus id facere jussit, et unumquemque ad sua [0972C] se colligere praecepit. Noctemque illam, ut nobis
perlatum est, pervigilem duxit, ac Dei laudibus et obsecrationibus oneratam, luci supervenienti praesentavit. In
cujus crepusculo ministros aulicos vocavit et eleemosynas quas largissime pauperibus ac servis Dei, tam
monachis quam canonicis, porrigi jussit; missarumque solemnia per quoscunque potuit celebrari fecit: non
tantum sibi metuens, quantum Ecclesiae sibi creditae prospiciens. Quibus rite dispositis uti ordinaverat, venatum
in Arduennam perrexit. Quod ut dicebant, ultra solitum ei prosperrime cessit; omniaque quae illo tempore illi
placuere, prospero eventu cucurrerunt. Praeterea, insistente Augusta et ministris palatinis, quamdam partem
[0972D] imperii imperator filio suo dilectissimo Carolo Aquisgrani tradidit, sed quia inofficiosa remansit, a
nobis quoque silentio premitur. Quam rem auditam cum fratres ejus aegre tulissent, mutuum iniere colloquium.
Sed nil se contraire posse intuentes, et coeptum dissimulantes, motus patris, qui ex hoc accidisse videbantur,
facillime composuere. In his imperator tota aestate consistens, indixit generalem conventum, autumni tempore,
id est Septembri mediante, in Carisiaco. In quo loco et tempore filius ejus Pippinus ab Aquitania ad eum venit, et
ipsi conventui interfuit. Ubi dominus imperator filium suum Carolum armis virilibus, id est, ense, cinxit, corona
regali caput insignivit, partemque regni quam homonymus ejus Carolus habuit, id est Neustriam, attribuit.
[0973A] Itaque dominus imperator inter filios, quantum sibi possibile fuit, coagulo benevolentiae firmato,
Pippinum in Aquitaniam, Carolum autem in portionem regni ipsi attributam dimisit. Et praesentes quidem
Neustriae provinciae primores Carolo manus dederunt, et fidelitatem sacramento obstrinxerunt: absentium autem
quisque postea itidem fecit. In eodem loco et tempore pene omnes Septimaniae nobiles adfuerunt, conquerentes
adversus Bernardum ducem illarum partium, eo quod illius satellites tam rebus ecclesiasticis quam privatis,
absque ullo respectu divino humanoque, pro libito abuterentur. Unde petierunt ut dominus imperator sub suae
protectionis munimine eos susciperet, et post haec tales missos in eamdem terram dirigeret, qui et potestate
[0973B] et prudentia de ablatis aequo libramine penderent, et avitam eis legem conservarent. Ad quod
peragendum missi sunt, secundum postulationem eorum, et domini imperatoris electionem, Bonifacius comes, et
Donatus itidem comes: sed et Adrebaldus Flaviniacensis monasterii abbas. His rite peractis, imperator ab eo loco
divertit, et venationi autumnali juxta morem operam dedit, et ad tempora hiemalia exigenda se Aquisgrani
collegit.
Qua hieme transacta, Kalendis Januarii saevus cometae ignis in signo Scorpionis apparuit, non multo
post solis occubitum. Cujus minacem vultum non multo post excessus Pippini est subsecutus. Interea Judith
Augusta, consilii quod pridem cum consiliariis aulicis caeterisque regni Francorum nobilibus [0973C] inierat
nequaquam immemor, persuasit imperatori quatenus ad Lotharium filium suum missos mitteret, qui eum ad
patrem invitarent, ea conditione ut si fratris sui Caroli dilector et adjutor, tutorque et protector esse vellet, veniret
22

