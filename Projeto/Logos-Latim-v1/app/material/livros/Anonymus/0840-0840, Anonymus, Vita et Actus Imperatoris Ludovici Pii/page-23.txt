ad patrem, et sciret se ab eo omnium perperam gestorum indulgentiam adepturum; simul et medietatem imperii,
excepta Bajoaria, consecuturum. Quae res tam Lothario quam suis per omnia utilis visa est. Venit ergo juxta
condictum ad Wormatiam post Paschae solemnitatem (838). Quem pater cum multa alacritate suscepit, et
dapsiliter suos curare praecepit, et sicut mandaverat universa peregit, in tantum ut ei datis triduo induciis,
universum imperium suum cum suis ipse divideret, si ita liberet; ita tamen ut partium electio [0973D] penes
imperatorem et Carolum maneret. Sin aliter vero, partitionem imperii imperatori et Carolo faciendam magis
censeret. Itaque Lotharius cum suis divisionem regni domino imperatori pro suo libitu committunt, affirmantes
se hanc divisionem nequaquam exsequi posse propter ignorantiam locorum. Igitur imperator cum suis, aequo ut
sibi suisque visum est libramine, omne suum divisit imperium, praeter Bajoariam, quam Ludovico reliquit atque
ideo in partem eorum nemini cessit. His peractis, et filiis universoque populo evocatis, data sibi optione,
Lotharius a fluvio Mosa australem sibi partem tenendam delegit; occiduam vero Carolo fratri habendam reliquit,
et ut haberet coram cuncto populo se [0974A] velle verbo signavit. Imperator vero laetabatur in his, et cunctus
populus talibus factis applaudens, omnia sibi placere dicebat. At vero Ludovici animum non parum haec gesta
laeserunt. Imperator porro pro his gestis Deo gratias agebat, filiosque monebat ut unanimes essent, et se alterutro
tuerentur: et Lotharius quidem junioris fratris curam gereret, cujus se spiritualem esse patrem meminisse deberet:
Carolus autem tanquam patri spirituali et fratri seniori debitum honorem deferret. Cumque hoc tanquam verae
pacis amator peregisset, et inter fratres mutuam dilectionem, et inter utriusque filii populum, quantum sibi posse
datum est, alternum sevisset amorem, laetus Lotharium in Italiam laetum dimisit, multis muneribus ditatum,
donatum benedictionibus paternis, [0974B] et monitum ne oblivisceretur saltem nuper sibi promissorum. Egit
ergo Natalis Domini atque Paschae solemnitatem celeberrime Aquis.
(839.) Ludovicus vero audiens hujusmodi patris erga fratres suos voluntatem, et regni inter eos
divisionem, non tulit. Ideoque quidquid regni trans Rhenum fuit, sibi ascribendum putavit, et vindicandum
statuit. Quod cum imperatori delatum esset, in transactam festivitatem Paschalem differendum judicavit. Qua
peracta, nequaquam procrastinandum in talibus ratus, cum multis viribus Rhenum quidem apud Mogontiacum
transiit et Triburas venit, ibique aliquandiu ad colligendum exercitum consedit. Quo coacto, usque Bedonniam
[Hodomiam] perrexit, ibique filius quanquam invitus, supplex [0974C] venit, et increpatus ab eo, male se egisse
confessus, emendaturumque se perperam gesta professus est. At imperator consueta et sibi semper amica utens
mansuetudine, et filio indulsit, et eum verbis primum, ut dignum fuit, paululum asperis increpavit: post autem
lenioribus demultum, in regno reliquit. Atque in redeundo Rhenum in loco qui Confluens dicitur, transmeavit, in
Arduenna venationem solitam peracturus. In qua cum exerceretur, nuntii ad eum certissimi venerunt,
affirmantes, quod verum erat, aliquos Aquitanorum suam sententiam exspectare, qualiter res Aquitanici regni
ordinaretur: aliquos item indigne ferre quod audierint Carolo a patre idem regnum traditum. Nam imperatore de
talibus sollicito, Ebroinus nobilissimus Pictavensis [0974D] episcopus Flateram advenit, nuntians tam se quam
caeteros primores ejusdem regni exspectare imperatoris voluntatem, et imperantis exsequi velle jussionem. Erant
enim in hac voluntate conspirantes maximi quippe procerum: quorum eminentes erant, scilicet ipse Ebroinus
venerabilis episcopus, Reginardus comes, Gerardus itidem comes et gener quondam Pippini, nec non Hiratarius
[Ratharius] similiter comes Pippini gener, sed et alii quamplures horum sequentes voluntatem, nullo poterant
pacto sejungi. At vero altera pars populi, quorum vel maximus fuit Emenus quidam, assumentes filium quondam
Pippini regis, Pippinum itidem nomine, quaquaversum poterant, vagabantur, [0975A] sicut moris talibus est,
praedationibus atque tyrannidi operam dantes. Precabatur ergo praefatus antistes Ebroinus imperatorem, ne in
longum differret hunc morbum serpere, sed mature mederetur per suum adventum tali incommodo, antequam
tanta lues plurimos inficere posset. Imperator porro praefatum episcopum in Aquitaniam cum multis gratiarum
actionibus remisit, et quae visa sunt suis fidelibus mandavit: et ut sibi autumni tempore aliqui eorum in
Cabillono occurrerent imperavit. Ibi enim generalem indixit conventum. Nullus porro succenseat imperatori,
quod dictante crudelitate, nepotem suum regno privare voluerit: cum ipse morem gentis nativum noverit, ut pote
connutritus illis, et quia levitati atque aliis studentes vitiis, gravitati [0975B] atque stabilitati penitus renuntiarunt,
et ut talem Pippinum fratrem ejus facere possent, pene omnes qui ob custodelam ei missi erant, sicut sibi olim a
patre Carolo dati fuerant, ab Aquitaniae finibus eliminaverunt. Post quorum abcessum quanta et qualia
emerserint malorum vitiorumque monstra et publica et privata in eodem regno, moderna quoque praesentium
studia repraesentant. Volebat piissimus imperator pie et rationabiliter educari puerum, ne vitiis prostitutus nec
sibi nec aliis praeesse et prodesse postea posset: cogitans illud, quod quidam, qui filiis in teneriori aetate adhuc
positis tradere regnum nollet, taliter se excusasse legitur: Ego enim non quod invideam ex me genitis, honorifice
eos haberi veto, sed quia novi adolescentibus [0975C] haec studia ferociae nutrimenta suggerere. Itaque
imperator, uti condixerat, tempore autumnali Cabillonensem urbem petiit, et tam ecclesiastica quam publica suo
more disposuit. Deinde ad regni Aquitanici ordinationem se convertit. Nam cum regina movit ab eodem loco, et
filio suo Carolo, et valida manu: et Ligeris amne transmisso, Arvernorum urbem petiit. Ibique fideles suos sibi
occurrentes benigne juxta morem solitum suscepit, et suo filio Carolo cum solitis sacramentis commendari fecit.
Quosdam, qui occursum debitum fidelitatemque sibi impendere denegarunt, sed insuper latrocinando exercitui
23

