paternorum bonorum, quin secundum ejus sectionem partiretur. Nihil enim ab eo intestatum est relictum. Sed
quod ecclesiis metropolitanorum distribuendum censuit, subdivisit superscriptione nominum, quarum partes
fuere viginti et una. Quod autem ornatui regio conducebat, posteriori reliquit aetati. Statuit etiam quid, secundum
morem Christianorum, filiis filiorumque filiis et filiabus, nec non et servis ancillisque regalibus, sed et in
commune omnibus pauperibus distribueretur. Quae cuncta dominus imperator Ludovicus, ut scripta relegit,
exsecutione operis complevit. His peractis, imperator omnem coetum femineum, qui permaximus erat, palatio
excludi judicavit, praeter paucissimas, quas famulatui regali [0942B] congruas existimavit. Sororum autem
quaeque in sua, quae a patre acceperat, concessit. Quae autem nec dum tale quid consecutae erant, ab imperatore
meruerunt, et ad imperata sese verterunt. Post haec imperator legationes ad patrem destinatas, ad se autem
venientes et susceptas diligenter audivit, dapsiliter curavit, sumptuose muneratas remisit. Inter quas vel
praecipua fuit imperatoris Constantinopolitani, nomine Michaelis, cui dominus Carolus missos miserat
Amalarium Treverorum episcopum, et Petrum Nonantulae abbatem, pacis confirmandae gratia. Qui revertentes
missos supra dicti Michaelis secum adduxerunt Christophorum protospatharium, et Gregorium diaconem, ad
imperatorem Carolum directos, super omnibus quae scripta fuerant respondentes. Quos [0942C] cum imperator
remitteret, simul cum eis misit missos suos Leoni substituto imperatori, Nortbertum Regiensem episcopum, et
Richoinum Pictavum comitem: petens amicitiarum societatem et renovationem antiquarum, simul et pacti
confirmationem. Eodem anno generalem conventum Aquisgrani habuit, et per universas regni sui partes fideles
ac creditarios a latere suo misit: qui aequi juris tenaces existentes perversa corrigerent, omnibusque jus
congruum aequo libramine penderent. Bernardum etiam nepotem suum jamdudum regem Italiae ad se evocatum,
et obedienter parentem, amplis muneribus donatum, ad proprium regnum remisit. Beneventanorum itidem
principem Grimoaldum non quidem venientem, sed missos suos mittentem, pacto [0942D] et sacramentis
constrinxit, ut singulis annis septem millia solidorum auri arcae publicae inferret. Eodem etiam anno duorum
suorum filiorum, Lotharium in Bajoariam, Pippinum in Aquitaniam misit, tertium vero Ludovicum adhuc
puerilibus consistentem in annis secum tenuit. Eodem etiam tempore Herioldus, ad quem summa regni Danorum
pertinere videbatur, et qui pridem a filiis Godefridi regno pulsus fuerat, ad imperatorem Ludovicum confugium
fecit, et juxta morem Francorum manibus illius se tradidit. Quem rex susceptum in Saxoniam ire jussit, et tempus
quo ei auxilium ferre posset ad recuperationem sui principatus, ibidem operiri. Quo etiam tempore Saxonibus
atque Frisonibus [0943A] jus paternae haereditatis, quod sub patre ob perfidiam legaliter perdiderant,
imperatoria clementia restituit: quod alii liberalitati, alii improvidentiae assignabant, eo quod hae gentes naturali
feritati assuefactae, talibus habenis deberent coerceri, ne scilicet effrenes in perduellionis procacitatem ferrentur.
Imperator autem eo sibi arctius eos vinciri ratus, quo eis beneficia largiretur, non est spe sua deceptus. Nam post
haec easdem gentes semper sibi devotissimas habuit.
Hoc anno (815) cursum vertente, perlatum est imperatori quod Romanorum aliqui potentes contra
Leonem apostolicum pravas inierint conjurationes. Quos detractos atque convictos idem apostolicus supplicio
addixerit capitali, lege Romanorum in id [0943B] conspirante. Imperator autem audiens aegre haec tulit, velut a
primo orbis sacerdote tam severe animadversa. Ideoque Bernardum Italiae regem illuc misit, ut ipse resciens
quid verum quidve falsum de hac re rumor sparserit, per Geroldum sibi renuntiaret. Ipse autem Bernardus rex
Romam venit, quae visa sunt per missum supra dictum renuntiavit. Sed mox subsecuti missi ejusdem apostolici
Leonis, Joannes episcopus Silvae Candidae, et Theodorus nomenclator, nec non Sergius dux, Leonem
apostolicum criminibus objectis purgavere. Jusserat porro imperator ut Herioldo suppeditarentur Saxonici
comites et Abotriti olim domino Carolo subjecti, quatenus regno proprio restitueretur, misso in hoc ipsum
Baldrico legato. Qui cum Egidoram fluvium transissent, [0943C] devenerunt in terram Nortmannorum, in locum
cujus vocabulum est Sinlendi. Sed filiis Godefridi, licet magnis abundantibus copiis et navibus ducentis,
nolentibus cominus venire et pugnae se credere, ab invicem secessum est: direptis incensisque omnibus quae
occurrere potuerunt, insuper et obsidibus quadraginta ab eodem populo susceptis. His gestis ad imperatorem in
locum qui dicitur Patrisbruna, redierunt; quo omnis populus ad ejus generalem conventum coierat. Quo in loco
principes Sclavorum Orientalium omnes primoresque venerunt. Eodem anno Abulat Saracenorum rex triennem
ab imperatore petiit pacem. Quae quidem primum impetrata est, sed postea tanquam inutilis rejecta, et bellum
Saracenis est indictum. Quo tempore Nortbertus [0943D] episcopus et Ricoinus comes a Constantinopoli
regressi sunt, foederisque pactum inter ipsum et Francos detulere gratissimum. Eadem etiam tempestate Romani,
cum Leo apostolicus gravaretur adverso incommodo, praedia omnia quae illi domocultas appellant, et noviter ab
eodem apostolico instituta erant, sed et ea quae sibi contra jus quaerebantur direpta, nullo judice exspectato,
diripere et sibi conati sunt restituere. Quorum coeptis restitit Bernardus rex per Winigisum ducem Spoleti,
certumque rerum nuntium de his omnibus direxit ad imperatorem.
Postquam imperator hiemis inclementiam serena valetudine et tranquillo successu transegit (816),
[0944A] succedente aestivi temporis gratissima blanditie, missi sunt ab eo qui dicuntur Orientales Franci, sed et
Saxonici generis comites, contra Sorabos Sclavos, qui ab ejus imperio dicebantur defecisse. Quorum conatus
quam brevissime ac facillime, Christo donante, compressus est. Sed et Vasconum citimi, qui Pyrenaei jugi
8

