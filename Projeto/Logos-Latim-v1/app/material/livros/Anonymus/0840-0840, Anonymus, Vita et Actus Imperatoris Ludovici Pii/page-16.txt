augmentum creavit. Sed cum necdum ii qui tali peste tabescebant, vulnus suum detegere possent ut pote quibus
nulla copia ad peragendum quae concupierant suppeteret, in aliud tempus haec differre statuerunt. Imperator
autem his, ut opportunitas dictabat, explicitis, Rhenum transiit, Franconoford villam petiit, ibique [0959A]
quandiu bonum visum est, et hieme propinquantia frigora siverunt, venationi indulsit: ac deinde circa missam
sancti Martini, ad Aquasgrani se vertit, ibique et ipsam festivitatem, et sancti Andreae, nec non Nativitatis
Dominicae, cum reliquis, ut decebat, peregit celebriter.
Circa tempus porro Quadragesimale, cum imperator loca mari circumjacentia peragraret, factionis
iniquae principes ultra ferre non valentes occultatum diu vulnus detegunt. Nam primum inter se primores foedere
quodam conjurant, deinde minores sibi aggregant. Quorum pars mutationis semper cupida, more canum
aviumque rapacium, quae alienum detrimentum suum quaerunt fieri suppletionis augmentum. Freti ergo
multitudine et assensu plurimorum, [0959B] filium imperatoris Pippinum adeunt, praetendentes abjectionem sui,
Bernardi insolentiam, et caeterorum despectionem: asserentes etiam eum, quod dictu nefas, thori paterni
incestatorem: porro patrem adeo quibusdam praestigiis elusum, ut haec non modo non vindicare, sed nec
advertere posset. Oportere ergo, dicebant, bonum filium indigne ferre dedecus paternum, ablatisque e medio
restituere patrem et menti et dignitati; et hoc agentem non solum fama virtutis prosequeretur, sed etiam
amplificatio regni terrestris, hoc nomine praetexentes culpam. His ergo incitamentis allectus juvenis, cum eis et
multis copiis suorum per Aurelianensem urbem, sublato inde Odone, et restituto Matfrido, Werimbriam usque
venerunt. At vero imperator ut eorum conspirationem [0959C] contra se et uxorem Bernardumque obstinatissime
comperit feraliter armatam, Bernardum quidem fugae praesidio se committere permisit; uxorem autem Lauduni
esse, et in monasterio sanctae Mariae consistere voluit; ipse autem Compendium petiit. Porro ii qui cum Pippino
Werimbriam venerunt, misso Werino [Infra, Warino] et Lantberto, aliisque quam plurimis, Judith reginam ex
civitate monasteriique basilica eductam, ad se perduci fecerunt. Quam usque adeo intentata per diversi generis
poenas morte adegere, ut promitteret se, si sibi copia daretur cum imperatore loquendi, persuasuram quatenus
imperator, abjectis armis comisque recisis, monasterio sese conferret, se etiam imposito velo capiti itidem
facturam. Quam rem quando plus cupiebant, tanto [0959D] facilius crediderunt. Missis enim cum ea aliquibus
suorum, ad imperatorem usque deduxerunt. Cui cum ille secretius secum loquendi licentiam praestitisset,
permittente illo ut mortem evadere posset, ipsa velum sibi capiti superposuit: de attonsione porro sua imperator
tempus deliberandi poposcit. Tanto enim imperator, aliis benigne semper vivens, injusto odio laborabat, ut
taederet eos vitae ipsius, cujus beneficio nisi illi viverint, juste et legaliter vita caruissent. Redeunte ergo ad se
regina, aliis quidem malis temperarunt, acclamationi autem vulgi consentientes, exsilio eam deportari et in
monasterio sanctae Radegundis retrudi jusserunt. Circa mensem Maium porro filius imperatoris Lotharius ex
[0960A] Italia venit, eumque in Compendio reperit. Ad quem venientem se contulit tota illa factio inimica
imperatoris; ipse tamen nihil tunc temporis patri intulisse visus est dedecoris, probavit autem quae gesta erant.
Denique Heribertus Bernardi frater, luminum amissione mulctatus est contra votum imperatoris, Odo
consobrinus illius armis ablatis exsilio deportatus, tanquam eorum quae Bernardo et reginae acclamabantur
conscii et fautores. In talibus ergo consistens, solo nomine imperator, aestatem transegit. Cum autem instaret
autumnalis temperies, ii qui imperatori contraria sentiebant alicubi in Francia conventum generalem fieri
volebant. Imperator autem clanculo obnitebatur, diffidens Francis, magisque se credens Germanis. Obtinuit
tamen sententia imperatoris [0960B] ut Niumagum populus conveniret. Verens porro ne multitudo contrariorum
superaret paucitatem suorum fidelium, jussit ut unusquisque ad idem placitum veniens, simplici uteretur
commeatu. Praecepit etiam comitem Lambertum finium sibi deputatorum custodiam habere. Helisachar abbatem
justitias facturum eo quoque direxit. Tandem ergo Niumagum ventum est, omnisque Germania eo confluxit,
imperatori auxilio futura. Imperator autem volens adhuc vires adversariorum attenuare, Hilduinum abbatem
culpans, interrogavit cur, cum simpliciter venire jussus sit, hostiliter advenerit. Qui cum negare nequiret,
continuo ex palatio exire jussus est: et cum paucissimis hominibus justa Patrisbrunnam in expeditionali
tabernaculo hiemare. Walach [0960C] abbas jussus est ad monasterium redire Corbeiae, ibique regulariter
obversari. Haec cum ii qui imperatori adversaturi convenerant, providerent, ad desperationem ultimam infracti
viribus sese verterunt. Denique per totam noctem coeuntes, atque ad habitaculum Lotharii imperatoris filii
convenientes, hortabantur aut bello confligendum, aut aliquo secedendum absque imperatoris voluntate. In qua
deliberatione cum totam expendissent noctem, mane imperator filio mandat ne inimicis communibus credat, sed
ad se tanquam ad patrem filius veniat. Quibus ille auditis, licet dehortantibus qui circa illum erant, ad patrem
venit. A quo non est aspera increpatione invectus, sed modesta lenitate correctus. Ingresso autem illo intra penita
regiae domus, [0960D] diaboli instigatione vulgus contra se coepit furere, processissetque furor usque ad
mutuam caedem, nisi imperatoria prudentia prospexisset. Dum enim illi inter se tumultuantes, pene in vesanum
furorem ruerent, imperator ad cunctorum aspectum cum filio processit. Quo facto, omnis illa feralis commotio
conquievit. Imperatoria enim oratione audita, omnis popularis tumultus facessit. Post haec imperator omnes
illorum hujus impiae conspirationis principes sub privata custodia asservari praecepit. Quos postea ad judicium
adductos, cum omnes juris censores filiique imperatoris judicio legali, tanquam reos majestatis, decernerent
capitali sententia feriri, nullum ex eis permisit occidi: sed usus, ut multis visum [0961A] est, leniori quam debuit
16

