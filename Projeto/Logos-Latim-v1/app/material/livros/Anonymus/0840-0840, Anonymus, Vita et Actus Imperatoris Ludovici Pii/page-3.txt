perstitit (788). Ubi jam dictus Adelericus ante reges dicere causam jussus atque auditus, purgare objecta volens,
sed non valens, proscriptus atque irrevocabili est exsilio deportatus. Chorsone porro a ducatu Tolosano submoto,
ob cujus incuriam tantum dedecus regi et Francis acciderat, Willelmus pro eo subrogatus est (789). Qui
Vasconum nationem, ut sunt natura leves, propter eventum supradictum valde elatos, et propter mulctationem
Adelerici nimis reperit efferatos. Quos tamen tam actu quam viribus brevi subegit, illique pacem imposuit
nationi. Rex vero Ludovicus eodem anno (790) Tolosae placitum [0931D] generale habuit, ibique consistenti,
Abutaurus Saracenorum dux, cum reliquis regno Aquitanico conlimitantibus, ad eum nuntios misit, pacem
petens et dona regia mittens. Quibus secundum voluntatem regis acceptis, nuntii ad propria sunt reversi.
Interea anno hunc sequente (790), patri regi rex Ludovicus Ingelnheim occurrit, inde Renesburg cum eo
abiit. Ibique ense, jam appellens adolescentiae tempora, accinctus est, ac deinde patrem in Avares exercitum
ducentem usque ad Chuneburg comitatus, jussus est reverti, et usque ad reversionem paternam, cum Fastrada
manere regina. Itaque cum ea hiemem exegit imminentem, patre in expeditione coepta permanente. At vero ipso
ab expeditione [0932A] Avarica remeante, accepit ab eo mandatum in Aquitania redire, et fratri Pippino
suppetias, cum quantis posset copiis, in Italiam pergere. Cui obediens, Aquitaniam autumni tempore rediit,
omnibusque quae ad tutamen regni pertinent ordinatis, per montis Cinisii asperos et flexuosos anfractus in
Italiam transvehitur, atque Natalem Domini Ravennae celebrans (793) ad fratrem venit. Cui conjunctus, junctis
viribus Beneventanam provinciam ingrediuntur, cuncta obvia populantur, castro uno potiuntur. Hieme autem
transacta, una ad patrem prospere regrediuntur, uno tamen audito offuscante eorum plurimam alacritatem, eo
quod compererunt, fratrem suum naturalem Pippinum contra communem patrem rebellionem meditatum,
pluresque nobilium [0932B] hujus sceleris conscios atque irretitos et pessumdatos. Concite ergo pergentes ad
patrem in Bajoaria agentem, venerunt in locum cui est vocabulum Salz, et ab eo gratissime sunt recepti.
Quidquid autem superfuit aestatis, autumni et hiemis, cum patre rege rex Ludovicus exegit (794). Magnopere
enim curabat rex pater, ne regem filium aut nutrimenta honesta laterent, aut externa inhaerescentia in aliquo
dehonestarent. Qui cum primo vere (795) a patre dimitteretur, interrogatus est ab eo, cur rex cum esset, tantae
tenuitatis esset in re familiari, ut nec benedictionem quidem, nisi ex postulato sibi offerre posset, didicitque ab
illo quia privatis studens quisque primorum, negligens autem publicorum perversa vice, dum publica vertuntur in
privata, [0932C] nomine tenus dominus actus sit omnium pene indigus. Volens autem huic obviare necessitati,
sed cavens ne filii dilectio apud optimates aliquam pateretur jacturam, si illis aliquid per prudentiam demeret
quod per inscientiam contulerat, misit illi missos suos, Willebertum scilicet, Rothomagensis postea urbis
archiepiscopum, et Richardum comitem, villarum suarum provisorem, praecipiens ut villae quae eatenus usui
servierant regio, obsequio restituerentur publico: quod et factum est.
Quibus receptis, rex et prudentiae suae monstravit continuo documentum, et misericordiae, quae illi
genuina probatur, patefecit affectum (796). Nam or dinavit qualiter in quatuor locis hiberna transigeret, [0932D]
ut tribus annis exactis, quarto demum anno hiematurum se quisque eorum susciperet locus, Tehotuadum scilicet
palatium, Cassinogilum, Andiacum, et Eurogilum. Quae loca, quando quartum redibatur ad annum, sufficientem
regio servitio exhibebant expensam. Quibus prudentissime ordinatis, inhibuit a plebeiis ulterius annonas
militares, quas vulgo foderum vocant, dari. Et licet hoc viri militares aegre tulerint, tamen ille vir misericordiae,
considerans et praebentium penuriam, et exigentium crudelitatem, simul et utrorumque perditionem, satius
judicavit de suo subministrare suis, quam sic permittendo copiam rei frumentariae, suos irretiri periculis. Quo
tempore Albigenses tributo quo [0933A] in dando vino et annona gravabantur, sua liberalitate relevavit. Habebat
autem tunc temporis Meginarium secum, missum sibi a patre, virum sapientem et strenuum, gnarumque utilitatis
et honest tis regiae. In tantum autem regi patri haec placuisse dicuntur, ut hac imitatione stipendiariam in Francia
interdiceret annonam militarem dari, et alia plurima corrigi juberet, congratulans felicibus filii profectibus.
Sequente porro tempore Tolosam venit rex, et conventum generalem ibidem habuit. Adefonsi Galletiarum
principis missos, quos pro amicitia firmanda miserat cum donis, suscepit et pacifice remisit. Necnon et Bahaluc
Saracenorum ducis, qui locis montuosis Aquitaniae proximis principabatur, missos pacem petentes et dona
ferentes suscepit et [0933B] remisit. Quo tempore verens ne corporis nativo superatus calore, in multimodos
luxuriae raperetur anfractus, cum consilio suorum, Hermengardam futuram reginam, claris ortam natalibus, ut
pote filiam Ingrammi comitis, sibi sociavit. Ordinavit autem illo tempore in finibus Aquitanorum circumquaque
firmissimam tutelam. Nam civitatem Ausonam, castrum Cardonam, Castamserram, et reliqua oppida olim
deserta, munivit, habitari fecit, et Burrello comiti cum congruis auxiliis tuenda commisit. Hieme transacta misit
ad illum pater rex, ut ad se contra Saxones euntem, cum populo, quo posset, veniret. Qui ire non differens, ad
eum Aquasgrani venit, et cum ipso ad Fremersheim, ubi placitum generale habuit, super ripam Rheni perrexit. In
Saxonia [0933C] cum patre usque ad missam sancti Martini perduravit. Inde a Saxonia cum patre exiit, et in
Aquitaniam, magna hiemis exacta parte, concessit. Succedente vero aestate, rex Carolus ad eum misit, mandans
ut secum in Italiam proficisceretur: sed mutato consilio jussus est domi manere.

3

