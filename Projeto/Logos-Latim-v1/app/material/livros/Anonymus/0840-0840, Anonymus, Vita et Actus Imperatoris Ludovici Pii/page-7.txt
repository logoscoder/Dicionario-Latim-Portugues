Per idem autem tempus (813) mortuo jam pridem Pippino Italiae rege, nuperrime autem Carolo itidem
fratre res humanas relinquente, spes universitatis potiundae in eum assurgebat. Misso enim pro quibusdam
necessariis patrem consulendis Gerrico Capis praelato, cum in palatio moraretur, praestolans [0940A] perlatorum
responsum, monitus est tam a Francis quam a Germanis ut ad patrem rex veniret, eique propter assisteret: videri
sibi, dicentes, quod cum pater jam in senilem vergeret aetatem, et acerbe ferret liberorum infortunatam
defectionem, citam illius haec portenderent corpoream solutionem. Quod Gerricus cum regi, rex vero consiliariis
retulisset, quibusdam vel pene omnibus visum est salubre suggestum. Sed rex altiori consilio, ne forte per hoc se
patri suspectum redderet, agere distulit. Haec tamen Divinitas, pro cujus timore et amore facere noluit, ut sibi
moris est amatores sui sublimius quam cogitari potest nobilitare, prudentius ordinavit. Pacem porro petentibus
his, quos bello fatigare solitus erat, rex articulo duorum annorum [0940B] praestituto, libenter indulsit. Interea
imperator Carolus considerans suum [se] in senectutem adclinem devexum, et verens ne forte subtractus rebus
humanis, confusum relinqueret regnum, quod erat donante Deo, nobiliter ordinatum: scilicet ne aut externis
quateretur procellis, aut intestinis vexaretur scissionibus, misit ad filium, eumque ab Aquitania evocavit. Quem
venientem clementer suscepit, tota aestate secum tenuit, de his quibus eum indigere putavit instruxit: qualiter
videlicet sibi vivendum, regnandum, regnum ordinandum, et ordinatum tenendum foret, monuit, et tandem
imperiali eum diademate coronavit, et rerum summam penes eum futuram esse Christo favente innotuit, et hoc
peracto negotio reditum ad propria [0940C] concessit. Qui mense Novembri a patre regrediens, Aquitaniam
repetiit. Pater vero veluti morti propinquus, crebris et peregrinis incommodis urgeri coepit. Nam mors veluti
quibusdam nuntiis adventum suum jam jamque futurum, talibus praenuntiabat indiciis. Tandem itaque vitiis
passionum inter se compugnantibus, et valentiam ejus impugnantibus, naturae imbecillitas cessit, et lecto
decubuit: et in dies atque in horas propinquior morti, prout voluit suis scripto distributis, diem ultimum clausit,
Francorumque regno pene ineluctabilem luctum reliquit. At vero in ejus successore veridica probata est
Scriptura, quae in talibus tribulantium consolans animos dicit: Mortuus est vir justus, et quasi non est mortuus,
similem enim sibi reliquit filium [0940D] haeredem. Obiit autem quinto Kalendas Februarias idem piissimus
imperator Carolus, anno Incarnationis Domini nostri Jesu Christi octingentesimo decimo quarto. Quo in tempore
Ludovicus imperator concilium populo generale quasi quodam indixerat praesagio, in Purificatione sanctae Dei
genetricis Mariae, in loco cujus vocabulum est Tehotuadus.
Defuncto autem patre piae recordationis, missus est Rampo ad eum ab eis qui sepulturam ejus curarunt,
liberis scilicet et proceribus palatinis, ut et mortem ejus mature cognosceret, adventumque suum nullo modo
comperendinaret. Qui cum Aurelianam devenisset ad urbem, Theodulfus ejusdem urbis episcopus, vir
undecunque doctissimus, causam [0941A] ejus adventus praesensit: et velocissime misso perlatore imperatori
innotescere studuit, hoc tantummodo ei suggerendum jubens, utrum praestolaretur venientem in urbem, an
itinere aliquo ei occurreret venturo ad urbem. Quam causam ille protinus commentatus agnovit, et ipsum venire
ad se jussit. Inde alium atque alium hujusce rei tristes suscipiens nuntios, post quintum diem ab eodem loco
pedem movit, et cum tanto, quantum passa est angustia temporis, populo iter arripuit. Timebatur enim quam
maxime Wala, summi apud Carolum imperatorem habitus loci, ne forte aliquid sinistri contra imperatorem
moliretur. Qui tamen citissime ad eum venit, et humillima subjectione se ejus nutui, secundum consuetudinem
Francorum, [0941B] commendans subdidit. Post cujus ad imperatorem adventum, aemulati eum omnes
Francorum proceres, certatim gregatimque ei obviam ire certabant. Tandemque ad Haristallium prospero itinere
pervenit, et die tricesimo postquam ab Aquitania promovit, palatio Aquisgrani pedem feliciter intulit. Moverat
autem ejus animum jamdudum, quanquam natura mitissimum, illud quod a sororibus illius in contubernio
exercebatur paterno: quo solo domus paterna inurebatur naevo. Cui incommodo mederi volens, simul et cavens,
ne quod per Odilonem et Hiltrudem olim acciderat, revivisceret scandalum, misit Walam et Warnarium, nec non
et Lantbertum, sed et Ingobertum: qui Aquasgrani venientes talibus, ne accidere possent, cautela prospicerent,
[0941C] et quosdam stupri immanitate et superbiae fastu reos majestatis caute ad adventum usque suum
asservarent. Nam aliqui eorum cum supplices veniam inter iter agendum poposcissent, emeruerunt. Simul et
praecipiens ut populus ibidem consistens absque metu semet ibidem opperiretur venturum. At vero Warnarius
comes, inscio Wala et Ingoberto, accito nepote Lantberto, Hodoinum jam dicto obnoxium crimine, ad se venire
mandavit quasi comprehendendum, et regiae vindictae objectandum. Cujus ille insidias, ut pote admordente
acriter conscientia, monitus praevidit, et quia declinare detrectavit, et ipse experiri meruit, et ipsi Warnario
ultimam cladem importavit. Nam ad eum, sicut ille mandaverat, veniens, et ipsum Warnarium confecit, et
[0941D] Lantbertum cruris laesione non parvo tempore debilem reddidit; et ad ultimum ipse confossus gladio,
interiit. Quae cum nuntiata imperatori fuissent, animum illius ad misericordiam exitium flexit amici, in tantum ut
Tullius [illius] quidam talium, qui pene jam imperatoris clementia venia dignus videbatur, luminum amissione
mulctaretur. Venit ergo imperator Aquasgrani palatium, et a propinquis atque multis Francorum millibus cum
multo favore est receptus imperatorque secundo declaratus. Quibus expletis, studiosis sepulturae paternae gratias
egit, ac propinquis luctus acerbitate confectis, consolationis congruae contulit levamen. Sed et quod deerat
inferiis genitoris, promptissime supplevit. Nam recitato [0942A] paterno testamento, nihil relictum est
7

