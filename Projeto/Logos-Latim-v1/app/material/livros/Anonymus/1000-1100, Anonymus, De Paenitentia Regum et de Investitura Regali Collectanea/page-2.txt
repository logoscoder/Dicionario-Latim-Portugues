epistola 'Quando ad ea': Item constituimus, ut obeunte abbate atque presbitero supradicti xenodochii atque monasterii,
non alius sibi quacumque obreptionis astucia ordinetur, nisi quem rex eiusdem provincię cum consensu monachorum
secundum Dei timorem elegerit ac providerit ordinandum. Idem Gregorius Theodoro episcopo in epistola 'Quando
bona': Valde durum mihi videtur, ut ab eius servicio imperator milites suos prohibeat, quin et omnia protribuit et ditari
eum non solum militibus, sed et sacerdotibus concessit. Idem Gregorius omnibus episcopis Sycilię in epistola cuius
inicium: Legem, quam piissimus imperator dedit, ne fortasse hi, qui milicię vel rebus sunt publicis obligati, dum
causarum suarum pericula fugiunt, ad ęcclesiasticum habitum veniant, vel in monasteriis convertantur, vestrę studui
fraternitati transmittere, hoc maxime exorans, ut, quod hi qui in seculi actionibus inplicati sunt, in clero ęcclesię
propere suscipiendi non sunt. Gregorius Virgilio Arelatensi: Quibusdam namque narrantibus agnovi, quod in Gallię
vel Germanię partibus nullus ad sacrum ordinem sine commodi dilacione perveniat. Et post pauca: Alia quoque res est
nobis valde detestabilis nunciata, quod quidam ex laicali habitu per appetitum glorię temporalis defunctis episcopis
tonsorantur et fiunt subito sacerdotes. Et post: Qua de re necesse est, ut vestra fraternitas precellentissimum filium
meum Teudebertum regem ammonere studeat, ut huius peccati maculam a regno suo funditus repellat, quatenus
omnipotens Deus tanto apud se maiora retribuat, quanto conspicit eum et amare quod diligit ipse et vitare quod odit.
Gregorius Maximo exepiscopo in Salona: Quod autem valde te pertimescere ac omnino trepidare cognovimus, ne hoc
fortasse in te ulciscamur, quod sine nostro consensu ad sacerdotalem
cognosceris ordinem inordinate prorupisse.
Intolerabilis quidem culpa est, sed secundum iussionem piissimi domni imperatoris, si nequaquam amplius in
contumacię tuę errore perstiteris, relaxamus. Gregorius Mauricio augusto capitulo XVIIII.: Non enim parvę potuit
esse mercedis, quod Johanne sanctę memorię de hac luce subtracto ad ordinandum sacerdotem ętas vestra hęsitavit.
Tempus paulo longius distulit, cum metu omnipotentis Domini consilium quesivit, ut videlicet causa Dei cum magno
timore debuisset disponi. Unde et aptum valde existere in pastorali regimine fratrem atque sacerdotem Cyriacum
existimo, quem ad eundem ordinem vestrę pietatis consilia longa genuerunt. Post pauca: Omnipotens Deus bonum hoc
serenitati dominorum pięque eorum soboli et in presenti seculo atque in perpetua remuneratione retribuat, quatenus
de eo pietatis vestrę iudicium non solum ante homines, sed ante supernę quoque oculos maiestatis convalescat.
Gregorius Anastasio expatriarchę Ant[iocheno]: Preterea indico, quia a serenissimis dominis, quantis valui precibus
postulavi, ut vos honore restituto ad sancti Petri, apostolorum principis, limina venire et, quousque Deo ita placuerit,
hic mecum vivere concedat, quatenus dum vos videre meruero, peregrinationis vestrę tedium de ęterna patria invicem
loquendo relevemus. In anna1ibus imperatorum Karoli Magni et gloriosissimi Ludvici de ipso papa Romano:
Gregorius presbiter tituli sancti Marci electus, sed non prius ordinatus est, quam legatus eiusdem Loduvici
imperatoris a Francia Romam venit et electionem cleri et populi, qualis esset, examinavit. Leo quartus Lothario et
Lŏdwico augustis: Reatina ecclesia, quę per tot temporum spacia pastoralibus curis destituta consistit, dignum est,
ut brachio amplitudinis vestrę sublevetur ac gubernationis tegmine protegatur. Unde salutationis alloquio premisso
vestram magnitudinem deprecamur, quatenus Coloni, humili diacono, eandem ęcclesiam ad regendum concedere
dignemini, ut vestra licentia accepta ibidem eum Deo adiuvante consecrare valeamus episcopum. Sin autem in
predicta ecclesia volueritis, ut preficiatur episcopus, Asculanam ęcclesiam quę viduata existit, illi vestra serenitas
dignetur concedere, ut consecratus a nostro presulatu Deo omnipotenti vestroque imperio grates peragere valeat.
Stephanus papa Widoni comiti: Lectis sagacitatis vestrę apicibus, quę defuncto ecclesię Reatinę antistite clerum et
plebem eiusdem elegisse sibi futurum antistitem nobisque consecrandum vestro studio directum esse, ne ipsa ęcclesia
diu sine proprio consisteret pastore fatebantur, nos de obitu prioris dolentes, quando de unanimitate et canonica ipsius
ecclesię electione nunc ipsum electum, ut mandastis, tam citissime ordinare omisimus, quod imperialem nobis, ut mos
est, absolutionis minime detulit epistolam. Pro qua scilicet re ambiguum nobis extitit. Ideo voluntati vestrę in hoc
parere distulimus, ne augustalis animus durissime modo quocumque perciperet. Sed scientes ęcclesiam Domini sine
proprio diu pastore non debere consistere, glorię vestrę mandamus, quoniam aliter mox agere non debuimus, ut vestra
sollercia imperiali, ut consuetudo prisca condictat, percepta licentia et nobis, quemadmodum vos scire credimus,
directa epistola, tunc et voluntati vestrę de hoc parebimus eundemque electum adiuvante Domino consecrabimus.
Quod, karissime fili, moleste nullo modo suscipiatis nec aliter ad nos preterisse credatis, cum canonica instituta et
censuram legalem inviolabilem observare
velimus et gloriam vestram prospere semper apostolicis suffragiis
augeri desideremus. Leo quartus Lŏdvico augusto: Nos si incompetenter aliquid egimus, et in subditis iustę legis
tramitem non conservavimus, vestro ac vestrorum missorum cuncta volumus emendare iudicio, quoniam si nos, qui
aliena debemus corrigere, peiora committimus, certe non veritatis discipuli, sed, quod dolentes dicimus, erimus pre
cęteris erroris magistri. Inde magnitudinis vestrę magnopere clementiam inploramus, ut tales ad hęc quę diximus
perquirenda missos in his partibus dirigatis, qui Deum per omnia timeant et cuncta, quemadmodum si vestra presens
fuisset imperialis gloria, diligenter exquirant; et non tantum hęc, quę superius diximus, exagitent, sed sive minora, sive
etiam maiora illis sint de nobis indicata negotia, ita eorum cuncta legitima terminentur examine, quatenus in posterum
nihil sit, quod ex eis indiscussum vel indiffinitum remaneat. Leo Magnus in epistola ad Martianum augustum capitulo
CX.: Quamvis necessarie frater meus Anatholius consuluisse videatur, ut ordinatorum suorum errorem deserens in
assensum catholicę fidei salubri correctione transiret, custodire tamen debuit, ut qui vestro beneficio noscitur
consecutus nullius cupiditatis pravitate turbaret. Nos enim vestrę fidei et interventionis habentes intuitum, cum
secundum suę consecrationis auctores eius inicia titubarent, benigniores circa ipsum, quam iustiores esse voluimus. Et

