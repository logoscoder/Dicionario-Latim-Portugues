paulo post: Propria perdit qui indebita concupiscit. Satis sit predicto, quod vestrę pietatis auxilio et mei favoris
assensu episcopatum tantę urbis obtinuit. Idem Leo ad Pulcheriam augustam capitulo XLVIIII.: Frater et coepiscopus
meus Anatholius parum considerans, quantę pietatis vestrę beneficio et mei favoris assensu Constantinopolytanę
ecclesię sacerdotium fuerit consecutus et cętera. Epistola Karolomanni capitulo LXXVI, quę sic incipit: In nomine
Domini nostri Iesu Christi. Ego Karolomannus, dux et princeps. Per consilium sacerdotum et optimatum meorum
ordinavimus per civitates episcopos et constituimus super eos archiepiscopum Bonefacium, qui est missus sancti Petri.
Fulgentius in libro de veritate predestinationis et gratię: Quantum pertinet ad huius temporis vitam, in ecclesia nemo
pontifice pocior et in hoc seculo christiano imperatore nemo invenitur celsior. Petrus apostolus omnium hominum
conditioni omnique gradui precipit dicens: Subiecti estote omni humanę creaturę propter Deum, sive regi quasi
precellenti. Et paulo post: Deum timete, regem honorate. Et magister gentium Paulus: Omnis anima potestatibus
sublimioribus subdita sit. Non est enim potestas nisi a Deo. Quę autem sunt, a Deo ordinatę sunt. Itaque qui resistit
potestati, Dei ordinationi resistit. Et post pauca: Reddite omnibus debita. Et quibusdam interpositis subintulit: Cui
timorem, timorem; cui honorem, honorem. Simplicius papa: Privilegium meretur amittere, qui permissa sibi abutitur
potestate. Leo papa: Propria perdit qui indebita concupiscit. Gregorius ad Mauricium inperatorem: Potestas super
omnes homines pietati dominorum meorum celitus data est. Eugenius apostolicę sedis reverendus pontifex: Episcopi
extra trium ebdomadarum spacium a propriis episcopiis non morentur, nisi iussu regis. Quod Gallicana episcopia ab
antiquis temporibus a solis regibus dentur episcopis, Fortunatus presbiter est testis veracissimus, qui in carminum
suorum libro sic dicit: Provida disponunt regis solatia plebi, Pontificem dantis, quem probat alma fides. Quis vero rex
pontificii fuerit, appellatione innotuit subnectendo: Floreat arce decens rex Hildebertus in orbe. Item et de Gregorio,
qui factor miraculorum in quibusdam martyrologiis vocatur, ad cives Turonicos prefatur: Iura sacerdotii merito
reverenter adeptus Nomine Gregorius pastor in urbe gregis. Et paulo post: Hic Sigebertus ovans prestanti donat
honore. Iudicio regis nobile culmen adest. De eodem Bralius episcopus Ysidoro episcopo: Spirituali, inquit, gratia
fretus, spirituali domino, in quo vires ecclesię sanctę consistunt, suggerito, ut, quia Eusebius metropolitanus noster
vita decessit, habeas curam misericordię et hoc filio tuo domino nostro suggeras, ut talem illi loco preficiat, cuius
doctrinę sanctitas cęteris sit vite forma. Ysydorus rescribens ait: De constituendo episcopo Tarracinensi non eam,
quam petis sententiam regis sensi, sed tamen et ipse adhuc, ubi cercius convertat animum, manet incertum.

