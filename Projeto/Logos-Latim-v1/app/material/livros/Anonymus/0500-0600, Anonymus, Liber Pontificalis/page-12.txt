eadem ecclesia emit agrum circa locum quod obtulit ecclesiae quam fecit. 3 Hic fecit ordinationem I, presbiteros
XXI, diaconos V per mens. Decemb. ; episcopos per diuersa loca XVIIII. Qui etiam capite truncatur cum multis
clericis et fidelibus occulte iuxta muros Vrbis, ad latus forma Traiana, III id. Nouemb. Et exinde rapuerunt
corpus eius christiani cum Damaso presbitero et sepelierunt in basilica supradicta eius, XVII kal. Decemb. in
pace. Et cessauit episcopatus dies XXXVIII.
XXXVIIII. DAMASVS (366-384)
1 Damasus, natione Spanus, ex patre Antonio, sedit ann. XVIII m. III d. XI. Et cum eodem ordinatur sub
intentione Vrsinus ; et facto concilio sacerdotum constituerunt Damasum, quia fortior et plurima multitudo erat,
et sic constitutus est Damasus ; et Vrsinum erigerunt ab Vrbe et constituerunt eum Neapolim episcopum ; et
mansit Damasus in urbe Roma praesul in sedem apostolicam. Fuit autem temporibus Iuliani. 2 Hic fecit basilicas
duas : una beato Laurentio iuxta theatrum et alia uia Ardeatina ubi requiescit ; et in Catacumbas, ubi iacuerunt
corpora sanctorum apostolorum Petri et Pauli, in quo loco platomam ipsam, ubi iacuerunt corpora sancta,
uersibus exornauit. Hic multa corpora sanctorum requisiuit et inuenit, quorum etiam uersibus declarauit. Hic
constitutum fecit de ecclesia. 3 Hic accusatus inuidiose incriminatur de adulterio ; et facto sinodo purificatur a
XLIIII episcopis qui etiam damnauerunt Concordium et Calistum diacones accusatores et proiecerunt de
ecclesia. 4 Hic constituit titulum in urbe Roma basilicam, quem ipse construxit, ubi et donauit :
patenam argenteam, pens. lib. XX ; amam argenteam, pens. lib. XV ; scyphum anaglyfum, pens. lib. X ; calices
ministeriales argenteos V, pens. sing. lib. III ; coronas argenteas V, pens. sing. lib. VIII ; cantara cerostata aerea
XVI ; domus in circuitu basilicae, praest. sol. CLV ; possessio Papirana, territurio Ferentino, cum adiacentibus
adtiguis, praest. sol. CXX et tremissium ; possessio Antonianam, territurio Casino, praest. sol. CIII ; balneum
iuxta titulum, praest. sol. XXVII.
5 Hic fecit ordinationes V per mens. Decemb., presbiteros XXXI, diaconos XI ; episcopos per diuersa loca LXII.
6 Hic constituit, ut psalmos die noctuque canerentur per omnes ecclesias ; qui hoc praecepit presbiteris uel
episcopis aut monasteriis. Qui etiam sepultus est uia Ardeatina in basilica sua III id. Decemb., iuxta matrem
suam et germanam suam. Et cessauit episcopatus dies XXXI.
XL. SIRICIVS (384-399)
1 Siricius, natione Romanus, ex patre Tiburtio, sedit ann. XV. Hic constitutum fecit de omnem ecclesiam uel
contra omnes hereses et exparsit per uniuersum mundum ut in omnem ecclesiae archibo teneantur ob
oppugnationem contra omnes hereses. 2 Hic constituit ut nullus presbiter missas celebraret per omnem
ebdomadam nisi consecratum episcopi loci designati susciperet declaratum, quod nominatur fermentum. 3 Hic
inuenit Manicheos in Vrbe, quos etiam exilio deportauit ; et hoc constituit ut si quis conuersus de Manicheis
rediret ad ecclesiam nullatenus communicaretur, nisi tantum religatione monasterii die uitae suae teneretur
obnoxius et ut ieiuniis et orationibus maceratus, probatus sub omni examinatione usque ad ultimum diem
transitus sui, ut humanitatem ecclesiae uiaticum eis largiatur. 4 Hic constituit hereticum sub manum inpositionis
reconciliari praesente cuncta ecclesia. Hic fecit ordinationes V in urbe Roma per mens. Decemb., presbiteros
XXXI, diaconos XVI ; episcopos per diuersa loca numero XXXII. Qui etiam sepultus est in cymiterio Priscillae,
uia Salaria, VIII kal. Mart. Et cessauit episcopatus dies XX.
XLI. ANASTASIVS (399-401)
1 Anastasius, natione Romanus, ex patre Maximo, sedit ann. III d. X. Hic constituit ut quotienscumque euangelia
sancta recitantur, sacerdotes non sederent, sed curui starent. Hic fecit constitutum de ecclesia. Fecit autem et
basilicam, quae dicitur Crescentiana, in regione II, uia Mamurtini, in urbe Roma. 2 Et hoc constituit ut nullum
clericum transmarinum suscipi, nisi V episcoporum designaret cyrografum, quia eodem tempore Manichei
inuenti sunt in urbe Roma. 3 Hic fecit ordinationes II per mens. Decemb., presbiteros VIIII, diaconos V ;
episcopos per diuersa loca XI. Qui etiam sepultus est in cymiterio suo ad Vrsum piliatum, V kal. Mai. Et cessauit
episcopatus dies XXI.
XLII. INNOCENTIVS (401-417)
1 Innocentius, natione Albanense, ex patre Innocentio, sedit ann. XV m. II d. XXI. Hic constitutum fecit de
omnem ecclesiam et de regulis monasteriorum et de Iudaeis et de paganis et multos Catafrigas inuenit, quos
exilio monasterii religauit. 2 Hic inuenit Pelagium et Caelestium hereticos et damnauit eos. Et hoc constituit ut
qui natus fuerit de christiana denuo nasci per baptismum, hoc est baptizari, quod Pelagius damnabat. 3 Eodem
tempore dedicauit basilicam sanctorum Geruasi et Protasi ex deuotione cuiusdam inlustris feminae Vestinae,
laborantibus presbiteris Vrsicino et Leopardo et diacono Liuiano. Quae femina suprascripta testamenti paginam
sic ordinauit ut basilica sanctorum martyrum ex ornamentis et margaritis construeretur, uenditis iustis
extimationibus. Et constructam usque ad perfectum basilicam, in quo loco beatissimus Innocentius ex
delegatione inlustris feminae Vestinae titulum Romanum constituit 4 et in eodem dominico optulit :
patenas argenteas II, pens. sing. lib. XX ; amas argenteas II, pens. sing. lib. XX ; coronas argenteas XII, pens.
sing. lib. XV ; farum cantharum unum, pens. lib. XXII ; cereostata argentea IIII, pens. sing. lib. XXV ; turrem
argenteam cum patena et columbam deauratam, pens. lib. XXX.
5 Ornatum baptismi :
12

