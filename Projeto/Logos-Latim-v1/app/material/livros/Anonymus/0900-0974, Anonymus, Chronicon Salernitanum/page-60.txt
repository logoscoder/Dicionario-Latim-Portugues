eisdem Sclavenis nostris cum navibus suis apud Barim in procintu
comunis utilitatis consistentibus et nichil adversi sibi
aliunde imminere putantibus, tam impie domi sua queque diriperentur,
sibique contingerent, que si prenoscerent, nequaquam
prorsus incurrerent. Qua de re desiderabilem dileccionem tuam
hortamur et ammonemus, quod mox id corrigere iubeat et ipsos
captivos ad propria cum suis reduci precipiat, si caritatis vinculum
numquam inter nos fore cupiat dissolvendum. Nullus enim
mortalium hactenus imperium nostrum talia commisisse recolit;
ac per hoc nisi correccio iussione tua preveniat, iuste severitatis
nostre proxima ulcio procul dubio subsequetur; nec poterit remanere
penitus impunitum, quod in contemptum nostrum tanta
temeritate constat fuisse patratum.
Nichilominus eciam ignotescimus obstipuisse nos talia de
missis nostris audientes, qualia tue nobis dulcedinis lictere intimarunt;
adeo quippe illos inordinate significans ambulasse, ut
semper evaginato gladio deportato, non solum iumenta, sed et
homines interficerent. Que res si ita se habuit, mansuetudini
nostre valde displicet, et ut ad certitudniem perducatur, vehementer
exoptat. Verum et ipsi diligenter a nobis inquisiti, tale
quid gessisse modis omnibus negaverunt, et quia non est qui
illos super hoc in faciem arguat, non est profecto eis neque convictis
neque confessis iuste correccionis aliquid ingerendum.
Verum nos illos nec educavimus, nec ita docuimus, ut ad talia
qualia perhibes laberentur; et ideo de illis quicquam horum
credere non facile iudicamus. Ceterum indecorum sonuit, quod
fraternitas tua perhibuit dicens suos non gladiis, sed dentibus
nostros dilaniavisse, nisi causa timoris tui minime cohercerentur;
cum si non essent in imperio tuo, nichil tale sibi pretenderent,
sed nec in regno tuo positi quicquam horum penitus formidarent;
quin immo nec tanti numeri viros et aduc alios totidem, Deo
gratias, expavescerent.
Postremo de Neapoli nobis in Christo fraternitas tua, quasi
miserimus populum nostrum ad incidendas arbores et messes

p.119
igne cremandas et hanc ditioni nostre subdendam; cum licet ab
olim nostra fuerit et parentibus nostris piis imperatoribus tributa
persolverit, verum nos ab eius civibus preter solitas functiones
nichil exegimus nisi salutem ipsorum, videlicet ut desererent
contagia perfidorum et plebem desisterent insequi christianorum.
Nam infidelibus arma et alimenta et cetera subsidia tribuentes,
per tocius imperii nostri litora eos ducunt, et cum ipsis tocius
beati Petri apostolorum principis territorii fines furtim depredari
conantur, ita ut facta videatur Neapolis Panormus vel Africa.
Cumque nostri quique Saracenos insecuntur, ipsi, ut possint
evadere, Neapolim fugiunt, quibus non est necessarium Panormum
repetere, sed Neapolim fugientes, ibidemque quousque previderint
latitantes, rursus improviso ad exterminia redeunt. Super
quibus sepe illos monuimus, set ex ammonicione peiores effecti
sunt, adeo ut episcopum proprium, quoniam eos ut vitarent consorcia
malignorum monitabat, ex urbe proicerent, et illustres
ac proceres civitatis compedibus obligarent. Ergo si societatem
non dissolverint infidelium secundum apostolum, qui precipit
dicens: » Nolite iugum ducere cum infidelibus » , et pastorem ac
episcopum proprium non receperint, porcionem eorum ponemus
cum his quorum libenter amplexi [sumus] sunt unionem, et in
una lance appendemus utrosque, quoniam non solum qui faciunt
60

