0995-1073- Anonymous - Vita Sancti Iohannis Gualberti
Edizione: Vita anonyma S. Iohannis Gualberti,
edidit F. BAETHGEN, Monumenta Germaniae Historica, Scriptores 30, 2, Lipsiae 1934, pp. 1104-1110.
Incipit prologus in vita Iohannis abbatis.
30

35

40

5

10

15

20

25

30

35

In libro Timei Platonis, quem sub nomine discipuli sui Plato cunctorum phylosophorum peritissimus de
archetipo vel sensili edidit mundo, dicit idem phylosophus esse humanae naturae solitum, quod ea, quae in
prima etate vidimus vel audivimus, tenacius retinemus. Idem confirmat Oratius dicens: ‘Quo semel est
imbuta recens servabit odorem Testa diu ‘. Quod ita esse in memet ipso expertus sum. Contigit enim me in
infantia pueritiaque
sancti viri Iohannis abbatis Vallisymbrosae disciplina diligenter erudiri, in quo et a quo videlicet Dei homine
vidi et audivi multa virtutum insignia magno digna preconio. Quae, in quantum fragilis patiebatur aetas,
intellecta ita menti adheserunt, ut nullo temporis intervallo, nulla rerum varietate de mente potuerint avelli.
Ex quibus, o venerabilis abbas, non tantum quia michi iubere dignatus es, verum etiam quia delectabilis et
utilis
tanti viri memoria est, pauca de multis quamvis imperitus et indignus referre decrevi. Explicit prologus.
Incipit vita eiusdem. 1. Beatus igitur Iohannes ex nobili prosapia patre Gualberto genitus est, sed nobilitatem
generis nobilioribus nichilominus adornavit moribus. Hic itaque cum ab ineunte cepisset aetate in Dei amore
succrescere, verum se luce clarius eo probavit Dei amorem habere, quod non otiosus, sed nimis extitit
fructuosus. Quod monachorum, qui sanctis eius instructi monitis, probis informati moribus, imitandis
provocati sunt exemplis, innumera probant piorum agmina. Divini ergo amoris instinctu terrena despiciens,
celestia toto
corde diligens mundum cum suis, patre ignorante, fugit tempestatibus portumque monasterii petiit. Quem
cum pater blandimentis multisque lacrimis non potuisset a sancto revocare proposito, monasticae religionis
habitum in monasterio sancti Miniatis prope Florentinae civitatis constructo suscepit menia. Eo tempore
huic monasterio preerat abbas nomine Ubertus, seculari quidem sapientia pollens, religioni vero non
admodum vacans.
Quem cum venerabilis Iohannes pro certo comperisset per pecuniam prelationis arripuisse dignitatem,
detestabilem perhorrescens heresem meditari cepit, qualiter hanc vitando posset effugere. Per idem tempus
erat in predicta civitate quidam religiosus vir nomine Teuzo, qui, quamvis in civitate maneret plena populo,
tamen, quia nullus locus est non remotus compunctae menti, separatus erat a populo et ad Dei servitium
solus manebat in cella
ieiuniis, vigiliis et orationibus vacans. Ad hunc multi boni viri veniebant et se suis commendantes
orationibus sepe ipsius consolabantur et confirmabantur exhortationibus. Imperator etiam H. eum
venerabatur eiusque consiliis et amicitiis utebatur. Huic ergo cepit domnus Iohannes adherere, conferens
cum eo de his, quae ad Deum pertinent, et quod sibi esset agendum de predicto abbate per symoniacam
prelato. De qua re tale
sibi dedit consilium, ut, siquidem valeret, monasterium ab invasore liberaret; si autem hoc nequiret fieri, se
a symoniaco separaret. Quo responso accepto prius temptavit, si posset cenobium ab errore detraere. Cum
vero vidisset id se non posse perficere, cepit querendo circuire, si posset aliquod cenobium invenire, ut
secundum regulam sancti Benedicti Christo serviret. Quod cum secus, ac vellet, evenisset et videretur sibi
nullum fere per viam
regularis perfecte incedere tramitis, reversus est ad domnum Teuzonem. Cui referens ea, quae fecerat,
aperuit ei cor suum dixitque se desiderare in aliqua congrua solitudine monasterium condere, ut secundum
regulam sancti Benedicti vivere posset. Quod ille audiens laudavit eumque suo roboravit consilio. 2. Per
idem tempus celebre nomen religionis et sapientiae habebat in Tuscia domnus
Guarinus Septimensis cenobii abbas primus. Hic libere cepit loqui contra symoniacos et arguere clericos
concubinatos. Nam cum quodam tempore pro quodam negotio accessisset ad Florentinum episcopum
nomine Ildebrandum cumque perorasset rem, pro qua venerat, et expectaret episcopi responsionem, coniux
episcopi nomine Alberga iuxta eum sedens respondit: ‘Domne abbas de hac re, pro qua tu postulas, domnus
meus non est
adhuc consiliatus; ipse loquetur cum suis fidelibus et respondebit tibi, quod sibi placuerit’. Ad hanc vocem
abbas zelo Dei accensus cepit vehementer contra eam maledictionis verba promere dicens: ‘Tu maledicta
Zezabel, tanti conscia reatus, audes loqui ante conventum bonorum hominum vel clericorum, que deberes
igne comburi, quia tale Dei plasma Deique sacerdotem deturpare presumsisti’? Hinc factum est dissidium
inter Florentinam et Septimensem

