constantia, et laborabat propensius, ut et ipsum ducem et Venetos sibi faceret fidos amicos. Cum ergo super pace
ecclesie etiam ipse dux sincere laboraret et fide et quidam honesti viris quos reges Francie et Anglie duxerant ad
reformandum dominum papam et imperatorem iam firme induxissent, mandavit idem dominus papa duci, quod ad
pacem hanc reformandam Venetias accedere, duce annuente, volebat. Quod verbum placuit duci et Venetis omnibus.
Mandaverat enim tam dominus papa quam imperator ad diversas partes mundi, ut archiepiscopi, episcopi, abbates
quoque et ecclesiastici viri ac seculares principes, ut apud Venetias convenirent, quia Venetia tuta erat omnibus et
fertilis et abundans in omnibus et gens eius quieta et pacis amatrix.
[30.] Anno, inquam, Domini 1177 cum principibus et magnatibus Alemanie, Francie, Anglie et Hispanie et
Ungherie et totius Italie, tam ecclesiasticis quam secularibus, plures in civitate Venetiarum convenissent, quorum
nomina inferius sunt descripta, pacem ecclesie dicti inter dominum papam et imperatorem cupientes ipsumque
dominum papam ibi diutius expectantes, die septimo exeunte mense martii venit dominus papa cum undecim galeis,
quas ei rex Wilielmus dederat et apud Sanctum Nicolaum a filiis ducis et honestis viris receptus, ibidem die illo fuit
hospitatus. Altera autem die, que fuit vigilia annuntiationis beate Marie, ipse dux et magnates Veneti, patriarca quoque
ac episcopi et clerici omnes, induti sacerdotalibus vestibus, honeste satis et magnifice cum crucibus et aptatis navibus
ad domini pape venerunt pedes et inde recepto domino papa in nave ducis, que satis gloriose preparata fuerat, sedit
dux ad dexteram eius et patriarca Henricus Dandulus ad sinistram; et ita cum processione et gloria magna venerunt
omnes ad ecclesiam beati Marci, ubi tanta erat multitudo virorum ac mulierum, adventum domini pape expectantes,
qui non solum ecclesiam repleverunt totam, sed etiam superiora ecclesie et totius brolii occupaverant loca. Ibique
super pace ecclesie Dei et Lombardorum cum duce et sapientibus viris consilia per decem septem dies celebravit.
Vocatus autem a Lombardis, qui pacem imperatoris occulte fugiebant, adivit Ferrariam et illic per aliquot dies
demoratus, iterum venit Venetias et secundo a duce, clero ac populo, sicut primo, fuit receptus.
[31.] Venerat quidem predictus Christianus archiepiscopus in Venetias, qui inter dominum papam et
imperatorem quasi mediator extiterat et cum viris honestis, quos reges Francie et Anglie miserant ac cum duce prefato
pacis loquebatur verbum. Factum est autem, quod cooperante Spiritus Sancti gratia pax ipsa, quam totius fere mundus
cupiebat, fuit statuta; et missum est ad imperatorem, ut et ipse Venetias in propria, sicut diu optaverat, veniret persona.
Qui letus factus cum de pace, quam divino tactus spiritu optabat, tum etiam de ducis et Venetorum prudentia, quos sua
amicitia copulare satagebat, hoc ordine venit Venetias. Ducis namque filius Petrus, qui satis bone indolis erat, usque
Ravennam cum multis nobilibus obviam ei exivit et cum Clugiam cum eo omnes honeste venissent, ubi et cardinales
domini pape obviam illi venerant cum sex galeis proborum virorum, quas dux ad eum recipiendum miserat usque ad
Sanctum Nicolaum venit, ubi alter ducis filius Iacobus, iuvenis egregius, et multi cum eo nobiles viri eum receperunt.
[32.] Altera vero die que fuit vigilia beati Iacobi apostoli, dux, patriarca et episcopi et clerus ac populus cum
magna pompa et paratis navibus ad eum venerunt. Recipiens eum dux in navi sua, quam magnifice preparaverat, sedit
ad dexteram eius et patriarca ad sinistram et venerunt omnes cum gratia et letitia magna ad ecclesiam beati Marci, ubi
inaudita convenerat multitudo, que venerat ad tantum gaudium et ad eum videndum. Stabat enim papa in ianua
ecclesie, super solium sedens et circa eum cardinales, archiepiscopi et episcopi, abbates, priores et multi honesti viri
erant; ad quem accedens imperator, primo pedes, deinde eius coram omnibus est osculatus. Inde vero surgentes papa
medius inter imperatorem et ducem, ecclesiam intrantes, ‘Te Deum laudamus’ cantaverunt. Et exinde omnes gratias
Deo egerunt, gaudentes et exultantes et pro nimia letitia flentes et sic accessit imperator ad altare beati Marci et ibi
munera obtulit non pauca. Recepit autem eum dux in palatio suo cum nobilibus et militibus, qui secum venerant et cum
familia sua. Fuit ergo letitia magna die illo in Venetiis et super pace universe letabantur gentes, dicentes Venetis: «O,
quam beati estis, quia tanta pax apud vos potuit reformari; hoc quidem erit memoriale nominis vestri in eternum». Fuit
ergo pax ecclesie inter dominum papam et imperatorem in Venetiis corroborata et apud omnes vulgata eodem die.
[33.] Cepit ergo dominus papa ex tunc solicite laborare, ut ad gratiam et pacem imperatoris Lombardos
reduceret; sed cum eos conditionaliter recipere noluisset, ad hoc inductus est, quod treguam usque ad sex annos eis
fecit. Nam et predicto regi Siculo, cuius cause dominus papa paterne fovebat, ad eiusdem domini pape instantiam
quindecim annorum treguam se observaturum promisit. Cum duce autem et Venetis pacem, quamcumque voluerunt
fecit et amicitiam; et sic in letitia et gaudio magno duobus fere mensibus in Venetiis moram faciens, multos honores
se Venetis exibiturum promisit et fecit, antequam recessit.
[34.] Sic constat manifeste in historia de hiis continente et exinde amicissimus eorum factus, ad terras sui
imperii, quas diligebat, accessit. Dominus vero papa, negotiis ecclesie attendens, intrusos eiecit et deletos restituit
episcopos et ecclesiasticos viros, qui etiam usque ad medium mensem octobris in Venetiis demoratus, grates plurimas
duci et Venetis attulit. Hic indulgentiam de pena et de culpa omnibus dedit vere penitentibus et confessis, si qui ad
ecclesiam sancti Marci in die ascensionis domini nostri Ihesu Christi peregere fuerit, die illo incipiente a vesperis
vigilie illius diei, finiente die sequenti tota. Et comendans illos Deo ac benedicens cum quatuor galeis proborum
virorum, quas dux illi dedit, in Apuliam transit, inde ad propria accessurus.
[35.] Pretermittendum non est, quod dominus predictus quinta dominica Quadragesime, que est Letare
Ierusalem, missa apud Sanctum Marcum celebravit et processionem tunc fecit, in qua rosam detulit auream satis
speciosam et magnam, quam imperatori vel regi dare consuetudinem habet, qua quidem celebrata missa, duci propria

