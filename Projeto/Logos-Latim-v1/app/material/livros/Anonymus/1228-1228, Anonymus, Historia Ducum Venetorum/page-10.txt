[39.] Sed quia de Murcipho mencio facta est, non est pretermittendum, qualiter Dominus in ipso vindictam
fecerit secundum nequitiam quam fecerat fraudulenter. Fugiente namque ipso, sicut dictum est, de Constantinopolim a
facie Venetorum, perexit ad supra memoratum Alexium suum socerum quem videns dictus Alexius, nimia ira motus
in ipsum, statim fecit eum capi et ambobus oculis abstractis, a se turpiter fecit expelli ob hoc quod nepotem suum
Alexium, filium Ysacci fratris sui, occiderat fraudulenter et sibi nequiter abstulerat imperii principatum. Post parvum
tempus transactum imperator nobilis Balduinus et magnificus Henricus Dandulo dux Venetorum miserunt suos
exquisitores ad inquirendum eundem Murcyphum sic ceccatum; et, invento eo, turpiter Constantinopolim conduxerunt
et super statuam magnam, que Thaurus vocabatur, coram omni populo posuerunt et in ipsum precipitari fecerunt et
postmodum ad caudam cameli ligatum turpiter per totam terram trahi iusserunt; et sic miserabiliter vitam finivit.
[40.] Post mortem inclite recordationis Henrici Danduli, de cuius maxima probitate supra mentio facta est missa
fuit galea de Constantinopoli et mense Iulii intravit portum Venecie, in qua fuerunt nuncii portantes rumores, quod
dictus Henricus dux mortuus esset. Igitur Rainerius Dandulus, qui vice patris sui dignitatem regebat, convocatis sex
consiliariis, ex quibus Petrus Çiani, illustris comes Arbensis, unus existebat, habito consilio aliorum magistratuum,
misit, ut cuncti homines a Capite Argeris usque Gradum convenirent ad urbem magnam, que vocatur Rivum altum.
Cumque illuc accessisset innumerabilis multitudo populi, convenerunt ad ecclesiam sancti Marci ibique in electione
secundum morem precedente, mense videlicet Augusto in vigilia salvatoris nostri Ihesu Christi, electi fuerunt XL
sapientes et legales viri ad faciendum ducis electionem. Qui cedentes in partem, divina disponente gratia, ita in brevi
hora concordes inventi sunt, ut vix tres ab aliis dissentirent. Et cum data fuisset pronuntiatio electionis cuidam Petro
nomine statim, antequam loqueretur, vox de populo facta est: «De Petro in Petrum ibit electio ista». Pronuntiavit
itaque electionem in dictum dominum Petrum Çiani concorditer pro exaltatione et statu tocius patrie celebratam, nec
potuit complere sermonem, quia populus eundem electum pre gaudio manibus undique assumens in altum duxit ad
investituram altaris beati Marci primum eum, deinde in sedem palacii ducatus mire devocionis honorifice collocando.
Ducatus ergo preclaram dignitatem adeptus, cum ingenti cura et mansuetudine et iustitia, discretione, que mater est
virtutum, vestitus et sine aliqua iusta reprehensione studuit comissi sibi populi ducatum et regimen gubernare.
[41.] Eo tempore Henricus Piscator comes de Malta et Ianuensis civis cum magno exercitu Cretensem insulam
intraverat, que adhuc possidebatur a Grecis et obtinuit quasi omnes civitates, munitiones et castra ipsius et insulam
suo dominio subiugavit. In tantam namque erat elatus superbiam et audatiam quod omnes circumadiacentes insulas et
provincias sibi subiugare credebat. Audiens hec idem Petrus Çiani dux et conspiciens in obprobrium et detrimentum
ducatus Venecie fieri, nec valens ipsius Henrici Piscatoris superbiam sustinere, magnum congregavit exercitum et ad
prefatam insulam cum magno labore et expensis pluries destinavit. Et non destitit, donec triumphum obtinuit de
cunctis locis que ceperat dictus Henricus ipsumque expulit ab insula et partibus illis ibique ducem constituit et suis
nobilibus Venetis terram possidendam sub certis miliciis ordinavit.
[42.] Post modicum vero temporis surrexit contra Venetos principaliter quidam famosus cursariorum princeps
nomine comes Alamannus, qui eciam civis erat Ianuensis; et exivit in mare super Crete cum una nave magna valde et
duabus galeis, in quibus erant viri fortes, armati ferro, plus quam D et alii fere totidem, omnes ad pugnam docti.
Cumque vidisset venientes duas naves mercatorum et scivisset, quod naves Venetorum essent, quia iam prope insulam
Crete pergebant, preparavit se cum suis, ut veniret ad eas. Sencientes hoc quidam nobiles et probissimi Veneti, qui
erant in Crete, armati ascenderunt in illas duas naves. Et volventes navium proras contra Alamannum et suos, vento
impellente, irruerunt in eos et, invocato nomine domini Dei et beati Marci, ferientes intraverunt audacter navem
ipsorum et dure dimicare ceperunt ad invicem. Et procurante divina clementia et precibus beatissimi Marci, navem et
galleas cum tota illa pirratarum multitudine debellantes, captos et vinctos cum ingenti triumpho perduxerunt
Veneciam beato Marco et glorioso duci Petro Çiani predam simul et victoriam tribuentes. Et sic insidias, quas Venetis
posuerunt, in eorum caput redundare fecerunt. Nec parum videatur huius rei et victorie memoriam relinquere posteris,
cum inauditum sit, naves honeratas mercibus et de inimicis incautas et ita paucas numero in navem et galleas sic
ordinatas ad bellum et tanta multitudine armatorum munitas primo insultum fecisse et habuisse triumphum. Fuerunt
autem in vinculis longo tempore Venecie, donec Ianuenses redierunt ad pacem cum Venetis; et sic comes licenciatus
honorabiliter recessit cum suis. Sed ante ipsam pacem, procurante eodem duce inclito, mandate fuerunt due naves in
curso a Veneciis cum quibusdam galleis et in eodem cursu ceperunt plus quam […] naves Ianuensium plenas pro
maiori parte magnis diviciis mercatorum. Et quia expensas gerere et labores ferre non poterant, causa fuit, quod quam
cicius ad concordiam redierunt. Pisanos quoque idem gloriosus dux Petrus Çiani, in non modicam erectos audatiam,
hisdem temporibus et simili modo de cursu et potestate pelagi taliter profugavit, quod parvam habent potestatem et
audatiam navigandi.
[43.] Post hec vero, eo in magna pace et tranquilitate gubernante ducatum, cum de longe positis inimicis
obtinuisset victoriam, voluit probare eum Dominus, si adeo strenue contra prope positos se haberet. Et quia nulla pestis
efficatior est ad nocendum quam familiaris inimicus, ex causa ludi cuiusdam facti apud Tervisium in Spineta, quem
inceperant facere Paduani, faciente sola invidia, moti sunt contra Venetos Paduani et eciam Trivisienses; et contra
honorem Venecie simul sociati, itinera prohibuerunt et victum. Et Paduani, qui tunc maiori invidia torquebantur, ad
turrem Baibe cum universo potentatu suo venerunt erant enim inter milites et pedites fere LX milia armatorum et

