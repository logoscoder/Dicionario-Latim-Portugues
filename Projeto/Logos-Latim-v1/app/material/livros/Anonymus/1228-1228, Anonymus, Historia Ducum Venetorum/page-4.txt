peccunias, ut contra dominum suum imperatorem simul omnes iurarent. Cumque duodecim milia marcarum illis
dedisset, fecissetque eos contra imperatorem secum iurare, venit Odelricus Aquilegensis patriarcha cum comitibus,
viris et cum maxima militum multitudine super Gradum, volens capere castrum ipsum. Quod cum duci nunciatum
fuisset, paratas quas habebat protinus misit galeas. Sed quedam galea de contratis, alias precedens galeas, venit ad
locum ad quem venerant hostes; quos quidem Veneti, qui cum ipsa galea venerant, tanta virtute agressi sunt, quod
patriarcham et comites ac omnes magnates salva manu ceperunt. Multi enim de hostibus audatiam Venetorum
fugientes in paludibus necati fuerunt. Fuit ergo letitia magna Venetis et de tanta victoria cuncti gratulabantur, Deo et
beato evangeliste Marco gratias agentes. Fuit autem prefatus patriarcha in vinculis apud Venetos cum septingentis fere
viris, qui capti fuerant, non per modicum tempus. Cum ergo hec et alia fecissent Veneti iamque Marchianos sibi data
eis peccunia associassent, cepit virtus imperatoris admodum deficere et esse tristis, quod infidelium suorum consilio
Venetos offendere temptaverat. Porro prefatus dux, his omnibus letus factus, contra imperatorem cotidie agebat dans
quoque et Lombardis peccuniam multam et eos cum Marchianis iurare fatiens societatem. Sed cum iam imperator nec
a Lombardis reciperetur, confusus et deiectus rediit in Alemaniam.
[16.] Memoratus autem papa Alexander, his omnibus auditis, gavisus est multum et corroboratus regum Francie
et Anglie ac principum reliquorum auxilio in Ytaliam venit Deo gratias agens et duci ac Venetis plurimas refferens
grates, quia cardinales et eiectos episcopos susceperant et tantum pro Dei ecclesia opus patraverant. Porro cum Wido
de Crema, quem supra memoravimus, mortuus fuisset, electus est a scismaticis quidam abbas de Struma et papa
Calixtus vocatus est. Qui apud Romagnam et Tusciam sedens, scissuras faciebat et scismata. Propter scisma istud
ecclesie destruebantur et comburebantur et ecclesiastici interficiebantur viri contumeliisque ac obprobriis efficiebantur
et multa mala fiebant in terra. Cumque multi religiosi viri et seculares principes sollicite laborarent ut ad pacem
ecclesie imperatoris animum revocarent et maxime rex Francie, qui sicut vir bonus et honestus huic paci multum
intendebat, super his operam propensius daret, nec potuisset illum in aliquo a proposito suo imperatorem removere et
huiusmodi error in ecclesia Dei iam per duodecim annos permansisset.
[17.] Veneti quoque negociationes suas ubique maxime in terram Manuelis Constantinopolitani imperatoris,
qua semper usu fuerant, libere exercerent et isdem Manuel Constantinopolitanus imperator ducem et Venetos sepius
nunciis suis honeste et honorifice visitasset. Temporibus illis duos honoratos ad ducem et Venetos misit legatos,
invitans Venetos, ut omnes ad eum et ad terras eius imperii sicut ad propria properarent quantocius et peccuniam ad
plenum secum deferrent, quia eis solis Romaniam totam dare proposuerat et volebat quod ipsi soli uterentur ea in
mercationibus suis. Iam conceperat malum in corde suo contra Venetos, videns eos divitiis habundare et virtutibus
refulgere. Et cum non posset illos iuxta desiderium suum pactione aliqua secum habere tacite secum deliberaverat, ut
vel vim eis inferendo pacatos sibi esse inveniret. Timebat enim illos multum sciens eos multa fecisse. Sed dux de
consueta imperatorum Romanie benivolentia admodum confidens, de ipso quoque imperatore Manuele, pro quo
multum laboraverat, non modicum sperans Grecorum credidit adulationjbus ignorans omnino quid imperator in corde
conceperat. Venetis ergo licentiam tribuit, precipiens eis, ut ad terras imperatoris confidenter irent.
[18.] Exierunt autem anno illo fere viginti milia Venetorum in Romaniam, portantes secum peccunias infinitas
et arma copiosa et naves multas et magnas. Et tunc missi fuerunt ad imperatorem duo legati, potentiores et
sapientiores totius Venecie, scilicet Sebastianus Çiani et Aurius Mastropetro quos idem imperator honeste suscepit
atque magnifice, promittens eis, quod Veneciam sicut Romaniam custodiret et Venetos ut filios diligeret, quibus
Romaniam dare proposuerat, ut ipsi soli uterentur illa. Cumque loqueretur eis verba dulcia in dolo, crederentque ei
nuncii, dictum est nunciis ipsis, quod imperator dolose loqueretur eis et quod malum contra Venetos cogitasset. Qui
intraverunt ad eum, dicentes: «Domine imperator, audivimus sed non credimus, quod imperium tuum contra Venetos
multa mala excogitasset». Et publice per preconem clamare fecit, ut si quis in aliquo offenderet Venetum, se ipsum
suspenderet. Cum itaque Veneti accepta securitate starent securi et maxima militum peditumque multitudo ex diversis
partibus tunc Constantinopolim venisset et essent muri ac palatia adeo munita, quasi deberet civitas ab inimicis
expugnari, subito irruit imperator in Venetos sicut leo et, dato impietatis precepto, post tercium diem trahebantur ad
carceres et omnia illorum bona ab eis ablata fuerunt intromissa. Inventi sunt enim in Constantinopoli eo tempore fere
decem milia Venetorum. Multum timebat imperator de Venetis, ne se defenderent et idcirco multas in Constantinopoli
congregaverat gentes. Nam et ipsi voluerunt se defendere, sed a memoratis legatis prohibiti fuerunt. Fuit autem hec
Venetorum capcio facta per totum imperium Constantinopolitanum, iubente prefato Manuele imperatore, anno Domini
millesimo centesimo septuagesimo primo, die duodecima intrante mense marcii, indictione IIIIa.
[19.] His itaque gestis, nunciata sunt hec omnia duci; dux vero, his auditis, et nesciens quare ita imperator
fecisset, sapientibus viris illa notificavit. Et ceperunt singuli dolere super facto isto et de parentibus suis. Cumque ad
inveniendum, quid super his faciendum esset, consilia celebrarentur et deliberassent dux et sapientes viri, legatos ad
imperatorem mittere et inquirere ab eo quare hoc fecerit, quidam Venetorum, qui de Armiro fugerant cum viginti
navibus, Veneciam tanto impetu intraverunt, quod universa que statuta fuerant irrita fecerunt, clamantes omnes et
dicentes: «Impie egit contra nos imperator. Accedamus contra eum cum magno exercitu et vindicemus iniuriam quam
sine culpa nobis intulit». Quia ergo fere universi his vocibus prebuerunt assensum, statutum est de comuni consilio
omnium facere exercitum centum galearum et viginti navium, que exercitui victualia portarent et machinas ad bellum

