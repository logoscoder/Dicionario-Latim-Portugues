castra metati sunt ex alia parte fluminis versus turrem. Ubi tam prudenter et magnanimiter predictus dux egregius cum
gente sua se habuit, cooperante auxilio Dei et beati Marci, quod victi fuerunt et in fugam conversi. Ex melioribus vero
ipsorum captivi ducti sunt Veneciam CCCL, ex quibus milites fuerunt CC et confalonerii IIII, inter quos fuit Ieremias
de Petraga super cunctos, qui ante reformationem pacis defunctus fuit. Quam captionem non suis vel suorum viribus
attribuit, sed pocius iusticie Dei, quia, eo cum Venetis pacem desiderantibus, Paduani et Trivisienses ex sola superbia
sine causa ad guerram processerant contra ipsos.
[44.] In tantum enim erat amator pacis, quod si cum aliqua gente guerram habuit, non poterat inveniri, quod a
principio aliqua per eum fuisset occasio vel causa discordie. Immo sepe, ubi erant magnates et sapientes Venecie,
concionando dicebat: «Vos, domini, rogo, quod, pacem studiose inveniatis, servetis eandem, quia guerram
quandocumque volueritis valebimus invenire»; et ideo rex pacificus ipsum inimicorum suorum fecit esse victorem. De
exercitu autem prefato fuerunt capta arma cuiuslibet generis, inumerabilia mancullele et tres pectrere magne et currus
et plaustra plurima et victualia omnia, que reliquerant fugientes; et his ante capti fuerant Paduani in eodem loco semel
sub domino Ordelafo Faletro et iterum sub domino Petro Pollano ducibus Venetorum.
[45.] Interea, dum mortua fuisset eius uxor, nobilis et decora nimis, Maria dukissa, de domo Basiliorum, de
consilio sapientum, quia prole carebat, Constanciam nobilissimam dominam, illustris Tancredi regis Sycilie ‹filiam
duxit uxorem de qua› filium suscepit et filias in senectute sua. Cum qua ducatum regendo tranquille pluribus annis
magna sapientia in sua dignitate fulgebat. Reverentiam quoque ei pro fidei sue et sapientie magnitudine exibebant non
solum Venetia sed eciam barones et magnates Marchie et Lombardie et circumpositarum terrarum et pro suis et
civitatum arduis negociis tamquam ad patrem et dominum recurrebant. Memoriam semper habuit ita perfectam, quod,
ut de aliis taceatur, quandoque de Lonbardia et Marchia XXII legationes fuerunt coram eo, in quibus erant plures qui
sapienter et subtiliter proponebant, timebant tamen aliqui, ne intelligerentur ab eo, quia dormire a pluribus credebatur.
Et cum omnes suas arengas copiose complerent, ipse oculos aperiens, humili et plana voce modo mirabili respondebat;
quia incipiebat a primo et ea que dixerat sub brevi eloquio recitabat, et post modicum secundo et tertio, ut eo ordine
quo dixerant dicta ipsorum usque ad ultimum recitaret; et postmodum simili ordine a primo incipiens, sic omnibus
respondebat, quod salvaret honorem Venecie et quilibet reputaret sibi pro sue voluntatis arbitrio satisfactum.
[46.] Potens fuit valde in diviciis ultra omnes homines ducatus Venecie et in amicis ‹benivolus› et multum ab
omnibus timebatur. Circa pauperes et iustos humilis, circa superbos et iniustos severus. Amator sancte Romane
ecclesie et catholicus valde, iugiter ad orandam in media nocte surgebat. Incessanter elemosinas largiebatur in maxima
quantitate. Nam preter ea que in vita distribuit, ultra valens XX milia libras in obitu pauperibus dereliquid. Patrem
habuit Sebastianum, inclitum ducem Venecie, magis divitem quam omnes Veneti et filium dimisit omnibus ditiorem.
Multos nobiles, qui ad paupertatem devenerunt in tantum adiuvavit administrando necessaria et concedendo
peccuniam ad lucrandum, quod de nichilo eos fecit ad honores et divitias pervenire. Clericos quam plures suis
expensis ad studium destinavit. Igitur in ducatus regimine perfectis XXIII annis et dimidio, decrepitus iam et plenus
dierum, presciens sibi diem mortis inminere, ducatum provida deliberatione habita refutavit et ad domum paternam in
hora sancte Iustine rediit cum prefata dukissa uxore et filiis et universa sua familia et ordinavit quod filii in potestate
matris cum tota hereditate remanerent. Post hoc autem finivit vitam, XVII diebus transactis; et sepultus fuit in cenobio
sancti Georgii maioris in sepulcro patris sui Sebastiani Çiani.

