amore. Qui, iuramento prestato, pari voto et comuni concordia post tertium diem elegerunt dominum Sebastianum
Çiani, virum providum et discretum, sapientem et benignum atque diviciis infinitis exuberantem. Cuius electioni nec
unus de populo contradixit, sed omnes concorditer acclamaverunt, dicentes: «Vivat talis dux et utinam per eum
possimus pacem obtinere».
[25.] Qui cum iam septuaginta fere esset annorum et honeste fuisset conversationis et magne humilitatis, pacem
cum omnibus habere voluit. Cepit itaque sollicite laborare, ut cum honore Venecie ad pacem veniret predicti
imperatoris Constantinopolitani et misit ad eum nobiles viros, Vitalem Dandolum, Manassen Badovarium et Vitalem
Faletrum, postquam predictos duos nuncios, quos dux Vitalis miserat ad imperatorem, sanos recepit. Porro
pretermittendum non est quid factum fuerit de latrone, qui ducem sepedictum interfecerat. Cum enim per aliquot dies
latuisset et a querentibus fuisset sub terra inventus, ad presentiam ducis Sebastiani adductus est et ad populi
petitionem iuditio iudicum fuit suspensus. Predicti autem legati ad imperatorem euntes, ducis voluntatem ei
insinuarunt et cum eo de pace diucius pertractantes, cum duobus eiusdem imperatoris nunciis ad ducem redierunt. Dux
autem de pace confidens, iterum duos, scilicet predictum Vitalem Dandulum et Henricum Navigosum, cum
imperatoris nunciis ad eum remisit. Qui nichil fecerunt de pace; sed Vitalis Dandulus ibidem mortuus fuit. Alter vero
Henricus rediens, alios secum duos ad ducem reduxit legatos.
[26.] Tempore enim illo invitatus dux a Guilielmo rege Scicilie, supradicti Guilielmi regis filio, legatos ad eum
miserat, videlicet Aurium Mastropetro, cuius superius memoriam fecimus et Aurium Dauro et cum eo pacem iam
fecerant et amicitiam. Super qua quidem pace imperator predictus nimium movebatur et ultra quam credi potest tristis
fuerat factus et laborabat propensius, ut, si quo modo posset, illam infringeret. Sed cum legati quos miserat alios
peterent legatos, promittentes firmissime quod hac vice pacem faceret imperator, missi sunt tres viri egregii, scilicet
Leonardus comes Absari, memorati ducis Vitalis bone memorie filius et Marinus Michael eius consanguineus atque
Phylippus Greco; qui Phylippus postea in ipsa obiit legatione. Quos imperator suscipiens eosque de pace reddens
securos, duos cum eis ad ducem nuncios misit; qui verba dulcia in dolo coram ducem loquentes, de pace iam ab
imperatore promissa nichil fecerunt. Quos ergo dux retro mandavit et aliquos deinceps mittere cessavit. Fecerat enim
pacem firmissimam cum domino Babylonie et cum domino Massamutorum. Et ibant Veneti ad omnes terras securi,
negociationes libere suas exercentes preterquam ad terras Grecorum, quas Veneti propter imminentem imperatoris
werram sepius leserant.
[27.] In illis autem diebus, cum predictus dominus papa Alexander in confiniis Romane urbis sederet, quidam
Magontinus archiepiscopus nomine Christianus, quem, ut supra memoratus Phedericus imperator ad partes Tuscie et
Romagne miserat, Anconam voluit obsidere, ut, cum iam Romagnam, Tusciam et marchiam Anconitanam suo
subiugaret dominio, Anconam quoque Romano subicere imperio niteretur. Eundem papam vexabat, non voluntarie, ut
credo, sed mandatis sui domini satisfaciens. Sed cum Anconitanos juxta desiderium suum offendere non potuisset,
auxilium Venetorum cepit sibi opportunissimum et imperio Romano excogitare. Quapropter nuncios ad ducem misit,
et facta cum eo amicicia, phedus contraxit, ut cum Venetis Anconitanos, intendentes imperii, expugnaret. Oderant
enim Veneti Anconitanos, tum propter inimicitias que inter eos fuerant, cum etiam propter inimicos eorum Grecos,
quos ipsi in odium et contrarietatem Venetiarum suscipiebant. Unde prefatus dux exercitum galearum et aliarum
navium preparari iussit et ad expugnandos Anconitanos ipsum misit anno Domini 1173. Fuit ergo Ancona a
Venetorum exercitu per mare obsessa et tam ab ipsis Venetis quam ab exercitu archiepiscopi Christiani, cancellarii
imperatoris, in circuitu fortiter per aliquod tempus expugnata. Et cum iam viribus et victualiis Anconitani defecissent
nec possent exercitibus resistere et se Venetis libentissime rendere vellent, de quorum fide confidebant non modicum,
quidam Lombardorum, qui pecuniam imperatoris Grecorum acceperant causam imperatoris Romanorum destruere
cupientes et Venetorum victorie invidentes, congregaverunt maximum exercitum et in auxilium Anconitanorum, qui
penes iam exanimes effecti fuerant, festinaverunt. Veneti vero asperitatem hiemis timentes et in portu Ancone diutius
propter hiemem esse non audentes, redierunt ad propria.
[28.] Anno vero illo imperator Phedericus tertio venit in Italiam cum maxima militum et peditum multitudine;
sed Lombardi eum non reciperunt confidentes de societate quam fecerant contra eum, accepta Venetorum pecunia.
Quasdam tamen eorum civitates imperator violenter obtinuit; et procedendo inde quamdam civitatem Alexandriam,
quam Lombardi in odium edificaverant, obsidere cepit et eam ac Lombardos contra se venientes expugnat. Sed
Papienses sponte ad eum redierunt iurantes ei fidelitatem; quod etiam et paulo post Cremonenses fecerunt qui cum de
societate Lombardorum fuissent, mediatores inter ipsos et imperatorem extiterunt. Quanta ergo fecerit contra
Lombardos tempore illo imperator et quam viriliter eos expugnaverit, quantum etiam Lombardi tunc fatigati fuerint
expensis et exercitibus, non est nostre parvitati exponere.
[29.] Anno igitur eodem, qui fuit ab incarnatione Domini 1174 qui fuit convintus captionis Venetorum cum
esset imperator apud civitates predictas et suos expugnaret inimicos, audiens de pace, quam dux cum prefato
Christiano archiepiscopo et sui imperii principe fecerat gavisus est multum. Idem enim archiepiscopus super pacem
ecclesie laborabat et diligentius ducem quoque sepius invitabat, ut ipse super pace ecclesie suum prestaret auxilium et
consilium. Nam et imperator in tantum ducem et Venetos diligere cepit, ut scriberet multoties duci, quod eius arbitrio
et laudationi de pace ecclesie informanda stare vellet libenter. Confidebat quidem de ducis honestate et Venetorum

