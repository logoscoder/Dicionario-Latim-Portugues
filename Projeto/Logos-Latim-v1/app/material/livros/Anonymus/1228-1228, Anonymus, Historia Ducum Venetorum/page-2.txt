rerum copiam hinc inde coadunantes. A Chio autem recedentes Samum, Medolanum, Andrum et alias quam plures
civitates ceperunt. Modonem quoque, civitatem opulentissimam, invaserunt et eam bonis omnibus expoliaverunt. Cum
ergo ad Sclavoniam venissent et quasdam civitates Dalmatie ad Ungaros invenissent conversas, Spalatum et Traurium
et quasdam alias civitates violenter invaserunt et cives earum omnes ad ducis et successorum eius fidelitatem
reduxerunt. Belgradum vero pro eo quod eius cives duci et exercitui temptaverant resistere, rebus ac bonis omnibus
denudaverunt et eam funditus destruxerunt sicut hodie cuique fas est inspicere et Ungaros omnes in fortitudine sua
inde eiecerunt. Iaderam vero cum venissent ad quendam exierunt locum et auri argentique ac rerum copiam civitatum
earum quas contriverant in medium adducentes et partem orphanis, viduis ac pauperibus primo exinde facientes,
cetera iubente duce, inter se diviserunt; et ita ‘Te Deum laudamus’ cantantes, in letitia et gaudio magno redierunt ad
propria. Steterat enim exercitus iste per tres annos, hec et alia multa faciens.
[6.] Et licet predictus imperator contra Venetos non modicum esset comotus propter sui imperii civitates, quas
memoratus exercitus eorum destruxerat et ob hoc Veneti ad terras imperatoris per tres fere annos mercationis causa
minime accessissent, occulte tamen supradicto duci mandavit, ut suos ad eum dirigeret nuncios. Dux ergo, iam senex
et pacis amator, legatos ad imperatorem misit pacemque cum illo fecit firmissimam. Et cum hec et alia dux idem
fecisset, que in Venetorum chronica habentur digesta, plenus dierum, obiit in pace et apud Sanctum Georgium corpus
quiescit humatum.
[7.] Post hunc itaque Petrus Polanus, vir strenuus et sapiens ad ducatus provehitur dignitatem. Qui Venetos
sapienter gubernans et regens, cum omnibus habuit pacem. Fuit autem vir curialis et largus duosque magni nominis
filios habuit; alter quorum Wido comes, alius vero Naymerius comes vocabatur. Tempore enim quo ipse ducatum
gubernabat Venecie, Manuel, prefati Caloiohannis imperatoris filius, imperii Constantinopolitani obtinuit dignitatem.
Nam et Rogerius, primus rex Siculus, Sicilie regnum in diebus illis regebat. Is quidem Rogerius rex, cum predictum
Manuelem imperatorem et Grecos admodum haberet exosos, Romaniam sepius offendebat. Qui eciam magnum fecit
exercitum navium et militum et veniens fortissimum Curfu castrum viriliter cepit posuitque ibi fortissimos viros ad
castrum illud suo nomini semper servandum et recedens inde, Nigropum invasit et Stivis occupavit civitatem et
Corinthum eamque auro et rebus omnibus expolians, ad propria rediit.
[8.] Quod comperiens imperator et Venetorum auxilium oportunissimum suo imperio reputans, suos ad ducem
nuncios protinus misit, rogans obnixius et instancius petens, ut consueta benignitate dux et Veneti suum Romanie
preberent auxilium. Dux vero, legatione imperatoris suscepta, mox ad ipsius peticionem copiosum paravit exercitum,
mandans protinus Venetis, qui causa negociationis in Romania fuerant, ut et ipsi inde ad Venetorum exercitum
quamtocius properarent. Porro rex predictus anno eodem exercitum paraverat et ad offendendam Romaniam eum
miserat. Cum itaque exercitus Venetorum paratus fuisset iamque propositum cepisset iter, dux quoque, qui ad
petitionem imperatoris cum ipso erat iturus, iam usque Caprulas venisset, gravi pressus corporis languore, post paucos
dies concessit nature. Cuius corpus in Venecia reductum apud Sanctum Cyprianum cum patribus in pace positum fuit.
[9.] Successit autem ei Domincus Maurocenus, vir nobilis et mitis, qui ad prefati exercitus custodiam fratrem
filiumque ducis Petri Polani misit. Cum ergo exercitus Venetorum Romaniam fuisset ingressus et ad obsidendum
castrum Curfu, quod predicto regi servabatur,
prospere accessisset iamque ipsius regis exercitus usque
Constantinopolim venisset, una cum exercitu imperatoris pars exercitus Venetorum contra regis exivit exercitum; et
obvians ei apud Maleum venientibus Grecis, qui numero plures fuerant atque fugientibus agressi fuerunt Veneti
inimicos et cum illis fortiter dimicantes XXXX illorum naves ceperunt aliasque plures submerserunt. Ceteras quoque,
que evaserant, usque ad terras regis fuerunt insecuti. His ergo imperator non modicum letus factus et Venetorum
auxilio nunc admodum corroboratus, ad inimicos, qui castrum Curfu de mandato regis servabant, se cum suo convertit
exercitu,dulci prece Venetos rogans, ut cum eo castrum et inimicos suos obsiderent, promittens se multa beneficia eis
et honores plurimos collaturum.
[10.] Veneti autem imperatoris annuentes peticioni et maiorum vestigia, qui semper defensores Romanie
extiterant, sequi volentes, obsederunt castrum ubi scalas facientes ac machinas, inimicos acrititer expugnabant. Erat
enim ibi exercitus copiosus et genus hominum infinitum. Sed Veneti inter ceteras naves bellicas gattos habebant
fortissimos, in quibus scalas faciebant, castrum pernimium expugnantes et inimicos potenter offendentes; fiebat
quidem ibi cedes hominum magna et ab utraque parte multi cadebant. Cum autem obsidio ista diucius perdurasset et ex
fortissimis Venecie viris multi corruissent fuissentque saxa fere omnia Venetorum infecta sanguine, nec ab obsidione
Veneti quomodolibet se averterent, licet maximum Venetorum genus ibi cecidisset, factum est, divina iubente
clementia, quod predictum castrum captum et in imperatoris potestatem fuit redactum. Et cum hec et alia pro
imperatore et Romania Veneti fecissent, ad propria redierunt victores, Deo gratias omnes agentes. Cum ergo propter
hec rex predictus Venetos valde odiret, cepit eos per se et per quos poterat in personis et rebus offendere. Sed cum diu
inter regem et Venetos huiusmodi werra durasset et plurimi hinc inde ducerentur captivi, duxque predictus pacis
quietisque fuisset amator, faciente Deo, qui malis finem imponit ad pacem venerunt uterque. Hac itaque pace facta et
his aliisque sub eodem duce feliciter peractis, que in Venetorum chronica digesta putamus, dux idem predictus obiit in
pace et apud Sanctam Crucem cum patribus iacet.
[11.] Post hunc igitur Vitalis Michael, vir egregius, sapientia et pulcritudine decoratus, ad ducatus Venecie

