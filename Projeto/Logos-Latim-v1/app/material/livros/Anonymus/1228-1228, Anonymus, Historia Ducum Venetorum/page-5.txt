necessarias. Fuerunt enim centum galee de novo edificate et ad omnia parate in quattuor mensiun spacio. Nam, cum in
mense madio parari cepisset exercitus, mense septembris consumato de Venecia egressus est. Prefatus siquidem dux
dominus et capitaneus huius exercitus extitit.
[20.] Cum exercitus iste Venetorum a Venecia egressus fuisset et de Iadera et aliis locis Dalmacie decem galee
obviam ei exissent atque sagitte plurime hinc inde ad servitium exercitus venissent stetissentque omnes in servitio
Venecie cum ipso exercitu. Ragusei, qui ut ceteri domino duci iuramento fidelitatis tenebantur, ei obviam exire
noluerunt immo, quasi insultantes exercitui, de civitate omnes armati exierant. Quapropter irati omnes de exercitu
contra Raguseos exierunt et eos usque ad portas civitatis persequentes, tanta virtute ipso eodem die, cum nona hora
esset civitatem ceperunt expugnare, quod multi ex civibus ceciderunt, ut, muros civitatis occupantes quasdam turres
ceperunt, ducis vexillum desuper ponentes et usque ad noctem civitatem ipsam viriliter debellantes. Cumque altera die
summo mane homines et machine pararentur ad bellum, egrediens Tribunus Michael archiepiscopus Raguseorum de
civitate et clerici ac nobiles viri cum crucibus ad pedes ducis se prostraverunt, veniam sibi et ceteris postulantes et se et
civitatem sine tenore duci reddentes. Dux vero serenus et providus, pietate commotus, de consilio suorum recepit eos.
Et intrantes omnes civitatem laudes duci cantaverunt, fidelitatem omnes a duodecimo anno et supra ei et successoribus
eius iurantes. Insuper eciam peccuniam et vinum cuique galee dederunt et secundum mandatum ducis partem murorum
civitatis destruentes; quandam turrim, que imperatori erat deputata, deiecerunt. Iuraverunt quoque subponere
archiepiscopatum suum patriarchatui Gradensi, domino papa concedente. His itaque gestis, statuit dux vicecomitem ibi
Raynerium Ianne, iuvenem egregium.
[21.] Et recedens inde cum suo exercitu, intravit Romaniam, occupans civitates, insulas et opida et casalia
multa. Et veniens Nigropum occupavit civitatem et expolians eam bonis omnibus, sedit in ea aliquot diebus. Et cum
esset ibi exercitus Grecorum multus nimis, non fuerunt ausi defendere civitatem. Sed ita factum est, quod petentibus
quibusdam viris nobilibus de curia imperatoris, qui cum ipso exercitu aderant duo ad imperatorem legati missi fuerunt,
videlicet magister Pascalis episcopus Equilensis, qui Grecam noverat linguam et in literis Grecis adprime erat
instructus, munus quoque consecrationis ab archiepiscopo Iadratino de mandato patriarce apud Iaderam tunc
susceperat et Manasse Badovarius. Exercitus vero Nigropum relinquens venit Chium et civitatem invasit et totam
insulam atque ibi per totam yemem sedit usque ad sextam Quadragesime septimanam, mandans semper galeas ad
lesionem Romanie civitatum. Porro legati, qui missi fuerant, redierunt ad ducem, dicentes se imperatorem non vidisse,
quemdam tamen imperatoris nuncium secum ducentes. Iam quidem cor imperatoris induratum erat, quia Venetos quos
credebat ad nichilum deduxisse, tanto furore et tanta fortitudine terram sui imperii videbat intrasse. At dux, suscepto
imperatoris nuncio ad ipsius instantiam eosdem nuncios suos et tercium cum eis Phyllippum Grecum ad imperatorem
iterum misit.
[22.] Cum autem hec agerentur, maxima infirmitas cepit de exercitu multos, ita quod intra paucum tempus fere
mille viri mortui sunt. Comunis enim fama apud omnes erat, quod imperator putheos et vina fecerat toxicare.
Quapropter Veneti omnes, relinquentes Chium, venerunt ad insulam que Sancta Panachia dicitur, ubi eciam mors
secuta est eos tollens de exercitu multos. Sed legati predicti redeuntes, se sicut prius fecisse dixerunt. Quidam
imperatoris nuncius cum eis venit qui ostendit quam dure imperator acceperat hec que Veneti fecerant et peciit, ut
iterum dux ad imperatorem nuncios delegaret promittens, quod hac vice reciperet eos imperator. Dux siquidem, pacis
amator, fidem dans verbis nuncii, iterum duos legatos misit, Henricum Dandalum et Phylippum Grecum. Exiens
Sancta Panagia, venit ad insulam Medolini; ibique facto consilio, ad insulam Stalimini voluit ire, ut Pasce festum ibi
celebraret, sed ventorum vi faciente compulsus est ad Skirum insulam venire et ibi Pascha in luctu celebrare et
lamentatione propter homines qui cotidie moriebantur. Cumque clamores populi prefactus dux ferre posset non de
comuni consilio Veneciam rediit, et Raynerium Ianne, quem apud Ragusium dimiserat, secum duxit; qui eciam post
paucum tempus mortuus est.
[23.] Reverso autem in Venecia exercitu, multi ex his qui venerant et qui domi steterant, viri et mulieres, mortui
fuerunt. Cum ergo quidam, qui ducem oderant, scisma cotidie facientes in populo, acclamarent, dicentes: «Traditi
sumus et male ducti et idcirco venit super nos tanta tribulatio», concionem in aulam ducis vocassent contra ducem
cum cultellis et lapidibus nimium furentes. Sapientes quidam qui cum duce aderant, timore percussi, unus post unum a
concione exierunt duce relicto. Dux vero gladiatores super se venire videns, a palatio exiens, venit ad ripam, et per
pontem transiens, ad Sanctum Çachariam fugere cepit et cum ante fores ecclesie venisset, quidam latro nefandissimus
ei fuit obvius, qui sine interrogatione cultello eum peremit et fugit. Sed dux se percussum sentiens, sacerdoti cuidam,
qui ad aperiendas [ianuas] obvius ei exierat, confessus migravit ad Dominum. Hec quidem amici ducis et sanior pars
populi ignorabant. Sed cum auditum est quod factum erat commota est Venetia tota. Hinc inde populus concurrentibus
et «Heu! super tanto ac tali domino!» acclamantibus, et quare hoc acciderat omnino ignorantibus; latro namque
fugerat et se occultaverat. Altera vero die patriarcha et episcopi ac honesti viri et universi convenerunt populi et
ponentes corpus in monumento marmoreo in ecclesia beati Çacharie, ad ecclesiam sancti Marci omnes venerunt et ibi
alterum statuerunt invenire dominum. Non enim sine duce diucius esse poterant.
[24.] De comuni ergo voto et concordia tocius populi electi sunt undecim nobiles viri, qui iuraverunt se
electuros in ducem eum quem scirent sapientiorem et utiliorem ad regimen ducatus, non inspecto precio, odio vel

