1228-1228- Anonymus - Historia Ducum Venetorum
[1.] Cum Deus omnipotens, a quo bona cuncta procedunt, multam gratiam et gloriam Venetis semper contulerit
et honoribus ac diviciis per universum fere orbem eos claros reddiderit honestum duximus et ratione dignum ut ex
pluribus que retro ab annis multis sub ducibus Venecie et per duces, Deo propitio, facta fuisse noscuntur, sicut
relatione eorum qui interfuerunt didicimus et gestarum rerum narrat hystoria ea scire desiderantibus hoc brevi
dictamine pauca saltem lucide exponeremus. Ex his namque que scribimus quedam narrantibus maioribus didicimus,
que eciam hodie in re ipsa cernuntur, quedam vero nostro tempore vidimus conpleta, quedam quoque ex lectione
annalium nobis innotuerunt.
[2.] Tempore itaque illo, quo Alexius Constantinopolitanum regebat imperium, Ordelafus Faletro, vir illustris et
preclarus ingenio, ad ducatus Venecie regimen, licet iuvenis, fuit promotus. Et cum rex Ungarorum Iaderam invasisset
eamque ab eodem imperatore, cui Veneti illam donaverunt, violenter accepisset, Dalmaciam quoque occupasset, nec
voluisset illam aliquatenus relinquere, idem dux maximum fecit exercitum bellicarum navium et fortium virorum ac
militum et ad debellandos Ungaros, qui Iaderam et Dalmaciam invaserant, audacter exivit et per aliquot tempus
fortiter illam expugnans, fugavit Ungaros et civitates omnes in virtute sui exercitus occupavit Iadratinos et Dalmatinos
ad suam successorumque suorum fidelitatem reducens. A quibus postea obsides accepit, quot et quales voluit. Verum
ibidem aliquantulum demorans, exercitum cum gloria remisit ad propria et post paucum tempus apud predictam
civitatem Iadere ab hostibus interfectus fuit. Cuius postea corpus in Venetia translatum, apud sanctum Marcum
constat esse humatum. Reliqua autem ducis Ordelafi facta et bella que gessit et tempus vite ipsius in Venetorum
chronica credimus esse digesta.
[3.] Cui successit Dominicus Michael, vir bellicosus et plenus dierum, qui strages multas de hostibus fecit. Is
vero, cum ducatum sibi creditum feliciter gubernaret et cum omnibus pacem haberet nefanda gens Saracenorum, que
tempore illo civitatem Tyri et Ascalonis adhuc possidebat, quasdam civitates Ierosolimitani regni violenter invaderat
et Iopem civitatem obsidebat et multorum christianorum effuderat sanguinem et plures christiane gentis detinebat
captivos. Cum propter hec et alia ingens tremor ac pavor regem et principes Ierosolimorum invasisset, ad pontificem
qui tunc Romane ecclesie preerat et ad ipsum ducem Venecie nuncios direxerunt supplicantes instancius et petentes et
ecclesie transmarine festinum providerent auxilium. At papa ille, hoc oportunius per Venetos posse fieri reputans, ad
prefatum ducem nuncios destinavit, diligenter illum et populum Venecie ammonens et exortans, ut intuitu fidei
fidelibus Christi succurere festinarent. Dux vero, legatione regis et Ierosolimorum principum intellecta et apostolica
commonitione reverenter suscepta, cum omni devocione crucem cum multis nobilibus suscipiens, ducentas quamtocius
naves inter bellicas et honerarias, que exercitui necessaria portarent fecit parare ad eiusdem eciam ducis robur et vires
augendas. Cum papa predictus vexillum beati Petri sibi misisset, memoratus dux illud reverenter suscepit et paratis
omnibus in nomine Domini iter arripuit.
[4.] Porro, quia tempore illo Veneti, qui defensores Románie semper extiterant, contra imperatorem
Caloiannem, predicti Alexii imperatoris filium comoti fuerant propterea quia imperator ille chrisobulli paginam iuxta
patris predecessorumque statuta eis dare nolebat. Cum venissent cum tam glorioso exercitu apud Curfum, castrum illud
fortissimum fortiter expugnantes obsidere ceperunt. Et quoniam christiani nimium tunc a Saracenis urgebantur, maxime
quia rex et quidam principes iam a Saracenis capti fuerant, predicti Veneti ab obsidione ipsius castri recesserunt,
festinantes in auxilium christianorum. Cum itaque ad partes Ierosolimitani regni prospere accessissent, Iope memorata
civitas ‹obsessa› a multitudine Saracenorum milia navigio veniebant. Cum quibus Veneti invocato de celo auxilio,
quam primum conflixerunt, eosque adiuvante Deo et beato Marco, videntibus Iopensibus christianis et Saracenis, qui
civitatem obsidebant, hoc idem aspicientibus, audacter ceperunt et paganorum sanguinem fuderunt atque universas
illorum naves obtinuerunt. Tota quidem pelagi aqua sanguine Saracenorum erat infecta ita quod magis sanguis quam
aqua videretur. Cum autem ad terram applicuissent fugientes Saracenos ab obsidione una cum Iopensibus christianis
insecutí fuerunt cedem de eis maximam facientes. Inde vero ad fortissimam Tyri civitatem accedentes, eam per aliquod
tempus obsederunt, ubi et galeas in terram extrahi ac de singulis singulas tabulas eici fecerunt. Insuper etiam centum
milia aureorum patriarche Ierosolimitano et principibus atque exercitui Francorum, qui ad eandem venerant
obsidionem mutuaverunt. Civitas enim illa magna erat satis et populosa, terra et mari fortissima et muris ex omni parte
circundata et munita turribus; eratque in ea gens Saracenorum innumerabilis. Hanc itaque Veneti diucius obsidentes et
diversis illam bellorum generibus expugnantes ceperunt eam et bonis omnibus expoliaverunt. Cumque gaudium
magnum super his fieret christianis ita quod et ducem libentissime vellent in regem promovere et ipse eorum
contradiceret voluntati medietatem, immo eciam duas partes Tyri Venetis dare voluerunt. Sed Veneti tertia tantum
parte se contentos esse dicentes, privilegio super hoc a patriarcha et principibus Ierosolimitani regni inde confecto et
iureiurando firmato, cum gaudio et letitia magna redierunt victores.
[5.] Cum autem Rodum venissent et mercatum accepturi pacifice ad cives intrassent, noluerunt eis Rodenses
alimenta precio vel precibus dare, sed eos pocius ut hostes exprobare ceperunt. Unde Veneti ira commoti cucurrerunt
ad arma et, fractis portis civitatis murisque violenter occupatis, civitatem invaserunt et eam auro, argento et rebus
omnibus expoliaverunt. Inde vero venerunt Chium et ceperunt civitatem ipsam sederuntque in ea per totam yemem,

