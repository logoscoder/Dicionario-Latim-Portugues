Haud mora, per campum castris equitatus apertis
Spargitur exultans, nec non rex ipse verendus
Alto vectus equo campum petit, undique lecti
p. 78
Conveniunt equites, set non data copia pugne.
2350 Arcet enim cives rectorum turba ruentes
Et prodire vetat, portas vallumque tueri
Tunc satis esse putans, quoniam fortuna decessit.
Vulgus iners vallum, portas animosa iuventus
Occupat, et cuncti moderantum iussa facessunt.
2355 Tum primam ante aciem ductor sese arduus infert
Vociferans: "Pudeat vallo fossaque teneri
Effrenem populum, qui bella ciere solebat
Et paulo ante sibi regni poscebat honorem!
Quo vigor ille prior, quo tanta superbia cessit?
2360 Nunc date vos equo, si qua est audacia, campo,
Nunc conferte manum, si qua est fiducia, bello!"
Talia voce refert, socii clamore secuntur
Horrisono, multis stipatus milibus urbem
Circuit, explorans aditus per devia clausam.
2365 Ac velut antistes lustranda per atria pompam
Sacrifico comitante choro longo ordine ducit,
Precedunt vexilla crucis sequiturque canora
Turba operi devota pio, sic rex Fredericus
Lustrat equo latam sociis comitantibus urbem.
2370 Spectat ab excelso clausus radiantia vallo
Signa ducum populus cuneosque ad bella paratos.
Et clamore furit, digna atque indigna relatu
Obiciens, medie tutus discrimine fosse,
Quam diffusa novo repleverat unda meatu.
2375 Precipue tamen intendit maledicta minasque
Finitimis Ligurum turbis populisque Latinis,
Qui magis insultant clauso verbisque lacessunt.
Stant pavide in speculis matres, pueri atque puelle,
p. 79
Pulvereamque oculis nubem turmasque secuntur
2380 Menia lustrantes, et votis numina poscunt
Auxilium, terrent imbelles sexus et etas.
Incedunt pariter fulgentes ere caterve
Atque ducum cunei, quos inter ductor amandus
Auratis rutilat longe conspectus in armis,
2385 Ut roseus claro cum surgit Lucifer ortu.
Haud procul a vallo fornix sublimis in agro,
Marmoreis miro constructus scemate saxis,
Contra Romanam stabat ceu machina Portam,
Quem struxisse datur victo sibi Mediolano
2390 Gens quondam Romana, volens per secula famam

