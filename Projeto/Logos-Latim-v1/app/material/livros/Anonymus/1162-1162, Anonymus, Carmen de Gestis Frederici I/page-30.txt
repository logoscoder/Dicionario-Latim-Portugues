Ledere vicinos solito magis. Unde movetur
Rex pius et iustam Fredericus concipit iram,
Mente tenens veterem memori quam ceperat olim.
1330 Quin etiam varia venientes parte querele,
Dant fame vires, augent quoque principis iram.
Nam Gandinensis vitans iurare Iohannes,
Accelerans rapidis ad regem passibus almum
Pergameos queritur contra ius fasque coactos.
1335 Nec pater insignis mala gentis dampna Gerardus
Pergamee celat, cuius querimonia regem
Excitat atque duces; censetur digna ruina
Brixia, ni regis properet decreta subire,
Et nisi restituat populo sua Pergameorum.
1340 Cumani solitas recitant sine fine querelas,
Laudensesque simul; queritur quoque mesta Papia
p. 45

1345

1350

1355

1360

1365

1370

Se gravius duro vexari marte suosque
Compedibus cives arceri carcere vinctos,
Auxiliumque petunt reverendi principis omnes.
At pater egregius miseratus rite querentes
Auxilium placida se spondet voce daturum
Et correcturum culpas et crimina tandem.
Set rursus temptare placet, si Mediolani
Iussa velint cives eius sine fraude subire.
Mox igitur mandat legatos Mediolanum
Precipiens pravo populum desistere bello,
Solvere captivos cohibet quos carcere vinctos,
Et sinere eversas urbes reparare domosque
Cumanos olim victos Laudisque colonos.
Que si non faciet, regalem sentiet iram.
His autem cives acceptis Mediolani
Magnifice verbis extollunt regia iussa,
Que stabili servare fide se velle fatentur,
Dum vetus urbis honos non infringatur eorum,
Quem reges alii dudum servasse sciuntur.
Excusant culpas referentes crimen in hostes.
Nam dicunt bellum se non cepisse profanum,
Set prius offensos tandem certasse coactos.
Velle quidem pacem, nisi longa iniuria mentem
Excitet et belli moveat sine crimine causas.
Grandia legatis tribuunt quoque dona rogantes,
Ut sibi concilient Frederici regis amorem.
Cumque recessissent illi, gens bellica tantis
Indignata minis, populos sua dampna querentes
Persequitur gravius; nec iam contenta tributis
Per loca discurrit sumptis animosius armis,
Urbs ubi Laudensis fuerat Cumeaque quondam,
Et spoliat miseros nullum munimen habentes
Nec contra tantos bello certare valentes.

