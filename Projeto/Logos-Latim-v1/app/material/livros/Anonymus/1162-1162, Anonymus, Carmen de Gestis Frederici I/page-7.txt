265

270

275

280

285

Spemque sui placido vultu promittit amoris.
Tunc illi propriis cupientes parcere villis
Ducunt regales loca per deserta phalanges,
Preter aquas ubi nil poterant reperire cibusque
Prorsus equorum aberat, nec emendi copia turbis
More datur solito; quo principis ira dolore
Exagitata capi tria iussit Mediolani
Mox castella opulenta, Rosate, Trecas, Galeate,
Que cito capta, gravem spoliata dedere ruinam.
Diruit et pontem, per quem transire Ticinum
Mediolanenses populos vexare volentes
Trans flumen positos armati sepe solebant.
Ex qua re graviter turbati Mediolani
Cives magnanimo prave de rege loquuntur
Et cupiunt aliqua, si possint, parte nocere.
Sed iam transierat regalis turba Ticinum
Rexque simul fluvium, qui fines claudit eorum,
Accelerans alias Ligurum mox visere gentes.
Tunc inimicicias Terdona Papiaque grandes
Inter se pariter furiata mente gerebant,
Auxiliumque dabat Terdone Mediolanum.
Quas rex cum vellet concordes reddere, sprevit
Imperium Terdona pium, parente Papia.
Hinc igitur graviter turbatus rex Fredericus,

p. 11

290

295

300

305

310

Quamquam tardari videat, quod mente gerebat,
Scilicet ut Romam peteret caperetque coronam
Et regi nomen sibi iungeret imperiale,
Obsidione tamen iuvat expugnare superbam,
Auxilio fretam Terdonam Mediolani.
Ergo vocat proceres in cetum ac talia fatur:
"Spernimur, heroes, in regno, cernite, nostro;
Regia maiestas contempnitur atque potestas.
Mandatis parere meis urbs parva recusat.
Quid facient urbes magne populique potentes?
Nos equidem parvi mandataque regia pendent,
Ni Terdonenses nostra virtute subacti
Cogantur meritas pro culpa solvere penas.
Illos forte movet nostri fiducia cursus,
Sed quamvis Romam properemus adire volentes,
Terdonam superare vacat. "Sic fatur, ac omnes
Assensu proceres firmant regalia dicta
Consiliumque probant. Hinc rex animatus ad urbem
Excelsam convertit iter, sed menia clausa
Conspicit et densa iuvenum vallata corona.
Cingere tum montem parat et locat obsidionem.
Montis namque iugo modici Terdona sedebat.
Hec ubi cognovit gens audax Mediolani
Indignata prius, quia rex sua munera sprevit,

