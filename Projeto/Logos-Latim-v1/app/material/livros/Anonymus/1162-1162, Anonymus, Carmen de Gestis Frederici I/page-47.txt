2115

2120

2125

2130

2135

Nititur audaci gaudens dare vulnera dextra,
Et licet horrendum metuendi principis ensem
Aspiciat, pugnare tamen pontemque tueri
Perstat atrox, donec proceres post terga frementes
Audit transgressos inopino limite flumen.
Hos ubi conspexit nimio perculsa timore
Vertit terga duci fluvioque immergere pontem
Sero cupit; res quippe ferox non segniter urguet
Hostilique tenet pontem stacione repulsa.
Sternitur infelix acies paulo ante superba
Mente furens spoliisque fugit turbata relictis.
Regius insequitur superato gurgite letus
Miles et in populum victor desevit agrestem.
Nam multi cunctis spoliati rebus et armis
Ducuntur capti manibus post terga ligatis
Et pecorum precio venduntur more recepto.
Pars salit in fluctus cupiensque evadere certe
Occurrit morti; Trecii pars claustra propinqui
Tuta petit, cursu fugiens properanter anhelo.
At victrix spoliis ditatur turba relictis
Vastatoque tenet vetitam sibi Vavire ripam.
Vertitur interea celum noctemque reducit
Oceani condens radios sol pronus in undis.
Tum sapiens positis curari corpora castris
Dux iubet, et dulci recreari membra quiete,
Postera dum surgat tenebris aurora fugatis.
Ipse tamen vigili rem summam mente volutat,

p. 71
Nam gravis incumbens negat illi cura quietem.
2140 Vix erat orta dies procerum mox turba relictis
Castrorum progressa locis regemque secuta
Menia circumdat Trecii, castrisque locatis
Undique per campos parat expugnare supremis
Viribus inclusos muris et turribus hostes.
2145 Continuo trepidam sevus defertur ad urbem
Rumor et in populi passim diffunditur aures
Mediolanensi superato flumine ripa
Teutonicos iam stare duces regemque verendum
Fronteque nonnullos prima cepisse suorum
2150 Ingressum patrie cupientes marte tueri
Et iam dispositis Trecium oppugnare maniplis.
Arma ciet bello gaudens animosa iuventus
Et cupit infestis concurrere protinus hastis.
Turba vetat reverenda patrum consulque ruentes
2155 Arcet et obstrusis iuvenum tenet agmina portis.
At tamen electos equitum iubet ire trecentos,
Explorare aditus, et quid rex ipse pararet.
Accelerant equites iussis parere volentes,
Dumque iter hii peragunt mediisque vagantur in agris,

