Item benefactor noster, id est omnium contrarius hostis, Seodan venit in Benafrum; postquam eorum coeperat
civitatem et postquam omnem devastavit villam et in circuitu eius tamquam rex potens in medio resedit terrae.
Initium siquidem tunc erat quadragesimae sanctae. Eo autem die sanctam dominicam more solito Berthari abbas
suum exortabat divinis praeceptis beatissimum gregem. Cuius vicinitatem cum certo fratres comperissent,
concito gresu ad Sanctum conscenderunt Benedictum. Sequenti die Mercoris nefandus ipsius regis exercitus
secus Sancti Benedicti pervenit monasterium, haud non longe quasi stadia dua. Hoc est, dum vellent Saraceni per
montes descendere Atinen, hic qui eos deducebat descendit cum eis in vallem Rotundam, dehinc in Rapidum.
Cumque in planitiis devenissent, praedari coeperunt. In sancti aecclesiam dum introissent Heliae, parum aliquod
damnum ibidem facientes, per Circlarias in Ortum dominicum, et per Pascarium in Fontanam Lucii, abhinc
Peolem, ibidemque senem ante cancellos interfecerunt, qui eorum fallitus est viam. Cesam Constantii, Olibetum,
Matronolam loca perscrutantes, omnes iumentas et vaccas monasterii auferentes, ad socios in Benafrum iam sero
reversi sunt. Hic finis in his fuit, Deo propellente partibus beati Benedicti tam Seodan regis quamque omnium
satellitum eius.
20. Cronica de monasterio sanctissimi Benedicti.
Diebus Iustiniani orthodoxi imperatoris beatus Benedictus pater, qui monachorum regulam instituit, et prius in
loco qui Sublacu dicitur, qui ab urbe Roma quadraginta milibus adest, et postea in castro Casini, quod Arx
appellatur, et magnae vitae meritis et apostolicis virtutibus fulsit. Cuius vitam, sicut notum est, beatus papa
Gregorius in suis dialogis suavi sermone composuit; ego quoque pro parvitate ingenii mei ad honorem tanti
patris singula eius miracula per singula eius distica elegiaco metro contexui.
In laude sancti Benedicti versus Pauli diaconi.
Ordiar unde tuos, sacer o Benedicte, triumphos,
Virtutum cumulos ordiar unde tuos ?
Et in fine
Sint, precor, apta tibi, celestis tramitis index;
O Benedicte pater, sint, precor, apta tibi.
Et in ultimo:
Perfice cuncta, precor, per eum quem semper amasti;
Dulcis amande pater, perfice cuncta precor.
Ymnus:
Fratres, alacri pectore, venite concentu pari, fruamur
Huius inclitte festivitatis gaudiis.
Hec alibi requirantur suo in loco.
Libet me breviter referre quod beatus papa Gregorius minime in huius sanctissimi Benedicti patris vitam
descripsit.
Denique eum divina ammonitione a Sublacu in hunc, ubi requiescit, locum per quinquaginta ferme milia
adventaret, tres eum corvi, quos alere solitus erat, sunt circumvolitantes

p. 479
secuti. Cui ad omne bivium, usque dum huc veniret, duo angeli in figura iuvenum apparentes ostenderunt ei,
quam viam arripere deberet. In loco autem isto quidam Dei servus tunc habitaculum habebat, ad quem divinitus
ita dictum est:
'His tu parce locis, alter amicus adest'.
Hic autem, hoc est in Casini arcem, perveniens, in magna se semper abstinentia coartavit; sed precipue
quadragesimae tempore inclausus et remotus a mundi strepitu mansit. Haec omnia ex Marci poetae carmine
sumpsi, qui ad eundem venerabilem patrem huc veniens, hos versus in eius laudem composuit:

8

