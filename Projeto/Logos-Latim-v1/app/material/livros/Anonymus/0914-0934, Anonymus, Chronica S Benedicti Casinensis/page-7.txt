16. Interim gladius dominicae indignationis huc illucque discurrens, in deliquentium cervicibus grassabatur.
Nam egressus de vagina sua, omnes terminos per circuitum devastabat. Ille impiissimus atque crudelissimus
latro, 'quem Dominus percutiat gladio oris sui et destruat illustratione adventus sui'! ille pestifer Seodan quodam
tempore egressus a Barim, totam devastabit Capuam, Cantias, Leborem, et suo nequissimo throno posuit in
campo de Neapolim. Nullus omnino praeteribat dies, quod ad quingentos et eo amplius non interficeret homines.
Et hoc pars Dei esse dicebat, ut illud compleretur evangelicum: 'Omnis qui interficit vos arbitratur se obsequium
prestare Deo'. Nam sevus ille tyrannus super cadavera mortuorum sedens, edebat tamquam unus putridus canis.
Tandem quasi e gravi somno evigilantes, sed gravati atque praepediti nimiis miseriis Wandelpert et Maielpotus
gastaldius et Garard comes eum plurimis aliis nobilibus properaverunt Beneventum, ut communi consilio
ulciscerent se de Saracenis. Salubre quidem fuit consilium, sed inutilis ordo. Non uno agmine, non una
eademque intentione per cohortes incedebant, sed divisi ab alterutro inhordinate proficiscebant. Igitur
propinquaverunt secus Saracenos ad Arium; quod hi cernentes, se protinus straverunt in terram. Iamque sol ad
occasum tendebat. Hi vero qui a Benevento venerunt, sicuti fuerant lassi et nimium equidem fatigati sitientesque
valde, continuo in aciem introierunt. Ilico Saraceni subito erecti, ut erant in uno agmine conglobati, repente
irruerunt super eos. Hi vero terga vertentes, fugere coeperunt. Plurimi interempti a gladiis, nonnulli cadentes, in
alterutrum inpingentes, praefocabantur; alii in

p 477
fossatis, sepibus et cavernis terrae, inlesi a gladiis sed prae siti mortui inveniebantur Saraceni autem victores
effecti, coeptum peregerunt iter.
17. Inter Capuam, Teanum necnon Aliphem auditur esse mons quidam, in quo dicitur adesse angelica virtus ad
instar beati Michahelis archangeli in monte Gargano, ita stillari aquam et iugiter effodi criptam et patere
basilicam atque ibidem divina crebro fieri prodigia. Ex ortatum autem Landolfi praesulis Hilari Teanensis
ecclesiae episcopus dedicabit illuc sanctorum altaria, et peramplius extunc fiunt multorum sanitatum signa et
prodigia ad gloriam et laudem nominis Ihesu Christi.
18. Mos etenim est apud monachos utrorumque coenobiorum, videlicet sanctorum Vincentium martiris et beati
confessoris Benedicti, diebus sanctae quadragesimae vicissim sibi rogum exhibere caritatis gratia. Dum hoc
quadam die apud Sanctum Vincentium fratres spiritaliter agerent et illuc de Sancto ob hoc Benedicto fratres
adessent, die Veneris tamquam pernicitatem volucri repente super eos Seodan rex Saracenorum cum suis
satellitibus venit. Monachi vero, quamquam nudi, tamen incolumes ad suum confugerunt castellum. Adest illius
misericordia, qui suis fidelibus ait: Pater meus usque nunc operatur, et ego operor'. 'Ego', inquam, 'vobiscum sum
omnibus diebus'; et: 'Ex obibus meis nemo potest rapere de manu patris mei'; quia 'ubi duo vel tres congregati
fuerint in nomine meo, ibi sum in medio eorum'! Sed neque minus in hoc quam dudum suo fideli concessit
Dominus Benedicto, quia, etsi res tradita fuisset gentibus, animas tamen custodiret. Saraceni vero omne
demolierunt monasterium, confringentes omnia, frumenta et legumina in flumine proicientes. Et dum huc
illucque foderent, plurimum absconsum reppererunt thesaurum, coronas videlicet, ministeria sacra, et quotquot
valuit esse ecclesiasticus honor. Nefandissimus autem Seodan rex in sacris calicibus bibebat et cum turibulis
aureis incensum sibi fieri iubebat. Post diem autem tertium veloci cursu properavit cum suis ministris usque ad
portas Capuane civitatis, plaustra onusta, animalia, homines plurimos capiens; atque eo die rediens, secus
Teanum castrametatus est. Verentes autem beatissimi Benedicti monachi et illius vicinum adventum et suorum
periculum, per Ragenaldum diaconem, ipsius ut mitigari potuissent ferocitatem, prima vice pro pactu contulerunt
ei.
19. Pando Capuanitis gastaldius contra Waiferium principem cum suis hominibus exivit in bellum; mox quidem
ipse prius corruit, dehinc qui fuerunt cum eo, victoriamque adeptus est Waiferius princeps. Per haec tempora
Seodan cum omni suo exercitu per dies quadraginta debellabat Consiam urbem, et nimium obsedit eam tempore
multo; quamque Dominus suo praesidio eripuit, et Seodan cum suis turpiter ab ea recessit. Pandinolfus, Pandonis
dicti filius, Capuana in urbe factus est gastaldius **. Quemque non post multum Landolfus episcopus sua
seclusit ab urbe; et sua cum facultate veniens, habitavit in Sessam. Landolfus autem extitit suis civibus non
solum episcopus, sed et comes et iudex, non solum praesul, verum

p. 478
7

