si quis aliquis cantor super executione huiusmodi officii contra dictum Punctatorem altercaverit, seu puncta sibi
tangentia solvere recusaverit, debet puniri per dictum collegium cantorum, qui altercando contra dictum
officialem totum collegium vituperavit; et si dictus Punctator electus malitiose aliquem cantorem falso
punctaverit, debet puniri tamquam periurus, ut supradictum est de cantore revelante secreta Capellae: qui
Punctator habebit mancias duplices sicut Decanus et Abbas.
Caput XLI.
Quando leguntur constitutiones Capellae.
Dominus Decanus cantorum pro tempore existens in dicta Capella quolibet anno in creatione novi Abbatis et
Punctatoris in pleno capitulo per eum ad huiusmodi effectum congregando, ac etiam [-393-] secunda vel tertia
die, qua dictus novus cantor sua regalia solverit eidem novo cantori, particulariter omnes constitutiones collegii
dictae Capellae legere tenetur, et lectis dictis constitutionibus idem Decanus defert iuramentum eidem novo
cantori, quod ipse novus cantor in manibus dicti Decani praestabit medio iuramento, velle observare omnes
praedictas constitutiones coram eodem, ut praefertur, lectas, et ab ipso novo cantore bene intellectas, praesente
dicto collegio cantorum.
Caput XLII.
De regalibus solvendis particulariter Decano.
Cantor noviter receptus particulariter solvere tenetur Decano dictae Capellae ducatum unum auri in auro de
camera pro uno bireto, et ipse Decanus tenetur adnotare seu scribi facere diem admissionis ac nomen et
cognomen, ac dioecesis praedicti cantoris noviter recepti in libris, ubi admissiones huiusmodi ac nomina et
cognomina aliorum cantorum describuntur, ac eidem novo cantori docere modum seu stilum cantandi lectiones
seu prophetias et antiphonas in dicta Capella: et hoc postquam eidem Decano fecerit debitum suum, ut supra.
Caput XLIII.
De divino officio celebrando in dicta Capella per eosdem cantores et collegium.
Imprimis Clerici campanarii in mane per horam post ultimum sonum campanae Sancti Petri tenentur sonare
campanellam Palatii, et tempore sonitus campanellae praedictae omnes cantores obligati sunt intrare capellam
Sancti Pauli, et primitus ante Deum orare, et facta oratione suis cottis se induere, ac unus sopranorum
hebdomadariorum cantorum incipere secrete Pater noster, et deinde alta voce Domine labia mea aperies et
caetera. Et si tunc aliquis cantorum non interesset in principio officii in capella, videlicet in fine Gloria Patri et
caetera primi psalmi, punctabitur in baioccis tribus.
Caput XLIV.
Qualiter Prima celebranda est in die Dominico.
In Dominico die alta voce legendo celebrari debet officium Primae, et quicumque cantorum non interfuerit
capellae in fine Gloria Patri et caetera primi psalmi, punctabitur in baioccis tribus.
Caput XLV.
Qualiter Prima celebranda in aliis diebus totius anni.
In aliis diebus tam festivis quam ferialibus, demta dominica, officium Primae celebrandum est cantando, et
quicumque cantorum non fuit praesens in capella tempore quo finitur Gloria Patri et caetera primi psalmi, venit
punctandus in quatrinis duobus.
Caput XLVI.
De Tertia.
Officium Tertiae singulis diebus totius anni decantandum est, et si aliquis cantor fuerit absens in fine Gloria Patri
et caetera primi psalmi, punctari debet in quatrinis duobus.
[-394-] Caput XLVII.
De Missa.
Missa celebranda est cantando, ut est consuetum, et quicumque cantor absens extiterit in fine epistolae ipsius
Missae, puncto notabitur in baioccis tribus.
Caput XLVIII.
De sexta tempore Quadragesimae.
Sextae officium singulis diebus totius anni, demtis vigiliis, cantabitur in fine Missae, et cantor absens, ut
praefertur, in fine Gloria Patri et caetera primi psalmi punctabitur in quatrinis duobus.
Caput XLIX.
De Nonis, Vesperis et Completoriis.
Sonatis campanis Sancti Petri hora ordinaria clerici campanarii sonabunt campanam Palatii, et tunc omnes
cantores tenentur esse praesentes in capella, et vestire cottis suis, et hebdomadarii incipere Nonas, et successive
et insimul et Vesperas et Completorium cantando perficere: et quicumque cantorum in fine Gloria Patri et
caetera primi psalmi dicti officii Nonarum ab ipsa capella absens extiterit, puncabitur in quatrinis sex.
Et finito officio Nonae hebdomadarius incipiet cantare Vesperas; et quicumque cantorum non fuit praesens in
fine Gloria Patri et caetera primi psalmi dictarum vesperarum, punctabitur in quatrinis viginti duo cum dimidio.

7

