0741-0829- Anonymus - Annales Regni Francorum
Annales Regni Francorum ab a. 741. usque ad a. 829. pertinentes, quos vir doctissimus b. m. G. H. Pertz, editor
optime de eis meritus, 'Annales Laurissenses Maiores' et 'Einhardi Annales' nuncupaverat, circiter anno 788.
incepti et usque ad eum annum uno tenore scripti, exinde autem quotannis continuati esse videntur.
Auctorum nomina memoriae non sunt prodita, sed consentaneum est eos inter viros regi proximos quaerendos
esse. Primo, qui circa annum 788. scripsit et opus usque ad a. 795. continuavit, subsidio fuerunt Chronici
Fredegarii, qui dicitur, continuationes usque ad a. 768., deinde Annales Ripuarici, e quibus Annales S. Amandi
derivati sunt, fere usque ad a. 772., tum Annalium Petavianorum , qui feruntur, recensio prior usque ad a. 778. et
Annales Murbacenses, qui Annalibus Guelferbytanis, Nazarianis, Alamannicis tamquam fundamento communi
fuerunt, usque ad a. 781., denique Annalium Laureshamensium recensio antiquior, e qua etiam Mosellani, qui
dicuntur, fluxerunt, usque ad a. 785; praeterea Notitia illa de unctione Pippini regis a. 767. a quodam S. Dionysii
monacho conscripta , liber aliqui locorum, quibus dies festi natalis Domini et paschatis celebrati sunt, alia
quaedam ex archivo palatii petita. Longe autem plurima scriptor aut ipse regem comitatus vidit aut ab aliis regis
familiaribus audivit.
Ad a. 788. cum annales perducti essent, exemplar eorum factum est, codex scilicet ille Laureshamensis, quo
nomen Annalium Laurissensium nancti sunt. Verum etiam eam, quae subsequitur, particulam usque ad a. 795. ab
eodem auctore scriptam esse e genere dicendi colligere licet. Sed iam deficit librum ea narrationis abundantia,
qua auctorem iis, quae narrat, ipsum interfuisse indicari solet; propterea iam circiter ab a. 788. in comitatu regis
esse desiisse et tandem opus suum a. 795. alii continuandum commisisse videtur. Id quidem persuasum habeo,
eum, qui tunc annales regni continuandos suscepit, neminem fuisse nisi Einhardum, quo constat vix quemquam
exstitisse regi familiariorem. Ab eo tempore multi annalium scriptores ex his hauserunt: primus auctor annalium
quorundam Bawaricorum, fortasse Salisburgensium (-796), e quibus cum Iuvavenses Maiores et Minores, qui
dicuntur, et S.
Emmerammi Maiores tum Maximiniani et Xantenses derivati sunt, deinde continuatores Annalium
Petavianorum (-796) et Laureshamensium, i. e. auctores Annalium Mosellanorum (-797) et Laureshamensium (798 aut 799). aliquanto post (c. a. 805.) etiam auctor illius chronici, cuius magnae partes cum in fragmentis
codicum tum in Annalibus Mettensibus, Chronico Anianensi, aliis servatae sunt, postea scriptor Annalium S.
Amandi (-808), primus auctor Lobiensium (-810) continuatorque eorum, quos modo dixi, Salisburgensium (811).
Mortuo imperatore Karolo annalium compositio ea re paulisper intermissa videtur esse, quod Einhardus tum in
vita illius describenda otium suum consumpsit. Dum imperfecti iacent, alterum exemplum eorum scriptum est,
ex quo codices classis B pendent. Confecto autem illo negotio Einhardus ad annales videtur revertisse, quoniam
inter eam, quae sequitur, partem eamque, quae antecedit, nulla est elocutionis differentia. Neque tamen usque ad
finem omnia ab eodem Einhardo scripta esse veri simile est, ac dubito, an in a. 820. ante verba Hoc anno propter
iuges pluvias divisio facienda, reliqua autem pars alii auctori tribuenda sit. Intra annos 813. et 829. annales in
Einhardi Vita Karoli et in ultima Annalium Laureshamensium continuatione, quae in Chronicon Moissiacense
transiit (804-818), exscripti sunt, item in Annalibus Sithiensibus, qui feruntur, fortasse ab Einhardo in usum
monachorum Blandiniensium compositis (- 823).
Post natalem Domini a. 829. finis annalium factus est. Quamquam enim postea continuatio adiecta est, Annalium
scilicet Bertinianorum, qui dicuntur, sive Regni Francorum Occidentalis pars prima (- 837), tamen ea, quoniam
non eidem codici autographo adiuncta est, ab hoc opere separari solet. Ipso anno 830. duo exempla annalium
regiorum scripta esse videntur (archetypa classium C et D), alterum (C), cui Annales Bertiniani adiuncti sunt,
alterum (D), ut videtur, quod pro codice autographo iam per quadraginta annos manibus trito substitueretur.
Illius etiam antea, quam continuaretur, exemplum factum (Cx), ex hoc Einhardus exemplar, quo ad Annales
Fuldenses, qui feruntur, sive Seligenstadenses componendos uteretur, ab a. 771. sibi describendum videtur
curavisse (Dx).
Hunc librum (D), quem autographi loco in palatio servatum esse opinor, etiam is praesto habuit, a quo paulo post
(circiter septimo aut octavo saeculi noni lustro) Annales Regni Francorum ab initio retractati sunt. Causa
retractandi ea videtur fuisse, quod annalium veterum dicendi genus parum politum atque adeo barbarum viris
doctis eius temporis Alcvini aliorumque opera in lingua Latina bene eruditis minus probabatur. Propterea annales
retractati (E) - Annales Einhardi, qui dicuntur - vel ab eo - loco magis magisque cum integris congruunt, a quo
Einhardus horum auctor videtur esse, circiter ab a. 801. vero nihil nisi exemplar eorum sunt. At auctori minime
satis fuit elocutionem mendis purgare ac tamquam lima polire, sed narrationem passim locutionibus ex operibus
1

