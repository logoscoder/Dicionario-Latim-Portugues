dispositiones abundanter habent et minorum sacras proprietates, ultimae vero majorum
superpositas universitates non habent, particulariter in eas primo apparentibus illuminationibus,
per primas proportionaliter eis distributis.
24

CAPITULUM XII. Quare secundum homines Ierarchae angeli vocentur.

Quaeritur autem et hoc intelligibilium eloquiorum studiose intuentibus: si enim participantia
excelsiorum universitatum non sunt ultima, ob quam causam secundum nos summus sacerdos
angelus Domini omnipotentis ab eloquiis nominatur? Est autem non contraria ratio, ut aestimo, ante
definitis. Dicimus enim, quia universali et superposita majorum ornatuum virtute relinquuntur
ultima. Media enim et proportionali participant juxta unam simul cunctorum et conjunctivam
societatem: quale est, sanctorum Cherubim ordo participat sapientia et scientia altiori; sub ipsos
autem essentiarum dispositiones participant quidem et ipsae sapientia et scientia, particulari
tamen ad illos et subjecta. Et quidem omnino in participatione sapientiae esse, et scientiae,
commune est omnibus deiformibus intellectualibus: attente autem, et primo, aut secundo, aut infra,
nequaquam commune, sed sicut unicuique ante propria definitur analogia. Hoc autem et de
omnibus divinis mentibus non fortassis quis errans definiet. Etenim sicut primi abundanter habent
minorum sanctas pulchrasque proprietates, sic habent ultimi eas priorum, non tamen similiter, sed
infra. Nihil ergo, ut aestimo, inordinatum, si et secundum nos summum sacerdotem angelum
theologia vocat, juxta virtutem propriam participantem angelorum hypofetica proprietate, et ad
manifestativam eorum similitudinem, quantum possibile hominibus, extentum. Invenies autem,
quia et deos theologia vocat et caelestes et supernas essentias, et apud nos amicissimos Dei et
mirabiles viros, et quidem divina obscuritate superessentialiter simul omnibus et remota et
supercollocata, et nullo ab ea eorum, quae sunt, simili nominari proprie et omnino valente.
Veruntamen quaecunque et intellectualium et rationalium ad unitatem ejus qualiscunque virtus
universaliter convertitur, et ad divinas ipsius illuminationes, quantum possibile, incessabiliter
extenditur, secundum virtutem, si justum dicere, divina imitatione, et divina univocatione digna
facta est.
25

CAPITULUM XIII. Quare a Seraphim dicatur purgatus fuisse propheta Isaias.

Age, et hoc secundum virtutem inspiciamus, utquid a theologis Seraphim missus fuisse dicatur.
Etenim exponeret quisquam, quia non suppositorum quis angelorum, sed unus quidam maximis
essentiis innumeris purgat sacerdotem. Quidam ergo aiunt, quia juxta jam ante redditam
cunctorum intellectuum societatis definitionem, non unam circa Deum primarum mentium nominat
eloquium in theologi purgationem venisse; quendam vero praestantium nobis angelorum,
sanctificantem prophetae purgationem, Seraphim aequivocatione vocatum fuisse propter igneam et
caelestem dictorum ablationem peccatorum, et purgati in divinam obedientiam resuscitationem. Et
eloquium unum ex Seraphim simpliciter dixisse aiunt, non circa Deum collocatarum, sed nobis
praestantium purgativarum virtutum. Alter autem non nimis inconvenientem quandam praestitit
mihi apologiam super hujusmodi statu. Ait enim, quia propriam purgativam sacrificationem magnus
ille, qui tunc erat, visionem formans angelus in docendum divina theologum, in Deum et post Deum
in praeoperatricem Ierarchiam reposuit. Et numquid igitur haec ratio verax est? Ait enim qui hoc
dixit: Quomodo divina virtus in omnia veniens implet, et per omnia immensuraliter pervenit, et
omnibus iterum est invisibilis, non solum quasi ab omnibus superessentialiter remota, sed et quasi
occulte in omnia permittens providas suas operationes, sed tamen et omnibus intellectualibus
proportionaliter superlucet, et propriam illuminationem ingerens pretiosissimis essentiis, per eas
quasi primas in submunitas se bene ornate distribuit, secundum uniuscujusque dispositionis
contemplativam commensurationem. Quam ut apertius dicam, et per propria exempla, etsi
deficientia Deo omnibus remoto, veruntamen nobis manifestiora: solaris radii distributiones in
primam materiam bene distributae, implent omnium lucidiorem, et per eam manifestius proprios
declarant splendores; accedens vero crassioribus materiis, obscuriorem habet distributivam
superapparitionem, ex illuminandarum materiarum ad illuminationis distributivum habitum
inopportunitate, et paulo post ex hoc ad perfecte fere indistributum coartatur. Iterum ignis caliditas
magis seipsam distribuit in capaciora, et ad similitudinem suam bene convenientia et bene ducta:
ad vero reformationibus contrarias essentias ipsa nullum absconso primitivae operationis vestigium
manifestat. Et hoc eo amplius, quia his, quae non sunt cognata, per opportuna sibi habentia
admittitur primum, utpote ignita faciens ab igneis facile mobilia, et per haec aut aquam, aut
alterum quid non facile ignescentium proportionaliter caleficans. Juxta hanc igitur naturalis
ordinationis rationem, supernaturalis ipsa omnis boni ornatus visibilis et invisibilis taxiarchiae,
congruae dilucidationis claritatem primo apparentem, ut in copiosissimis effusionibus
excellentissimis manifestat essentiis: et per eas, quae post sunt essentiae, divino participant radio.
Hae enim primae cognoscentes Deum, et divinam supereminenter desiderantes virtutem, et
praeoperatrices fieri, quantum possibile, Deo simili virtute et actione dignae effectae sunt, et post
se essentias ipsae ad similem virtutem, ut virtus, deiformiter extendunt, copiose ipsis tradentes ex
superveniente in eas claritate, et illae iterum subjectis: et per singulas prima ei, quae est post eam,
tradit. Ipsa aqua nonne et in omnes proportionaliter pervenit? Est ergo simul cunctis illuminatis

15

