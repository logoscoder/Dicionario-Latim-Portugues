principium illuminandi Deus quidem natura et vere et proprie, ut luminis essentia, et ipsius esse et
videre causalis. Hoc deiformiter et Deo simile permanet, superposita ei post se unaquaeque divina
lumina per se in illam transvehere. Ergo excellentissimam caelestium animorum dispositionem
simul omnium reliquarum essentiae, secundum quod consequens est, post Deum principium
mirantur omnis sacrae et divinae scientiae, et divinae imitationis, tanquam per illas in omnes et nos
divina illuminatione distributa. Propter quod et omnem sacram et Deo similem operationem in
Deum quidem quasi causalem referunt: deinde primos deiformes intellectus, tanquam primos
operatores divinorum et magistros. Non ergo prima sanctorum angelorum dispositio magis simul
omnibus habet igneam proprietatem, et effusam divinae sapientiae traditionem, et mysticam
excelsissimam divinarum illuminationum scientiae, et sessivam proprietatem gestantem, divinam
susceptionem significantem? Ipsae vero suppositarum dispositiones essentiarum, ignea, sapiente,
sciente, Dei susceptoria virtute participant quidem infra, et ad primas aspicientes, et per eas ut
imitatione divina praeoperative digne factas in deiformitatis possibile reductae. Dictas ergo sanctas
proprietates, quarum participatio per primas post eas subsistentes fiunt, ipsis illis post Deum
tanquam Ierarchiis reponunt. Ait ergo haec dicens, visionem ab illo susceptam fuisse theologo per
unum imperantium nobis sanctorum et beatorum angelorum, et ante illuminativam ipsius
manuductionem in illam sanctam contemplationem reposuisse. Et sedere vidit excelsissimas
essentias, quantum in symbolis dicendum, post Deum, et circa Deum collocatas, superprincipalem
summitatem in medio superfirmatarum virtutum supercollocatam. Didicit ergo visionibus ipse
theologus, quia juxta omnem superessentialem supereminentiam incomparabiliter supercollocatum
est divinum simul omni visibili invisibilique virtute; atqui, quia omnium est remotissimorum, ut
universale, neque primis eorum, quae sunt, essentiis simile. Adhuc et omnium ipsum principium et
causam substantificam esse, et eorum, quae sunt, secreta singularitate immutabile fundamentum,
ex quo et esse, et bene esse, etiam ipsis summe munitis est virtutibus. Deinde easdem
sanctissimorum Seraphim edoctus est deiformes virtutes, sacra quidem ipsorum cognominatione,
quod est ignitum, de quo paulo post nos dicemus, quantum nobis possibile, subintroducere in
deiforme ignitae virtutis anagogas. Alarum vero expansa sacra formatione in divinum, in primis, in
mediis, in ultimis intellectibus absolutam et altissimam extensionem. Sed et eorum multificum et
multiforme videns intellectualis theologus, et alis distingui eam subtus pedes, et eam subtus facies
visionem, et eum in mediis alis semper motum, ad invisibilem eorum, quae visa sunt, ab ipsa
reductus est scientiam, manifestata ei altissimorum intellectuum multivia et multivida virtute: et
eorum sacra formidine, quam habent supermundane in altiorum et graviorum superbam et
audacem et impossibilem scrutationem: et in commensuratione Deum imitantium actionum
incessabile et altivolum semper motionis. Sed et illam divinam et multum preciosam hymnodiam
eruditus est, formante visionem angelo secundum virtutem ipsi theologo, et tradente propriam
sacram scientiam. Docuit ergo eum et hoc, quia purgatio est quantumcunque purgatis ipsa divinae
claritatis incognitae, quantum possibile, participatio. Haec autem ex ipsius divinitatis remotis
causis, qua omnes sacros intellectus superessentialiter occultatione perficiens, altissimis circa se
virtutibus manifestior quomodo est, et magis semetipsam manifestat et distribuit. Deinde ex
secundis aut novissimis, aut nostris intellectualibus virtutibus, quantum ab ipsa unaquaeque
secundum deiforme extitit, sic manifestam suam illuminationem conducit ad propriae occultationis
laudandum ignotum. Lucet autem per singula secundis per prima, et si oportet breviter dicere,
primo ex occulto ad manifestum ducitur per primas virtutes. Hoc ergo theologus didicit ex lucem
ducente eum angelo, hoc est, purgationem et omnes divinas operationes per primas essentias
relucentes in omnes reliquas distribui secundum uniuscujusque ad deificas participationes
analogiam. Propter quod et ignite purgativam proprietatem ipsis Seraphim consequenter post
Deum reposuit. Nihil ergo inordinatum, si purgare dicitur theologum Seraphim. Sic enim Deus
purgat omnes, quorum totius purgationis est causa. Magis autem, proxime enim utemur exemplo,
sicut secundum nos summus sacerdos per suos ministros aut sacerdotes purgans aut illuminans,
ipse dicitur purgare et illuminare, per ipsum purgatis ordinibus, per se in ipsum reponentibus
proprias sacras operationes: sic et propriam purgativam scientiam et virtutem ipse purgationem
theologi perficiens angelus, in Deum quidem veluti causalem, deinde in ipsum Seraphim, tanquam
primo agentem summum sacerdotem, reponit; veluti fortassis quis dixerit, cum angelica reverentia
purgatum edocens, quia in te ante me perficiendae purgationis principium quidem est excelsum, et
essentia, et Creator, et causalis, primasque essentias ad esse adducens, et circa se collocatione
continens, et observans inconversibiles et casu carentes, et seipsum movens in primas propriarum
providarum operationum participationes. Hoc enim haec me docens ait ipsius Seraphim
manifestare missionem. Summus autem sacerdos et post Deum dux, ipse praestantium
essentiarum ornatus, a quo ego purgare deiformiter eruditus sum, ipse igitur est per me te
purgans, per quem proprias providas actiones ex occulto et in nos produxit ipsa totius causa et
opifex purgationis. Haec quidem ille docuit me, tibi autem ego trado. Tua autem concesserim
intellectuali et discretiva scientia, aut alteram partem dictarum causarum absolvi dubitatione, et
eandem honorare ante alteram, tanquam consequens et rationabile et aeque verum habentem; aut
a te ipso, quod vere veri vicinius, invenire, aut ab altero discere, Deo videlicet dante, et prius
recipientibus angelis, et angelorum amicis nobis revelare per ejus magis amabilem
contemplationem.

16

