redarguerit elocutionis, attendat, non me tantum, sed et se ipsum nihil posse plus accipere, quam
quod ipse distribuit, qui dividit singulis propria, prout vult. Sin vero obscuram minusque apertam
praedictae interpretationis seriem judicaverit, videat, me interpretem hujus operis esse, non
expositorem. Ubi valde pertimesco, ne forte culpam infidi interpretis incurram. At si aut superflua
quaedam superadjecta esse, aut de integritate graecae constructionis quaedam deesse arbitratus
fuerit, recurrat ad codicem graecum, unde ego interpretatus sum; ibi fortassis inveniet, itane est
necne. Hoc tamen mihi idoneum fore arbitratus sum, omissis aliorum conjecturis illius solius arbitrio
succumbere, cui oportet me obtemperare. Sanctus ergo Dionysius, ut praediximus, Areopagita, ex
vico videlicet Martis denominatus—Ares namque a Graecis bellum vocatur—primis juventutis suae
floribus academiae studiis eruditus, deinde divino atque ineffabili miraculo solaris eclipseos, quae
facta est confixo Domino nostro Jesu Christo crucis patibulo, commotus—ipse siquidem, ut in
quadam suarum epistolarum commemorat, dum esset juxta Heliopolim cum Polycarpo episcopo
ceterisque, qui tunc aderant, divina procurante providentia mirabilem in modum conspexerat
lunam soli subeuntem, ac per hoc solem defecisse—moxque sanctissimum virum, apostolorum
discipulum, Ierotheum videlicet episcopum, secutus, cujus in tertio hujus operis libro memoriam
facit, eundemque magistrum suum venerabilem nominat, ceterisque tunc temporis coepiscopis
post apostolos in theologia praeferre non dubitat, cum quo multisque aliis sanctis in unum
convenientibus Christum post resurrectionem corporaliter est contemplatus, aderantque ibi, ut ipse
ait, Jacobus, frater Domini, et Petrus, vertex apostolorum—talibus ac tantis admonitus,
divinarumque Scripturarum mysteriis illuminatus, scripsit hos libros, hortante ac postulante sancto
Timotheo, aliisque, quorum nomina in processu hujus operis saepissime declarat, doctrinamque
breviter insinuat. Sed praesentis operis intentionem breviter intimare necessarium duximus, quo
facilius lector studiosus ingrediatur. Primus itaque liber, qui inscribitur de caelesti Ierarchia, quod
nos, non verbum, sed sensum exprimentes, possumus latine dicere de caelesti pontificatu, seu de
summo sacerdotio, novem caelestium virtutum dispositiones enumerat, ordinat, segregat,
conjungit, earumque sanctis theologis divinitus manifestatas symbolicas, hoc est significativas vel
mysticas imaginationes luculenter exponit. Ordinat quidem in superiores et medias et ultimas,
segregat vero in ternas ter Ierarchias, conjungit primas ultimis et ultimas primis per medias,
mirabili extremitatum et medietatum ratione coadunans. Dissimilium quoque formarum
descriptiones in propheticis visionibus plus quam similium caelestes substantias expressius
insinuari confirmat, nullamque visibilium seu invisibilium naturarum ab initio intellectualis creaturae
usque ad extremum terrenumque vermiculum nominari, ex qua divina theologia quandam
similitudinem ad significandam omnium rerum causam, Deum videlicet, non introducat, et cetera.
Secundus vero, cui est inscriptio de Ecclesiastica Ierarchia, humanae naturae, Salvatoris nostri
sanguine redemptae, unitatem denuntiat, ad similitudinem videlicet caelestis sacerdotii, quantum
possibile est mortalibus, ad hoc ordinatam. Cujus summus pontifex est ipse, qui eam sibi per
gratiam suam coaptavit, qui etiam totius Ierarchiae, caelestium quidem et terrestrium, principium
est et medium et finis, ad quem omnia referuntur. Haec itaque nostra Ierarchia instar caelestis
tripartita est, in tres scilicet Ierarchias. Quarum prima temporali quidem ordine, ultima vero
dignitate legale est sacerdotium, quod in variis valdeque obscuris symbolis per legislatorem
Moysea plane carnali adhuc populo, literaeque, non spiritui servienti distributum est. Cujus
maximus character erat tabernaculum illud in Arabico monte figurate monstratum. Secunda vero,
quae et media, sacerdotium, quod nunc est, Ecclesiam dico Novi Testamenti, sub gratia quidem
constitutam, partim symbolis visibilium sacramentorum dispositam, partim vero veritatis
contemplatione perfectam. Et est finis praeteritae primae, initium vero futurae Ierarchiae, quae est
tertia, nunc ex parte inchoata in primitiis contemplationis, perficienda vero post gloriam futurae
resurrectionis, quando visibilium sacramentorum velaminibus sublatis ipsam veritatem perspicua
claritate contemplabimur. Ideoque praesens ecclesiastica Ierarchia, ut diximus, media est inter
legalem praeteritam et caelestem futuram, quoniam non solum aeternarum rerum symbola peragit
et visibiliter considerat, ut legalis praeterita, sed et spiritualem eorum intelligentiam investigare
invenireque non cessat, ut caelestis futura, et cetera. Tertius dehinc continet divinarum
nominationum virtutes, ideoque de divinis Nominibus vocitatur. In eo secretissima subtilissimaque
reserantur mysteria de unitate et trinitate divinae essentiae, hoc est, quae nomina discretam, quae
unitam insinuent Deitatem, quae per se incarnato Filio conveniant, quae sit unius solius omnium
causae in primordiales causas prima processio, ac per eas iterum a summo usque deorsum
multiplex theophania, in genera quidem, in species numerosque visibilium et invisibilium
naturarum. Ubi supernaturali contemplatione docere perspicitur, similia esse et appropinquare Deo
ea, quae non sunt, quam quae sunt, non tamen privatione substantiae, sed superexcellentia
naturae; quid distet inter causas; et causativas malum nihil esse, neque in rerum natura subsistere,
neque substantiae neque virtuti neque operationi nocere; ea quoque, quae per privationem de Deo
dicuntur, per excellentiam in ipso intelligenda esse. Quartus de mystica theologia, qui, quantum
ceteris est coartior in sermonibus, tantum largior in sensibus. Unde et in duas maximas logicae
disciplinae dividitur partes, cataphaticam plane et apophaticam, id est, in esse et non esse. Ubi
analyticae artis regulis utitur, et nos praeclarissime commonet, per privationem omnium, quae dici
seu intelligi possunt, oportere ad veritatem, quae est causa omnium, quae ab ea et per eam et in
ea et ad eam creata sunt, per excellentiam essentiae recurrere.

4

