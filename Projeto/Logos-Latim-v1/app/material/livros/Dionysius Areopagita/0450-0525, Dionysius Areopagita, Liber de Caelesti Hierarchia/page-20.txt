revenerare. Si autem et quae sunt secreta Dei intellectualibus et invisibilibus scientiis honorificabis,
imparticipata quidem haec et incontaminata ab imperfectis conservans, sacris autem solis,
sacrorum cum sacra illuminatione, sancta et pulchre communicans. Sic enim, ut theologia Deum
laudantibus nobis tradidit, et ipse Jesus divinissimus animus et superessentialis, omnis Ierarchiae et
sanctificationis et deificationis principium et essentia et divinissima virtus, beatis et nostrum
melioribus essentiis significantius simul et intellectualius illucet, et eas ad proprium lumen
assimulat secundum virtutem, nostrasque ad se extentatas, et nos extendente bono amore
complicat multas alteritates, et in uniformem et divinam consummans vitam, habitum et actionem,
sanctam et pulchram donat divinae sacerdotalitatis virtutem. Deinde in sanctam venientes divini
sacerdotii operationem, propius quidem nos efficimur super nos essentiarum secundum virtutem
similitudini manentis et immutabilis earum sacrae collocationis, et hac ad beatam Jesu et divinam
claritatem respicientes, et quaecunque videre possibile, explorantes sacre et speculationibus
scientiae illuminati, mysticam disciplinam consecrati et consecrantes, luciformes et deifici, perfecti
et perfectiores fieri poterimus. Quaedam igitur Angelorum est et Archangelorum Ierarchia, et
supermundalium Principum, et Potestatum, et Virtutum, Dominationumque, et divinorum
Thronorum, aut aequipotentum Thronis essentiarum, quas theologia attente et semper circa Deum
esse et post Deum tradit, Cherubim eas Hebraeorum voce et Seraphim nominans: ornatuum eorum
et Ierarchiarum sanctos ordines et divisiones consequens invenies in eis nostram, non condigne
quidem, ut possibile autem, et ut theologia sacratissimis Scripturis subintroduxit, juxta eas
Ierarchiam laudantibus. Tantum tamen dicere necessarium, quomodo et illa et omnis nunc laudans
supra nos Ierarchia unam habet et eandem per omnem Ierarchicam actionem virtutem, ipsumque
summum sacerdotem, quomodo juxta eum essentia et analogia et ordo habet perfici secundum
divina, et deificari, et subjectis tradere secundum dignitatem unicuique, facta ei divinitus sacra
deificatione. Ipsosque subditos sequi quidem meliores, extendere vero minores in ea quae ante
sunt. Quosdam autem et praeesse, et, quantum possibile, alios ducere, et per hanc divinam et
ierarchicam harmoniam vere subsistente bono et sapienti et optimo participare unumquodque
quaeque virtutes. Sed ipsae quidem super nos essentiae et ordinationes, quarum jam memoriam
sacram fecimus, et incorporales sunt et invisibiles, et supermundana est secundum ipsas Ierarchia:
eam vero secundum nos videmus proportionaliter nobis ipsis sensibilium symbolorum varietate
multiplicatam, ex quibus ierarchice in uniformem theosin in commensura, quae secundum nos est,
reducimur, Deumque et divinam virtutem. Ipsae quidem, ut intellectus, intelligunt juxta quod eis fas
est: nos vero sensibilibus imaginibus in divinas, quantum possibile est, reducimur contemplationes.
Vereque dicendum, unum quidem est, cujus omnes uniformes appetunt, participant vero non
uniformiter eodem et uno ente, sed sicut unicuique divina juga distribuunt juxta dignitates partem.
Sed haec quidem nobis in ea, quae est de visibilibus et sensibilibus, actione multo latius dicenda
sunt. Nunc vero nostram Ierarchiam, principiumque ejus et essentiam, quantum possibile est,
dicere tentabo, omnium Ierarchiarum principium et consummationem Jesum invocans. Est quidem
Ierarchia omnis, secundum honorabile nostrae sacrae traditionis, omnis subjectorum sacrorum
ratio, aut universalissima hujus fortassis Ierarchiae, aut hujus sacrorum consummatio. Nostra igitur
Ierarchia dicitur et est continens omnium, quae juxta eam sunt, sacrorum actio: secundum quam
divinus Ierarches perfectus omnium habebit, quae secundum ipsum sunt, sacratissimorum
participationem, utpote Ierarcha cognominatus. Sicut enim Ierarchiam qui dicit, omnium simul
comprehensam dicit sacrorum dispositionem: sic Ierarchen dicens, declarat mirabilem et divinum
virum, omnis sacrae eruditum scientiae, in quo pure sua Ierarchia omnis perficitur et cognoscitur.
Hujus principium Ierarchiae, fons vitae, essentia bonitatis, una existentium causa Trinitas, ex qua et
esse et bene esse subsistentibus per bonitatem. Hac omnium summitate divinissima principali
beatitudine, trina unica, vere existente, secundum nobis incomprehensibile, huic desiderabilissima
voluntas quidem est rationalis salus et secundum nos et super nos essentiarum. Haec autem non
aliter fieri potest, nisi deificatis salvatis. Deificatio autem est ad Deum, quantum possibile, et
similitudo et unitas. Omni autem hoc commune Ierarchiae summum, ad Deum et divina attenta
dilectio, divinitus atque potenter sacrificata, et ab eorum contrariis perfecta et inconversibilis
reversio, cognitio eorum, quae sunt, quae ea, quae sunt, est, intellectualis veritatis et visio et
scientia, uniformis consummationis divina participatio, ipsius unius, quantum possibile,
contemplationis refectio, nutriens invisibiliter et deificans omnem in se extentum. Dicamus itaque,
quomodo divina beatitudo, natura divinitas, principium deificationis, ex quo deificari deificatis
bonitate divina Ierarchiam in salute et unitate omnium et rationalium et intellectualium
essentiarum donavit. Et supermundanis quidem et beatis quietibus immaterialius et intellectualius.
Non enim extrinsecus eas Deus in divina moveret, invisibiliter autem et intrinsecus illuminatas eam
in se puram et immaterialem divinissimam voluntatem. Nobis autem, quod illis et uniformiter et
connexim donatur, ex Deo traditis eloquiis, quantum nobis possibile, in varietate et multitudine
separabilium symbolorum donatum est. Essentia enim nostrae Ierarchiae est Deo tradita eloquia.
Sanctissima autem eloquia haec dicimus, quaecunque a divinis nostris sacre perfectoribus in
agiographis nobis et theologicis donata sunt deltis. Atqui et quaecunque ab ipsis sacris viris
immaterialiori doctrina et minore quomodo jam caelesti Ierarchia, ex intellectu in intellectum per
medium verbum corporale quidem, immaterialius vero tamen extra scripturam duces nostri eruditi
sunt. Neque haec divini summi sacerdotes in sacrificii commune, non velatis invisibilibus, sed in

20

