ordinatas illuminationes in primas, et medias, et ultimas sacras actiones et ordinationes, in
discretionibus ierarchicis ordinatae sunt, manifestantes, ut diximus, in seipsis divinarum
operationum ordinatum et inconfusum. Quoniam enim thearchia, in quibuscunque inest, animos
purgat primum, deinde illuminat, et illuminatos consummat ad deiformem perfectionem: merito
pontificalis divinarum imaginum in discretas seipsam alternat ordinationes et virtutes, operose
ostendens thearchicas operationes in sanctissimis et inconfusis ordinibus ponderate et inconfuse
statutas. Sed quoniam sanctificas ordinationes et participationes virtutesque earum et operationes
diximus, quantum nobis possibile est, et sacratissimas earum, quantum potentes sumus,
inspiciemus consummationes.
Mysterium sacerdotalium consummationum.
Summus quidem sacerdos ad ierarchicam consummationem accedens, utroque pede inclinans
ante conspectum divini altaris, super caput habet Deo tradita eloquia, et ierarchicam manum, et
hoc modo a perficiente eum summo sacerdote sanctissimis invocationibus consummatur. Sacerdos
autem utroque pede inclinans in conspectu divini altaris, super caput habet ierarchicam dextram, et
hoc modo a perficiente eum summo sacerdote sacrificis invocationibus sanctificatur. Minister vero
uno pede inclinans in conspectu altaris, super caput habet perficientis eum summi sacerdotis
dextram, perficiendus ab ipso ministrantium consummativis invocationibus. Unicuique autem
eorum cruciforme signatur a perficiente summo sacerdote signaculum, et per unumquemque
recitatio fit sacra, et consummativa salutatio, salutante omni divino praesente viro, et
consummante summo sacerdote ad aliquid dictarum divinarum ordinationum consummatum.
Theoria.
Communia quidem sunt summis sacerdotibus, et sacerdotibus, et ministris, in sacerdotalibus
eorum consummationibus, ad divinum altare accessus, et inclinatio, ierarchicae manus impositio,
cruciforme signaculum, praeconium, consummativa salutatio. Separata autem et discreta summis
quidem sacerdotibus eloquiorum super caput impositio, non habentibus hoc minoribus ordinibus.
Sacerdotibus vero ambobus pedibus inclinatio, non habente hoc ministrantium consummatione.
Ministri enim, ut dictum est, uno inclinant pede tantum. Igitur ad divinum altare accessus et
sufflexio insinuat omnibus sanctifice perficiendis, supponere universaliter consummationis principi
Deo propriam vitam, et suam intellectualem universitatem castissimam ipsi et oblatam accedere et
conformem, et ut possibile, dignam existentem thearchico et sanctissimo et sacerdotali altari,
offerente sanctifice deiformes intellectus. Ierarchicae autem manus impositio similiter quidem
manifestat perfectivam principalem protectionem, sub qua tanquam disciplinis sancti custodiuntur
paterne, ipsis quidem habitum et virtutem sacerdotalem donantem, contrarias vero eis virtutes
segregantem. Docet autem simul et omnes perficere sacerdotales operationes, tanquam sub Deo
agentes, perfectos, et propriarum operationum eum habentes in omnibus ducem. Cruciforme
autem signaculum, omnium similiter carnalium concupiscentiarum interdictionem, et Dei
imitatricem vitam, respicientem recte in virilem Jesu et divinissimam vitam usque ad crucem et
mortem cum thearchica peccato carentia venientis, et sic viventes tanquam conformes signantis in
cruciformi
propriae
peccato
carentiae
imagine.
Sacram
vero
consummationum
et
consummandorum recitationem summus sacerdos reboat, mysterio declarante, quomodo amicus
Dei sanctificator est thearchicae electionis, non ipse propria gratia perficiendos in sanctificativam
ducens consummationem, sed a Deo motus in omnes ierarchicas sanctificationes. Sic Moyses
legalis sanctificator neque fratrem, qui est Aaron, in sacerdotalem consummationem ducit, et
amicum Dei se esse, et sanctificum aestimans, usque dum divinitus in hoc motus, a perfectionis
principe Deo sacerdotium perfecit. Sed et divinus noster et primus sanctificus, factus est enim et
hoc super nos humanissimus Jesus, non seipsum glorificavit, ut eloquia aiunt, sed qui locutus est ad
eum: Tu sacerdos in aeternum secundum ordinem Melchisedech. Propter quod et ipse in
sacerdotalem consummationem ducens discipulos, et quidem subsistens ut Deus perfectionis
princeps, tamen in sanctissimum suum Patrem et divinum Spiritum perfectionis principalem retulit
ierarchice perfectionem, annuncians discipulis, ut eloquia aiunt, ab Hierosolymis non recedere, sed
expectare promissionem Patris, quam audistis, mei, quia vos baptizabimini in Spiritu sancto. Et
quidem et ipse discipulorum vertex, cum coordinata sibi ierarchica decade, in duodenarii
discipulorum veniens sanctificam consummationem, in thearchiae electionem timidus reliquit:
Ostende, dicens, quem eligam, et a divina sorte divinitus ostensum in sancti duodenarii ierarchicum
numerum recepit. De divina autem sorte huic Matthiae data alii quidem alia dixerunt, neque recte,
ut aestimo. Meum vero et ipse sensum dicam. Videtur enim mihi eloquia sortem nominasse divinum
quoddam donum, declarans illi ierarchico choro ad divinam electionem ostensum. Praeter enim
aliquod divinum summum sacerdotem, non per seipsum motum, oportet sacerdotales facere
perfectiones, sed Deo submovente eas ierarchice et caelitus perficere: ipsa autem ad finem
sacerdotalis consummationis salutatio sacram intelligentiam habere. Omnes enim, quicunque
adsunt sanctificis existentes ordinibus, sed et ipse perficiens summus sacerdos, salutat perfectum.
Cum enim sanctificativis habitudinibus et virtutibus et divina vocatione et sanctificatione ad
sacerdotalem perfectionem advenit animus sacer, amabilis est coordinatis et sacratissimis

32

