dictarum eminentiarum verticibus fuerit locatus. Sic in terra multorum ac frequentium montium iuga secundum
planam superficiem disposita apparent, si prospiciens procul fuerit et in pari altitudine constitutus. Sic æstuosi
pelagi sublimes undarum vertices secundum idem planum videntur extensi, quamvis inter fluctus maxima
voraginum et lacunarum sit frequentia, adeoque profundarum, ut sublimium navigiorum non modo carinæ,
verum etiam puppes, mali ac vela inter illas abscondantur. Quia igitur in ipsa Luna et circa eius perimetrum
multiplex est eminentiarum et cavitatum coordinatio, et oculus e longinquo spectans in eodem fere plano cum
verticibus illarum locatur; nemini mirum esse debet, quod radio visorio illos abradenti, secundum æquabilem
lineam minimeque anfractuosam sese offerant. Huic rationi altera subnecti potest: quod nempe circa lunare
corpus est, veluti circa Terram, orbis quidam densioris substantiæ reliquo æthere, qui Solis irradiationem
concipere atque reflectere valet, quamvis tanta non sit opacitate præditus, ut visui (præsertim dum illuminatus
non fuerit) transitum inhibere valeat. Orbis iste a radiis solaribus illuminatus lunare corpus sub maioris sphæræ
speciem reddit repræsentatque; essetque potis aciem nostram terminare, quominus ad Lunæ soliditatem
pertingeret, si crassities eius foret profundior: atque profundior quidem est circa Lunæ peripheriam; profundior,
inquam, non absolute, sed ad radios nostros, oblique illum secantes, relatus: ac proinde visum nostrum inhibere
potest, ac præsertim luminosus existens, Lunæque peripheriam Soli expositam obtegere. Quod clarius in apposita
figura intelligitur,

in qua lunare corpus ABC ab orbe vaporoso circundatur DEG; oculus vero ex F ad partes intermedias Lunæ, ut
ad A, pertingit per vapores DA minus profundos: at versus extremam oram, profundiorum copia vaporum EB
aspectum nostrum suo termino præcludit. Signum huius est, quod pars Lunæ lumine perfusa amplioris
circumferentiæ apparet, quam reliquum orbis tenebrosi: atque hanc eandem causam quispiam forte rationabilem
existimabit, cur maiores Lunæ maculæ nulla ex parte ad extremum usque ambitum protendi conspiciantur, cum
tamen opinabile sit nonnullas etiam circa illum reperiri; inconspicuas tamen esse credibile videtur ex eo, quod
sub profundiori ac lucidiori vaporum copia abscondantur.
Esse igitur clariorem Lunæ superficiem tumoribus atque lacunis undiquaque conspersam, ex iam explicatis
apparitionibus satis apertum esse reor. Superest ut de illorum magnitudinibus dicamus, demonstrantes terrestres
asperitates lunaribus esse longe minores; minores, inquam, etiam absolute loquendo, non autem in ratione tantum
ad suorum globorum magnitudines: idque sic manifeste declaratur.
Cum sæpius a me observatum sit in aliis atque aliis Lunæ ad Solem constitutionibus, vertices nonnullos intra
tenebrosam Lunæ partem, licet a termino lucis satis remotos, lumine perfusos apparere, conferens eorum
distantiam ad integram Lunæ diametrum, cognovi, interstitium hoc vigesimam interdum diametri partem
superare.

7

