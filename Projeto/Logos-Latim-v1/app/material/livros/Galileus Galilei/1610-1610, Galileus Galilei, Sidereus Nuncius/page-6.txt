Unum quoque oblivioni minime tradam, quod non nisi aliqua cum admiratione adnotavi: medium quasi Lunæ
locum a cavitate quadam occupatum esse reliquis omnibus maiori, ac figura perfectæ rotunditatis; hanc prope
quadraturas ambas conspexi, eandemque in secundis supra positis figuris quantum licuit imitatus sum: eundem,
quo ad obumbrationem et illuminationem, facit aspectum, ac faceret in terris regio consimilis Bohemiæ, si
montibus altissimis, inque peripheriam perfecti circuli dispositis, occluderetur undique; in Luna enim adeo elatis
iugis vallatur, ut extrema ora tenebrosæ Lunæ parti contermina, Solis lumine perfusa spectetur, priusquam lucis
umbræque terminus ad mediam ipsius figuræ diametrum pertingat. De more autem reliquarum macularum,
umbrosa illius pars Solem respicit, luminosa vero versus tenebras Lunæ constituitur; quod tertio libenter
observandum admoneo, tanquam firmissimum argumentum asperitatum inæqualitatumque per totam Lunæ
clariorem plagam dispersarum: quarum quidem macularum semper nigriores sunt illæ, quæ confinio luminis et
tenebrarum conterminæ sunt, remotiores vero tum minores, tum obscuræ minus apparent; ita ut tandem, cum
Luna in oppositione totum impleverit orbem, modico admodumque tenui discrimine cavitatum opacitas ab
eminentiarum candore discrepet.
Hæc, quæ recensuimus, in clarioribus Lunæ regionibus observantur; verum in magnis maculis talis non
conspicitur lacunarum eminentiarumque differentia, qualem necessario constituere cogimur in parte lucidiori, ob
mutationem figurarum ex alia atque alia illuminatione radiorum Solis, prout multiplici positu Lunam respicit: at
in magnis maculis existunt quidem areolæ nonnullæ subobscuriores, veluti in figuris adnotavimus; attamen istæ
eundem semper faciunt aspectum, neque intenditur earum opacitas aut remittitur, sed exiguo admodum
discrimine paululum obscuriores modo apparent, modo vero clariores, si magis aut minus obliqui in eas radii
solares incidant: iunguntur præterea cum proximis macularum partibus leni quadam copula, confinia miscentes
ac confundentes: secus vero in maculis accidit splendidiorem Lunæ superficiem occupantibus; quasi enim
abruptæ rupes asperis et angulatis scopulis consitæ, umbrarum luminumque rudibus discriminibus ad lineam
disterminantur. Spectantur insuper intra easdem magnas maculas areolæ quædam, aliæ clariores, imo nonnullæ
lucidissimae: verum, et harum et obscuriorum, idem semper est aspectus, nulla aut figurarum aut lucis aut
opacitatis mutatio; adeo ut compertum indubitatumque sit, apparere illas ob veram partium dissimilaritatem, non
autem ob inæqualitates tantum in figuris earundem partium, umbras ex variis Solis illuminationibus diversimode
moventibus: quod bene contingit de maculis aliis minoribus clariorem Lunæ partem occupantibus; in dies enim
permutantur, augentur, imminuuntur, abolentur, quippe quæ ab umbris tantum eminentiarum ortum ducunt.
Verum magna hic dubitatione complures affici sentio, adeoque gravi difficultate occupari, ut iam explicatam et
tot apparentiis confirmatam conclusionem in dubium revocare cogantur. Si enim pars illa lunaris superficiei, quæ
splendidius solares radios retorquet, anfractibus, tumoribus scilicet et lacunis innumeris, est repleta, cur in
crescenti Luna extrema circumferentia, quæ occasum versus spectat, in decrescenti vero altera
semicircumferentia orientalis, ac in plenilunio tota peripheria, non inæquabilis, aspera et sinuosa, verum exacte
rotunda et circinata nullisque tumoribus aut cavitatibus corrosa, conspicitur? atque ex eo maxime, quia totus
integer limbus ex clariori Lunæ substantia constat, quam tuberosam lacunosamque totam esse diximus;
magnarum enim macularum nulla ad extremum usque perimetrum exporrigitur, sed omnes procul ab orbita
aggregatæ cernuntur. Huius apparentiæ, ansam tam graviter dubitandi præbentis, duplicem causam, ac proinde
duplicem dubitationis solutionem, in medium affero. Primo enim, si tumores et cavitates in corpore lunari
secundum unicam tantum circuli peripheriam, hemisphærium nobis conspicuum terminantem, protenderentur,
tunc posset quidem, imo deberet, Luna sub specie quasi dentatæ rotæ sese nobis ostendere, tuberoso, nempe, ac
sinuoso ambitu terminata: at si non una tantum eminentiarum series, iuxta unicam solummodo circumferentiam
dispositarum, sed permulti montium ordines cum suis lacunis et anfractibus circa extremum Lunæ ambitum
coordinati fuerint, iique non modo in hemisphærio apparente, sed in averso etiam (prope tamen hemisphæriorum
finitorem), tunc oculus a longe prospiciens eminentiarum cavitatumque discrimina depræhendere minime poterit;
intercapedines enim montium, in eodem circulo seu in eadem serie dispositorum, obiectu aliarum eminentiarum
in aliis atque aliis ordinibus constitutarum occultantur; idque maxime, si oculus aspicientis in eadem recta cum
6

