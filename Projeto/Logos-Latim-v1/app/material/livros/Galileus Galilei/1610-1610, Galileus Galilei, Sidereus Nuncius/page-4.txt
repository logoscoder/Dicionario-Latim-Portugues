Sit enim, facilioris intelligentiæ gratia, tubus ABCD. Oculus inspicientis esto E. Radii, dum nulla in tubo
adessent Perspicilla, ad obiectum FG secundum lineas rectas ECF, EDG ferrentur; sed, appositis Perspicillis,
ferantur secundum lineas refractas ECH, EDI: coarctantur enim, et qui prius liberi ad FG obiectum dirigebantur,
partem tantummodo HI compræhendent. Accepta deinde ratione distantiæ EH ad lineam HI, per tabulam sinuum
reperietur quantitas anguli in oculo ex obiecto HI constituti, quem minuta quædam tantum continere
comperiemus. Quod si Specillo CD bracteas, alias maioribus, alias vero minoribus perforatas foraminibus,
aptaverimus, modo hanc, modo illam, prout opus fuerit, superimponentes, angulos alios atque alios pluribus
paucioribusque minutis subtendentes, pro libito constituemus; quorum ope Stellarum intercapedines, per aliquot
minuta adinvicem dissitarum, citra unius aut alterius minuti peccatum, commode dimetiri poterimus. Hæc tamen
sic leviter tetigisse, et quasi primoribus libasse labiis, in præsentiarum sit satis; per aliam enim occasionem
absolutam huius Organi theoriam in medium proferemus. Nunc observationes a nobis duobus proxime elapsis
mensibus habitas recenseamus, ad magnarum profecto contemplationum exordia omnes veræ philosophiæ
cupidos convocantes.
De facie autem Lunæ, quæ ad aspectum nostrum vergit, primo loco dicamus. Quam, facilioris intelligentiæ
gratia, in duas partes distinguo, alteram nempe clariorem, obscuriorem alteram: clarior videtur totum
hemisphærium ambire atque perfundere, obscurior vero, veluti nubes quædam, faciem ipsam inficit
maculosamque reddit. Istæ autem maculæ, subobscuræ et satis amplæ, unicuique sunt obviæ, illasque ævum
omne conspexit; quapropter magnas, seu antiquas, eas appellabimus, ad differentiam aliarum macularum
amplitudine minorum, at frequentia ita consitarum, ut totam Lunarem superficiem, præsertim vero lucidiorem
partem, conspergant; hæ vero a nemine ante nos observatæ fuerunt: ex ipsarum autem sæpius iteratis
inspectionibus in eam deducti sumus sententiam, ut certo intelligamus, Lunæ superficiem, non perpolitam,
æquabilem, exactissimæque sphæricitatis existere, ut magna philosophorum cohors de ipsa deque reliquis
corporibus cælestibus opinata est, sed, contra, inæqualem, asperam, cavitatibus tumoribusque confertam, non
secus ac ipsiusmet Telluris facies, quæ montium iugis valliumque profunditatibus hinc inde distinguitur.
Apparentiæ vero, ex quibus haec colligere licuit, eiusmodi sunt.
Quarta aut quinta post coniunctionem die, cum splendidis Luna sese nobis cornibus offert, iam terminus partem
obscuram a luminosa dividens non æquabiliter secundum ovalem lineam extenditur, veluti in solido perfecte
sphærico accideret; sed inæquabili, aspera et admodum sinuosa linea designatur, veluti apposita figura
repræsentat: complures enim veluti excrescentiæ lucidæ ultra lucis tenebrarumque confinia in partem obscuram
extenduntur, et, contra, tenebricosæ particulæ intra lumen ingrediuntur. Quinimmo, et magna nigricantium
macularum exiguarum copia, omnino a tenebrosa parte separatarum, totam fere plagam iam Solis lumine
perfusam undiquaque conspergit, illa saltem excepta parte, quæ magnis et antiquis maculis est affecta.
Adnotavimus autem, modo dictas exiguas maculas in hoc semper et omnes, convenire, ut partem habeant
nigricantem locum Solis respicientem; ex adverso autem Solis lucidioribus terminis, quasi candentibus iugis
coronentur. At consimilem penitus aspectum habemus in Terra circa Solis exortum, dum valles nondum lumine
perfusas, montes vero illas ex adverso Solis circundantes iam iam splendore fulgentes intuemur: ac veluti
terrestrium cavitatum umbræ, Sole sublimiora petente, imminuuntur, ita et lunares istæ maculæ, crescente parte
luminosa, tenebras amittunt.

4

