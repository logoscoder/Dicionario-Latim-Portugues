Dominus, septem alios spiritus secum nequiores se, et ingressi [0618D] habitant ibi. Tunc fiunt novissima
hominis illius pejora prioribus: quia, qui ante religionis habitum et votum apparebat quod erat manifeste malus,
deinceps intendit quod esse non satagit, videlicet dici sanctus. O quam infelici commercio qui mundum cum
immundo ejus principe a Spiritu sancto expulerat, spiritumque suum Spiritus sancti magisterio votiva necessitate
subdiderat, iterum expellit, et effugat a se Spiritus sancti gratiam, et spiritum suum immundo remancipat
possessori! Ex hoc hypocrita persequitur et effugat Spiritum sanctum, sicut et Spiritus sanctus disciplinae effugit
fictum. Plane Spiritus sanctus non effugeret, nisi persequeretur eum aliquis et fugaret. Persequitur autem ipsum
et effugat, qui eum pietatis gratia intentione [0619A] pravae voluntatis abnegat, speciem tamen virtutis ad
deceptionem et elusionem gratiae usurpative retentat. Duplici quidem injuria Spiritum veritatis fictus
prosequitur, quod et ipsum a se violenter extrudat, et violentius speciem ejus ad usus contrarios raptor crudelis
usurpat. O detestabile malum! o pene inexpiabile facinus sub praetextu mansuetudinis exacerbare summae
mansuetudinem bonitatis? o summa infelicitas, sub novi hominis formam totum conformare se veteri, et sub
novitii appellatione et habitu vitiosae vetustatis retinere senium in affectu! O si post abrenuntiationem mundi, si
post abjectionem corporis, negata fuisset janua cordis, vigilantiae commissa timoris, non intrasset ad cor spiritus
fictionis! Solertissimus [0619B] est enim janitor iste, et amori tam subservit humiliter, et fideliter ministrat, ut
nihil omnino quo amoris festivitas perturbetur, admittat. Nunc autem quia et male ostium viatori patuit,
immundus spiritus, assumptis secum septem aliis spiritibus nequioribus se, ad suam domum recurrit, ut per
septenarium comitantium vitium intelligas in mensura; quia enim septem diebus universa temporalitas agitur, per
septenarium universitas designatur. Moneantur ergo novitii ut in tertio gradu se credant timori, quia frustra facti
sunt continentes, si aliquatenus sine timoris custodia dimiserunt cordis fores. Beatus plane homo qui semper est
pavidus; sicut enim timor Domini malum non operatur, [0619C] ita qui fuerit expers timoris, esse poterit expers
et salutis. Qui sine timore est, non justificabitur; non poterit sapere, quandiu sine initio fuerit sapientiae. Timor
enim est initium sapientiae, nec aliquid insipidum intus intrare patitur, ubi amor in splendoribus sapientiae
jucundatur. Splendores sapientiae sunt virtutes animae, per quas in secretario pii cordis festa continuantur
amoris. O felix novitas! o nova festivitas, quae non in coeno saeculi, sed in coelo puri animi celebratur! Ad festa
hujusmodi invitantur novitii, qui tanto festivius celebrantur interius, quanto vigilantius servat cordis aditum timor
sanctus. O quam strenue se habent animi de tanto janitore securi! nec melius omni custodia cor nostrum servare,
quam si hunc [0619D] janitorem habuerimus circumspectum.
De caetero humilitas comes timoris individua tanto securius, quanto secretius cordis disponit officia; et
quidquid in luce sapientiae ordinatum viderit, ad amoris arbitrium ordinat et componit. Humilitas sane nunquam
sine contubernio discretionis progreditur; sed tanto se cautius ubique et in omnibus agit, quanto ex timoris
familiaritate et consortio semper formidolosa, semper sibi suspecta existit. Humilitas mirum in modum quanto
minus se reputat, tanto abundantia gratiarum exuberat; quia nimirum fons sapientiae, qui de medio paradisi
voluptatis egreditur, in illam tanquam in locum humiliorem de supernis influere laetatur. Hinc jam grata et
gratiosa humilitas singulis quibusque [0620A] virtutibus suas in mente mansiones constituit, officia singulorum
disponit, et nihil tam in corporeis sensibus quam in affectibus animae geritur, quod non humilitatis timoratae
magisterio gubernetur. Denique intentioni rectitudinem et simplicitatem assignat, rationabilitati deputat
sapientiam, et ut praecipuam ibi discretio teneat mansionem, ad irascibilitatem se colligit aemulatio, et zelus Dei
secundum scientiam est exercendus. Concupiscibilitatem partitur charitas, geminoque in Deum et proximum
hanc inflammat affectu. Intellectum irradiat veritas, quae, dum splendore suo errores quosque depulerit, ad
gratiam quoque contemplationis perducit. Apud affectionis puritatem hospitatur misericordiae pietas, et inde sine
acceptione personarum miseriis necesse [0620B] habentium se exponit. In voluntatis palatio justitia sibi tribunal
constituit, et inde moribus et operibus, sensibus et affectibus aequitatis edicta imperiosa severitate proponit. Pax
viro in conscientiae testimonio sibi quietis cubiculum ponit, cui tanto suavius osculum justitia porrigit, quanto
omne peccati cauterium a veritatis proposito tollit. Justitia, inquit, et pax osculatae sunt (Psal. LXXXIV). Tunc
nimirum pacem justitia osculatur cum satagente justitia, sic voluntas ad unguem tota corrigitur, ut de nullo ipsius
cauterio conscientia mordeatur. Sed et pax ipsa osculatur justitiam, cum pacis aeternae susceptio laboriosam
justitiae remunerat actionem. Ecce quae et quanta eis inveniunt, [0620C] qui novis conversionis suae gaudiis
timorem deesse non sinunt. Revera ibi locus peccandi consuetudini non habetur, ubi, juxta Psalmistam, Domino
in timore servitur (Psal. II). Caeterum illi frequenter desipiunt, qui initium sapientiae Dei timorem negligunt, nec
tam saepius in peccata corruunt, sed etiam, quod gravius est, peccata defendunt. Sicut enim ille qui justitiam
innovat, semper se in principio sermonis accusat, sic e contrario, qui justus non esse, sed videri appetit, accusatus
ab alio se defendit. Quanto nimirum subtilius laboriosa arte simulationis se fictus palliat, tanto gravius
palliationis suae denudatio hunc molestat. Difficile enim qui fictus est, sic in sua praevalet simulatione celari,
quin valeat signis aliquibus [0620D] deprehendi. Sed jam quia de quarto convertentium gradu loqui incipere
volumus, hic ea de tertio finiamus.
Cum ab initio hujus opusculi me prius de vetustate dicturum postea de novitate promiserim: nunc
autem cum de utroque nimis et permiste locutus sim, jure lectionis non mereor gratiam, quod meam nescierim
20

