[0659D] AGNETI virgini Christi, frater ADAM dictus abbas Perseniae, inter virgines prudentes
deputari.
Tanti mihi est, filia, in amore Christi amor tuus, ut sicut non possum negare quod postulas, ita
nullatenus volui petita differre. Adeo praeceps est amor sanctus in omne quod virtutis est, ut, dum semper
spiritualium suspirat ad incrementa profectuum, indesinenter aliquid sibi providet incentivum. Verum mirum in
modum amori sancto sic proficere, languere est, et quo amplius in desiderium virtutis extenditur ardor cordis, eo
magis mens a se deficiens proficit in Deum ex desiderio liquefacta amoris. Utinam languidulam te amor iste
reddiderit, et ad ignitum eloquium sponsi tui [0660A] liquefacta sit anima tua, ut possis ex sententia animi dicere
illud amantis: Anima mea liquefacta est, ut dilectus locutus est (Cant. V). Tu igitur ex verbis meis accendi
desiderans, petisti instantius, ut quae aliquando in conventu virginum, te praesente, ad ipsarum aedificationem
disputaveram, traditum litteris recollectum breviter tibi transmittere non negarem. Verum cum tenor sermonis
illius, aut ex toto, aut ex parte maxima elapsus sit, cum eadem mihi sit materies et causa eadem, te orante, aderit
idem spiritus qui de eodem capitulo, et si forte non eadem, dabit tamen non diversa sentire.
Capitulum est ut recolis: Domine, bonum est nos hic esse (Matth. XVII). Quis hoc dicit? amicus
[0660B] sponsi et sponsae custos Petrus, eo in Christo solidus, quo Christum specialius amans totus erat amoris
flamma ignitus. Et revera quid melius, quam amatorem amoris in amore incorruptionis persistere; et non solum
fidei oculo incommutabilem pulchritudinem intueri, sed etiam certissimae spei brachiis amplexus stringere,
purissimae affectionis tenera miscere oscula, confabulationibus sinceri cordis sponsum vel interpellare
praesentem, vel invitare absentem? Sponsus quippe virginum fons amoris est, dulcedinis pelagus, abyssus
gloriae, unica amantium consolatio: qui cum fideli sponsae semper sit majestate praesentissimus, dilectione
proximus, quamdam tamen ejus absentiam indicat crucians et liquefaciens animam inexstinguibilis [0660C]
desiderii effectus; mens puri amoris desiderio liquefacta dum tota suspenditur, ad plenariae gaudium
consolationis, molestissime tolerat dispendia dilationis. Dum defectibus tamen suis reputat, quia non apprehendit
quod amat, eo subtilius in amoris desiderium proficit, quo ex defectu suo se humilians ex consideratione propriae
infirmitatis sui sublimitatem attendit amoris. Ex hoc Verbi sponsa talibus constricta articulis, mandat dilecto per
nuntium quod amore langueat, quod absentis anxietur desiderio, quod amabile vulnus charitatis sustinere non
praevalet, nisi se speciosus forma prae filiis hominum Sponsus per praesentiam manifestet. Inde jam sequens
Agnum quocunque [0660D] ierit, pascens cum eo, et cubans in meridie, non jam ei tanquam absenti nuntios
dirigit; sed oculo ad oculum videns, et facie ad faciem colloquens, exclamat et dicit: Domine, bonum est nos hic
esse. Ac si dicat: Jam non amore langueo de absentia tui; jam non me cruciat vis dilati desiderii, sed in tui
praesentia, tota per amorem convalui, quia habere tui praesentiam, non languere, sed sanari est. Felices tamen, et
multum felices sunt, qui ex tali languore deficiunt, quia nulla est animae medicina, quae languoris hujus
desideriis non fuerit liquefacta. O quam salubris est languor iste, quam satians et reficiens Sponsi desiderium,
quam longe est a salute, quae hac vulnerata non fuerit charitate! Sed hoc melius experitur sponsa, quam servus.
[0661A] Illa quippe quo tenerius diligitur, eo securius atque secretius de familiari contubernio gloriatur. Sponsa
nimirum in cubiculi secreta admittitur, et inter arcana tori maritalis solemnia sponso munda et ineffabili
commistione unitur. Ex hoc jam de Spiritu sancto concipiens, vernat et virginat virtutum sobolem, bonorum
operum procreat filios, id habens remedio in languore amoris, ut his fulciri floribus quaerat, et stipari talibus
delectetur malis. Verum id languor agit amoris, ut per spiritum et desiderium sanitatis quam affert et offert Dei
praesentia, sint et flores immarcescibiles et imputribilia poma. Flores enim in horto Sponsi sunt virtutes in
desiderio animae, quos facit immarcescibiles, et charitas quae nunquam excidit, [0661B] et desiderata aeternitas
quae finem nescit.
Caeterum mala, et per corticis colorem, et granorum multitudinem significant et multiplices carnis
passiones in sanctis, et multiplicitatem bonorum operum in unione et ardore charitatis. Haec sponsa in se melius
experitur et sentit, quippe quae, ut dictum est, intus admittitur, et eo ad divini consilii secretum purior pervenit,
quo nudior ab integumentis carnalibus et corporis imaginibus incorruptae veritatis thalamum conjunctius subit. O
quam ineffabilis est hujus copulae spiritalis oblectatio! ubi dum de medio tollitur quidquid carnis est, eo ad omne
gaudium dilectum suum anima constrictius apprehendit, quo se nuditati [0661C] innocentiae ejus incorruptae
veritatis nuditas non abscondit. Sed si forte boni hujus interdum absentia sponsam languere fecerit, dum continue
nabere desiderat quod semper habere non sufficit, dum differtur inconsolabiliter quod immobiliter appetit, tunc
interim fulciri floribus quaerit, quia aut de intellectibus Scripturarum, aut de exemplis sanctorum, aut de
innocentia actuum spiritualium, aut certe de profectibus aliorum se pro tempore consolatur et pascit: Fulcite me,
inquiens, floribus, stipate me malis, quia amore langueo (Cant. II), tanquam dicat: Quoniam de dilecti absentia
crucior, quia interim amabili ejus praesentia frui non mereor, forte si fuero fulcita floribus, si fuerit lectulus
noster floridus, per florum redolentiam mihi [0661D] restituetur dilectus. Et haec quidem sponsa. Quid autem
servus? vix in vestibulo stare permittitur, admittitur nunquam, ejicitur saepius, crebrius vapulat, quippe quem
timor foris portandis hominibus deputat, et propriae conscientiae reatus flagellat. Ejice, ait Scriptura, ancillam et
40

