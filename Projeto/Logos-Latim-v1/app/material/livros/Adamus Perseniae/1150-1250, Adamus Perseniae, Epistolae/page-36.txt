dum se hujus mundi sapientia obscurum exhibet, sui intellectum uberius parvulis administrat. Certe
quemadmodum Verbum istud nonnisi ex ore infantium sonat, nonnisi ad silentes accurrit, sic ipsius Verbi glotta,
hoc est Spiritus sanctus, nonnisi in aquis Siloe quae fluunt cum silentio Verbi sacramentum exponit. Aquae Siloe
quae fluunt cum silentio populus Sion, populus sanctorum est, in quorum feriis cultus justitiae silentium
custoditur. Aquae Siloe quae fluunt cum silentio flumina gratiarum sunt, coelestes doctrinae de fructu sapientiae,
[0651D] de vitae refrigerio prodeuntes. Super quem, ait Verbum vitae, requiescet Spiritus meus, nisi super
humilem et quietum et trementem verba mea? (Isa. LXVI.) Denique Spiritus sanctus non incongrue Verbi glotta,
id est lingua dicitur, unde et in igneis linguis super apostolos veniens, eis de Verbi sacramento exposuit quidquid
ad doctrinae plenitudinem necessarium fuit. Quidquid enim obscuritatis sui abbreviatione Verbum incarnatum
contraxerat, totum elucidavit magistra unctio Spiritus sancti, dum et tantae exinanitionis causas edocuit, et ad
explicandum magisterium ineffabile linguas infantium erudivit. Unde et ipsum Verbum pro similitudine carnis
peccati obscurum, pro brevitate corporis a suae majestatis immensitate contractum, de [0652A] suo expositore
loquens ait: Ille me clarificabit, quia de meo accipiet et annuntiabit vobis (Joan. XVI). Si vis igitur intelligere Dei
Verbum, si desideras ejus glottam legere et intelligere, Spiritum sanctum, humilitate opus est et quiete cum
obedientia mandatorum. In omnibus requiem quaerit spiritus sapientiae, et humilitate quietem comparat, et
quietem conscientiae mandatorum exsecutione defendit. Qui enim tremit verba Dei, ipsa timorate exsequitur.
Porro in tali exsecutione tremor exsultationi miscetur: Unde David: Servite Domino in timore et exsultate ei cum
tremore (Psal. II). Caeterum pius obedientiae labor perseveranti non completur instantia, nisi interim status
rectitudinem mutabilium amor vanus et lubricus inquietet. Quieta denique opus [0652B] est mente, ubi lucem
sapientiae timor officiosus accendit. Non enim facile lucerna in vento accenditur, nec meretur tam aeris turbati
commotio lumen serenitatis amictum. Necessaria est ergo humilitas quae ventosam excludat superbiam, et cordis
aerem sereniori puritate tranquillet. Idonea est haec tranquillitas jubar divinae illustrationis suscipere, nec sedem
illam refugit spiritus veritatis, cui verax humilitas requiem procuravit. Non hic radices mittit pullulans in omne
malum cupiditas, non hic tumultuatur ambitio, non hic inimica pacis contentio locum habet, non hic superbiae
trabes cordis obscurat oculum, non virtutis palliatione se latebrosa celat simulatio, non hic mollities cordis
effeminati jactitat impudentiam, non superba divitiarum [0652C] jactantia per extensa in perticis mutatoria
gloriatur, non hic irritamentis gulae ventris procreatur ingluvies, nec ipsa ciborum intemperantia libidinis rabies
excitatur. Sicut vitiis ita et divitiis abrenuntiat Verbi discipulus, cultor virtutis et paupertatis amator, non foedatur
vitiis, non jocis dissolvitur, non marcet otiis, non in carnis desideriis aestuat, non deliciis affluit, non incumbit
muneribus, non praedis inhiat, non praediis dilatandis insistit, considerans nimirum quam arcta et ardua est via
quae ad vitam graditur, et angusta porta qua ingreditur. Prompto animo tribulationes amplectitur et angustias,
totus cruci inhaerens non sine damno reputat quidquid ei crucis imaginem non repraesentat. [0652D] Totus
denique est in disciplina discipulus Verbi, ut ex ubere disciplinae humilietur ad timorem, ad scientiam erudiatur,
et ad patientiam exerceatur, ad gloriam elimetur. Cum enim illud divinum recolit: Ego quos amo castigo, et
arguo (Apoc. III), eo se praesumit Dei filium, quo se sentit verberibus coelestis disciplinae subjectum. Non enim
deest disciplina Verbi magisterio, nec disciplina est expers verberis cum trahat nomen a verbere Verbum Patris,
quia et virga suae potestatis verberat aerias potestates, et per virgam de radice Jesse, ex qua cor paratum est,
nostros correxit errores. Verbum enim incarnatum dum in carne sua verbera sustinuit, quae nobis debebantur,
dum flagellis dorsum exposuit, suos imitatores ad disciplinae sufferentiam [0653A] informavit. Disciplina
quippe pacis nostrae est super eum, et livore ejus sanati sumus. Vere languores nostros ipse tulit et dolores
nostros ipse portavit, quia, si supra dorsum ejus dorsum innocentiae fabricaverunt peccatores, debent corpus
noxium corruptum vitiis flagellis subducere poenitentes.
Inspiciamus, si placet, quot disciplinas innocentiae Verbum in passione susceperit, quarum procul
dubio fidelis Verbi discipulus est imitator et praedicator existit. Septem sunt, ut considero, quarum primam
sustinuit in flagellis, secundam in sputis, tertiam in colaphis, quartam in spinis, quintam in clavis, sextam in esca
fellis, septimam in lanceatione lateris. In his septem disciplinis vere liberalibus tota patientiae Christianae
prophetia [0653B] consistit. Ecce proposui tibi speculum in quo te intuearis saepius, verius agnoscas, plenius
accipias donum et gratiae formam et virtutis. Tuum scire, tuum sapere, totum in Jesu sit, ultra quem nil est
appetendum, citra quem non animo consistendum. In ipso nimirum relucet paternae gloriae splendor, in ipso
redundat Spiritus sancti unctio suavis: unde Christi nomine quo signatur, suos participes potens est insignire. Est
enim Christus unctio infirmorum, aegrotantium salus, condimentum vitae, conscientiae illustratio, unctio
misericordiae, pinguis suavitas bonitatis. Ipse est in peregrinatione viaticum, in certamine virtus, in triumpho
victoria, in corona praemium, in repatriatione gloriae plenitudo. O super omnia et prae omnibus [0653C] suavis
repatriatio, in qua terminus miseriae ponitur, aspirat dies nescius noctis, risus laetificat qui non vertitur in
dolorem! O jucunda temperies, in qua gloriae redivivum mortalitatis hiemem fugat, lacrymarum imbribus finem
ponit, et aeternae renovationis immutatione coelis reflorentibus suavis illa in cymbalis bene sonantibus resonat
cantilena: Hiems transiit, imber abiit et recessit, flores apparuerunt, vineae florentes odorem dederunt, etc. (Cant.
II). Tunc intra abyssum luminis discipuli veritatis et aeternam de mortis evasione securitatem, et plenam de Dei
visione laetitiam obtinebunt. Bonum est nos hic esse, nil amplius discere, non amplius quaerere aut volumus aut
36

