EPISTOLA VII. AD ODONEM EPISCOPUM PARISIENSEM, Tota est de amore et humilitate. Sub
finem gratias agit de charitate duabus mulieribus impensa tempore famis.
ODONI venerabili episcopo Parisiensi, quem in Spiritu sancto diligit, frater ADAM peccator, salutem.
In mentem mihi saepius venit, ut tibi, amantissime, scribam aliquid, unde et quem affectum habeam
[0600B] erga te, tibi aliquatenus innotescat, et tuae erga me dilectionis affectio incalescat. Utinam sermo meus
apud te olei vicem exhibeat, quod dum in amoris tui flammam mittitur, ex hoc flamma eadem nutriri valeat et
augeri! nutriri dico et augeri erga me, qui etsi non sum dignus quem diligas, quaecunque tamen digna sunt non
ambigo te amare. Verum alio bono non indiget animae meae mendacitas [mendicitas?], nec aliud de negotiis
amicitiae emolumentum desiderat, quam ut amare et amari feliciter mereatur. Hoc mihi totum est ad amicos
negotium. Haec mihi in scribendo sola materies, nec aliud possum meis litteris laudare vel diligere, quam quod
ita sufficit tenaciter nos unire. O felix unio, a cujus compage sanctus amor praecidit et separat quidquid se a
mundana non dividit vanitate! [0600C] O felix amor qui, sicut trahit de animi virtute originem, sic non habet
aliunde quam de veritatis operibus incentivum! felix, inquam, amor, cui est inimica spes saeculi, cui est tota
ambitio in desideriis aeternorum: amor nimirum sanctus quanto est corruptionis impatiens, tanto ei suspectum est
quidquid noverit subditum vanitati. Denique sicut non deest ei aemulatio aemulorum vehemens, sic non deest ei
appetendorum cognitio, ne fallatur. Itaque de splendore veritatis instruitur, ne eum multiplex vanitas tenebrosae
varietatis obscuret. Satagente autem virtute, ad desiderium incorruptionis accenditur et extenditur, ne eum
concupiscentia carnis emolliat et enervet. O si processibus ejus perseverantia non defuerit, quid in perfectione
sanctus amor praemii [0600D] obtinebit? Quid illi gloriae erit, cum in pleno splendore veritas infulgebit? Quid
illi suavitatis et dulcedinis erit, cum perseverantis virtutis desiderio ad pleni amoris meridiem effervebit? O beata
exspectatio! o votis omnibus remuneratio appetenda! o felix anima quae, cum hanc margaritam invenerit, pro
comparatione ipsius quidquid est aliud distrahere non cunctatur! Corporis itaque et animae incunctanter est
distrahenda possessio, ut thesaurum in agro absconditum valeas felicius quaerere, effodere fortius, certius
invenire, retinere firmius, jucundius possidere. Abjicienda sunt onera saeculi, honores computandi in nihilum,
nequitia omnis repellenda ab animo, ut possit aliquatenus sancti amoris primitias praegustare. Sicut enim puris
mentibus [0601A] dignanter influit, sic et liberas invenire desiderat, quas non exturbet aut occupet terrenae
strepitus actionis. Ubi enim Spiritui sancto solemne Sabbatum agitur, feriata mente opus est, quae aliquatenus
servilis operis deformitate non obnubilet spiritualium laetitiam feriarum. In timoris feria de initio sapientiae amor
sumit exordium, peccatorum tumultibus finem ponens. In feria pietatis id agitur, ut cultui divino intendatur
sinceriter et oppressorum miseriis compassione sollicita succurratur. In feria quae spiritus scientiae nuncupatur,
animus ad interiora se retrahens, suae pensat subtiliter rationis judicium, ne ipsius caligante vel frigescente
igniculo, in his quae agenda sunt obscuretur. In feria spiritus fortitudinis providetur, ut, cum tempus tentationis
[0601B] advenerit, necessariis munita praesidiis viriliter anima reluctetur. In spiritu consilii felix feria celebratur,
dum animus ad omne quod intendit, nihil de se fidens, Spiritus sancti consilium quaerit, seque aliis in eodem
Spiritu consiliarium per omnia fidelem impendit. In feria spiritus intelligentiae tantae puritatis festivitas agitur, ut
non modo terrenae affectiones animum onerent, sed etiam corporum imaginationes non subeant, ut tanto clarius
coelestia contemplentur, quanto felicius quae terrena sunt interim in memoria habentur. Quid de illa extrema et
suprema feria dixerim, quae spiritus sapientiae appellatur? Non mihi datum est experiri quam magna est
multitudo dulcedinis hujus Sabbati; quippe qui necdum praecedentes ferias merui celebrare, sed [0601C] necdum
in spiritu timoris Domini servituti criminum et vitiorum tumultibus valefeci, quo pacto de caeteris feriis
sapientiae, aut de ipso sapientiae Sabbato audeam commentari? Ex hac ipsa praesumptione facile est intelligere,
me necdum intelligentiae vel sapientiae spiritum percepisse, qui de rebus tam abditis inexpertus ausus sum
disputare. Confido tamen quia apud dilectoris animum amor excusabit excessum. Id nimirum habet sanctus amor
officii, ut sicut delictum in dilecto nullatenus dissimulat, ita et confitenti dare veniam benigna facilitate non
negat. Revera si inesset mihi timoris Domini spiritus, timuissem aut videri magniloquum, et me potius sub
modio humilitatis absconderem, quam in magnis et [0601D] mirabilibus super me ambularem. Humilitati sanctae
omnis fere est odiosa praesumptio, et quantumlibet in sublimi excreverit, nihil sibi tutius esse reputat quam latere
prudenter; coelo inhiat, dum se juxta sui nominis rationem ab humo non dividit, et quo se in sui aestimatione
inclinat inferius, eo coelestium acclinis est altitudo. Nescio quo pacto etiam inclinare coelos potens est spontanea
humilitatis dejectio, et mira facilitate coelestem exaltationem adipiscitur, dum humi laeta residens, et de humo
nihil appetens, de solo conscientiae testimonio gloriatur. Non sic illa, non sic natione coelestis superbia, quae
dum juxta sui rationem nominis super se ire, et seipsam supergredi nititur, suo ipso pondere praecipitata inferius
confractione [0602A] insanabili dequassatur. Humilitati proinde omnis altitudo suspecta est, quam esse amicam
superbiae non ignorat. Quidquid caro gloriam reputat, odit et exsecratur humilitas, licet in sua simplicitate ita se
contineat, ut de re nulla velit vel audeat judicare. Amans quippe silentium, secreti appetens, ita suae
11

