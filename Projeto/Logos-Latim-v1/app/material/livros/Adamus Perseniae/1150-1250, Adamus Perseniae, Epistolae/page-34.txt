deficientibus et de praesentis vitae solatiis confidentibus, fletum oculorum et stridorem dentium comminatur, qui
mites et humiles interim de testimonio conscientiae, et pro modo de perfruitione gloriae consolatur. Haec sunt,
filii, quae discenda et scienda sunt de magistro, a quo discendum est quidquid utiliter est sciendum; verum ab
ipso minime discit, qui discendi modum tenere contemnit. Discendi modum magister ipse describit, dicens:
Tollite jugum meum super vos [0647D] (Matth. XI): jugum enim ejus tollere super se, est discendi modum
tenere. Et quid jugum ejus, nisi amor ejus? Jugum, inquam, ejus est amor permanens, fidelis, et sanctus, et
suavis, rectus et dulcis. Jugum, inquit, meum suave est, et onus meum leve (ibid.). O amoris jugum, quam
delectabiliter oneras! quam dulciter capis! quam suaviter ligas! quam leniter premis! Hic amor, hoc jugum
idcirco jugum dicitur, quia, Verbi et animae suave conjugium jungens, nullo divortio patitur separari. Non sentis
animam tuam novitate fidei adolescentulam, confessione lotam, innocentia candidam, casti timoris pudore
verecundam, humilitate maturam, custodia disciplinae compositam, patientia roseam, charitate [0648A]
jucundam, pietate amabilem, amictu justitiae decoratam, Verbo Dei quodam contractu fidei desponsatam? O
cum ad id loci pervenerit anima, cum in cellam hanc vinariam introducta fuerit, quid non deinceps poterit de
sponso cognoscere, aut in quo dilectae suae se poterit ille celare? Hic jam requiem sibi anima felix invenit, et
jam disciplinae suae percipit fructus, cum jam discendi remanet labor nullus. Hic locus speciosus ad videndum,
spatiosus ad manendum, et ad pausandum quietus, cum usque pervenerit anima, et hanc sibi requiem beatam
invenerit, tunc laetabunda et laudans clamabit: Haec requies mea in saeculum saeculi (Psal. CXXXI), etc. Tunc
innixa super dilectum suum, totaque illi adhaerens, sicut non poterit aliud quam illum diligere, [0648B] sic nec
poterit, nec oportebit aliunde gaudere. Tunc speciosa et suavis et tota deliciis affluens, suave illud epithalamium
jucunditate mirifica decantabit: Dilectus meus mihi, et ego illi (Cant. I). Ipse illi plena laetitia, ipse integra gloria
illi erit, cum ad quietis hujus felicitatem perveneritis, sive interim, sive raptim, et transeuntes per desiderium,
sive felicius per mentis excessum, sive beatius per vitae terminum, rogate, quaeso, me gloriae vestrae fieri
participem, quem hic habetis in amore consortem. Estote interim de animi virtute servanda solliciti, quia per
virtutis indeficiens exercitium, ad praemium pervenitur aeternum. Nunc igitur quia vester sum, quidquid boni est
in vobis reputans meum, nunc de me in Christo estote solliciti, qui in ipso esse non [0648C] possum immemor
vestri. Valete.

EPISTOLA XIX. AD QUEMDAM AMICUM. Hortatur ad mundi contemptum.
Rogasti me saepius, frater charissime, ut tibi scriberem aliquid unde tibi et fidei fervor accresceret, et
morum aedificatio proveniret. Placuit mihi petentis devotio; et quia me annuendo debitorem constitui, aliquando
teneor solvere quod promisi. Erit igitur mihi materies animi virtus, quam haud parum promovet mundi
contemptus. Certe quantum appetitur animi virtus, tantum devitandus est amor mundi; amor quippe mundi
inimicum Deo constituit; econtrario virtus desiderium parit aeternorum. Nisi aeterna fuerint in desiderio,
nullatenus ex corde [0648D] quaeruntur. In desiderio autem esse non possunt, nisi virtus ad videndum illuminet,
et ad diligendum inflammet. Neutrius istorum, scilicet luminis et amoris, capax est animus, quem mundanae
cupiditatis terrenitas inquinat et obscurat: ista nimirum terrenitas et lutosam in se habet foetulentiam, cujus
contactus mentem commaculat; et obtusam grossitudinem, cujus objectus lucem supernae majestatis et claritatis
ne possit penetrare retardat. Abjicienda est igitur terrena cupiditas de appetitu animi, ut exaltatus animus de terra,
coeli vicem exhibeat coelorum habitatori. Certe cum omnium sit Conditor Deus, cum coeli et terrae sit Dominus,
nonnisi in coelis habitationem habere dicitur: cum procul [0649A] dubio coelorum nomine corda coelestia
designantur. Corda coelestia sunt, quorum est in coelis conversatio, quorum ornatus et caelatura est ex virtutum
sideribus, qui tantum se a terrenis faecibus mente separant, quantum coeli a terra locorum positione, et rerum
ordine distant. O appetenda sublimitas! o splendor virtutum mirabilis, ubi locum non habet amor labentium, sed
feliciter animus figitur in mansuris, dum respuitur vanitas; dum iniquitas devitatur, dum spiritui corpus
subjicitur, dum pro sola vitae fragilis necessitate, usus temporalium quaeritur! Sic amor mundi ad cor accessum
non invenit, dum veritatis amor et virtutis studium in corde sobrio famem generant aeternorum. O felix esuries,
omni refectione jucundior, quam in fine satiat infinitae [0649B] beatitudinis plenitudo! Ad hanc plenitudinem
hominem condidit amor omnipotens; sed dum noluit intelligere ut bene ageret, devenit ad inopiam miserrimae
paupertatis. Factus est itaque miser homo, de pleno vacuus, de locuplete indigens, de stabili profugus, exsul de
cive, de glorioso ignobilis, de honorabili ignominiosus; quippe qui de similitudine Creatoris, et de paritate
angelicae dignitatis, infelici commercio comparatus est jumentis insipientibus, et similis factus est illis. O
utinam, homo, solum tibi accessisset humana mortalitas, ut perdita benignissimi Conditoris similitudine
insensato pecudi compareris, et non majori infelicitate pene in omnibus pecude inferior habearis! Cum enim sis
carne corruptior, vita peccati [0649C] turpior, insitae rationis abusione insipientior, corporis quoque sensibus
invalidior, obligatione mortis aeternae infelicior, dum in his omnibus tibi jumentum praecellit, unde in te
captivata natura superbit? praecellis tamen pecudibus insitae rationis beneficio, secundum quam tibi impressa est
nobilissima Conditoris imago. Ratione uti, ut convenit, est impressam servare imaginem; illum cujus imago
34

