sancti gratia confortavit? Totam te illi debes qui se totum tibi contulit, licet te carnali marito placere oporteat; ille
nihilominus jus suum [0610C] in te repetere non desistit. Certe licet animam et corpus creaverit, licet utrumque
juris ipsius sit, jus tamen tui corporis interim pro lege conjugii viro cedit; sed animam sibi vindicans, in jus
alterius transire non sinit. Carnalis maritus sponsus est carnis tuae, Deus tuus sponsus est animae: neutrum tamen
eorum nulla commovet zelotypia, dum ubique permaneas fidelis et casta. Coelesti sponso debes animae
pudicitiam, sicut carnalium carnem exhibere pudicam. Ille pudicitiam animae tuae dotavit splendoribus
angelorum, quam dotem in fidei mysterio et spei certitudine suscepisti. O si dotem hanc diligas, si sponsum hunc
quasi parum tibi dederit non asperneris! Nobilibus es orta natalibus, [0610D] et secundum carnem regio
procreata et sanguine vel semine; sed incomparabiliter es ex dote ista nobilior, qua te sponsus ille nobilis
investivit. Intende illi, illum dilige, ad illum suspira, quia ipse dulcor unicus, pulchritudo summa, gaudium
singulare, ne propter alium jus suum illi negaveris, et cum iste carnalis vitae afficitur, tu in illo coelesti affici
spiritualiter delecteris. Justus quippe est, imo ipsa justitia, conjugii legem ipse instituit, et dum reddis unicuique
quod suum est, tu quoque expers coelestis justitiae non existis. Sic igitur in carne tua jus suum exhibeas viro, ut
Deum non spolies jure suo, quia non cedet tibi in prosperum, si usurpative jus in alterius usum transferas
alienum. Alligata es viro, teneris ex necessitate [0611A] illi obsequi in quantum contra legem matrimonii nihil
disponit. Ille enim est praeferendus in omnibus, qui et in carne mortali transitorium ordinavit conjugium, et
immortali animae immortalem se dedit sponsum. Illam proinde tui partem secundum quam desponsata es
Christo, pretioso cultu exorna virtutum, ut bonorum operum sobolem concipias de Spiritu sancto. Quidquid boni
cogitas, quidquid boni loqueris, quidquid boni operis agis, totum de Spiritu sancto concipis, nec aliunde potest
concupiscentia animae fecundari, quam de conceptione gratiae Spiritus sancti. Summa itaque vigilantia opus est,
ut omni custodia serves cor tuum, si tamen dedicasti illud in Spiritus sancti habitaculum. Quod si non feceris,
quid agis? Qualis vel [0611B] quomodo sustines diem mortis cominus venientis? Veniet, veniet, et cito veniet
certissimae mortis incertissima hora, et felix tu si, cum venerit, invenerit te paratam. Sit igitur tibi humilis
animus, castum corpus, torus immaculatus, habitus moderatus, victus sobrius, vultus verecundus, sermo pudicus,
munifica manus, quae pro facultate indigentibus necessaria largiatur. Alioquin non poterit excusari conjugium,
praesertim cum non de imperio, sed de indulgentia concedatur. Nota quia indulgentia dum meliora non eligit,
remedium quidem habet, sed praemium non acquirit. Igitur conjugium quod de indulgentia concessum est,
instituitur ad remedium, et ipsum inefficax, nisi trium bonorum observantia defendatur. Primum, est fides;
[0611C] secundum, spes prolis; tertium dicitur sacramentum. Fides est, cum sic se invicem servant, ut nec
alterutrum a carnis debito fraudent, ne dum vivunt copulam alienam requirant. Spes prolis est, ut eo studio et
intentione conveniant, ut de fidei sacramentis erudiant et Dei cognitione informent quod gignunt. Sacramentum
est, cum duo in carne una viventes ita similitudinem Christi et Ecclesiae sua unanimitate exprimunt, ut nulla
ratione tam individuae unionis divortium quaerant.
Si tribus his bonis conjugium a culpa defendentibus, opera misericordiae et pietatis adjunxeris; si in
ipso licito carnis opere modum mensuramque tenueris; si dies solemnes et jejuniorum ferias [0611D] profectibus
animae deputatis in hujus carnis usum non usurpaveris, nequaquam a salute longe eris. Ideo mater ejus dies illos
instituit, ideoque tempora jejuniorum observantiis deputavit, ut quidquid in carnalium transactionibus culpae
admittitur, confessione, oratione, eleemosynis, in his temporibus diluatur. His temporibus convenit animam
vacare et videre quam suavis est Dominus, quae abunde experitur in aliis temporibus, quam foeda est caro, quam
vilis est mundus. Ecce, amantissima mea, formulam hanc me tibi depingere coegisti, ad quam si viam tuam et
vitam correxeris, et tibi gloriam, et mihi laetitiam adaugebis. Ille tibi vires tribuat, ille te, sponsumque tuum,
sobolemque tuam, in omni pace et salute custodiat, qui se diligentium [0612A] vota semper prospicit, et felici
perseverantiae in praemium se exponit. Vale.

EPISTOLA X. AD GUILLELMUM NOBILEM ADOLESCENTEM. Timorem Dei in primis et Mariae
Virginis cultum ei commendat.
GUILLELMO suo bonae indolis adolescenti, frater A. peccator, vanam sublimitatem alti sanguinis
nobiliori morum gratia et gloria transvolare.
Postulas, fili, et instanter petis tuis litteris meis aliquam tibi virtutum formulam excidi, cui tuae initia
imprimas juventutis. O vere laudabilis, et digna omni exauditione petitio, quae signum futurae sit evidens
probitatis! Utinam subesset mihi ratio, suppeteret ingenium, scientia infulgeret, afflueret [0612B] eloquentia, quo
te vere propheticis studiis informarem! Puerum sane insignem moribus, generis sublimitate conspicuum, non
decet ignobili degenerare studio, nec inanis scientiae fallaciis dementari. Veritate opus est, non mendacio;
certitudine, non fallacia; stabili inhaerendum est, non mobili; pleno incumbendum est, non vacuo; solido
innitendum est, non inani. Qui aliter fecerit casurus est, et risum merito suo faciet spectatori. Filii hominum,
16

