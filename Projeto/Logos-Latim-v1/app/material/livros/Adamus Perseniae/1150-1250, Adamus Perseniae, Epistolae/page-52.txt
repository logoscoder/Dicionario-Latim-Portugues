dignissimam; si pro amore illius ab oculis cordis pulveres supranominatos abegeris, ut videas clarius, quam
charius valeas adamare; pulcher est enim et desiderabilis aspectu: speciosus forma prae filiis hominum; qui cum
sit «Splendor gloriae, et omnis pecie elegantior (Psal. XLIV),» nihil minus habet in plenitudine bonitatis quam in
perfectione splendoris, tam bonus quam pulcher, tam speciosus quam pretiosus, tam patiens quam sapiens, tam
humilis quam sublimis. In ipsum respice, in ipsum intende, ad ipsum extendere, tende ad ipsum, et quidquid ad
ipsum non pertinet, corde et animo deserere ne cuncteris. Amoto luxu, resecatis superfluis, parcimoniae metas
ingredere, sobriumque [0684D] immerge spiritum divinae torrentibus veritatis. Verum hanc ebrietatem non
hauriunt, nisi quos sanctae mediocritatis amor insobriat, nec Mediatoris meretur gloriam, cui mediocritatis
moderantia non medetur. Medicinalis parcimoniae studio et elapsae vitae damnum restituitur, et quod de vita
remanet ne pereat providetur. Mediocritas autem non recedit a medio, etiam modum non deserit, dumque
Moderatori saeculorum inhiat, Mediatorique Dei et hominum Christo inhaeret, omne quod ultra citraque
superfluit exsecratur. Non hic longi vestium tractus matronarum pedes impediunt, nec pulveris concitati
turbinibus offendunt intuitus [0685A] oculorum. Ubi, inquam, regnat mediocritas, non de pupillorum praediis
augentur praedia, nec partitae onerantur mutatoriis, quibus corpora vasa stercorum adornentur. Non patitur
mediocritas ut de exactionibus viduarum equorum stramenta imphaleret ambitiosior apparatus: non patitur de
spoliis pauperum ingurgitari ventris ingluviem, nec gulae irritamenta ex cibo conquirere lautiori. Non, inquam,
patitur sancta mediocritas illa dari histrionibus, unde pasci, aut tegi debuit indigentia miserorum.
Certe si purpurato diviti placuisset mediocritas, nec ad januam ejus Lazarum cruciasset esuries, nec
ipsum divitem cruciatus inferi suscepisset. Epulabatur quotidie splendide, induebatur purpura et [0685B] bysso:
et quamvis Scriptura sacra haec eum de rapina vel usura fecisse non dixerit, incurrisse tamen eum aeternae
periculum damnationis ostendit. Nota quod Scripturae veritas divitem illum de nullo prorsus crimine arguit, nisi
quia in deliciis agens, misericordiam pauperi non impendit. Quid, si in deliciis ageret, easdemque delicias illicite
conquisisset? Certe in deliciis vivere, grande peccatum Apostolus reputat, ubi de institutione viduarum ad
Timotheum, sic ait: Vidua quae in deliciis vivit, vivens mortua est (I Tim. V). Non erat mirum haec dicere, si de
acquisitis illicite deliciis viduam causaretur. Non erat mirum haec dicere, si vivens in deliciis vidua, nil
pauperibus largiretur. Nunc autem simpliciter [0685C] dixit, quod vivens in deliciis, mortua sit, licet eam, aut
rapinae in subditos, aut tenacitatis in pauperes non causetur. Suspectas proinde debes habere delicias, illudque
solerter attendere, unde scilicet veniant, aut quo vadant. Veniunt plerumque certe de injustis subditorum
exactionibus, de gravaminibus pauperum, de pupillorum lacrymis, de spoliationibus viduarum; et unde laetantur
qui diripiunt, inde lugent inconsolabiliter qui amittunt. Illud autem satis evidens est, quo vadunt quae sic direpta
sunt, quia nulla ex eis utilitas alia quaeritur, nisi quia summa diligentia ex eis carnis cito moriturae sterquilinium
inquinatur. Toto igitur studio circa cultum et curam animae vigilandum est, cui auctor [0685D] vitae et
immortalitatem in conditione contulit, et imaginem suam gratuita bonitate impressit, et gloriae coelestis
indeficientes delicias ex nimia dilectione promisit. Caeterum ne de forma vivendi alia esset dubitatio, per
seipsum venit, per seipsum vitae praecepta contradicit, in seipso conversandi exempla praebuit; et quod
impossibilitati nostrae erat difficile, facto facile fecit suae actionis exemplo. Debemus itaque suscipere et implere
praecepta, mirari et imitari exempla, diligere et desiderare promissa. Praecepta omne quod vanum est omni
animae interdicunt. Exempla crucis gloriam praedicant et proponunt; promissa, ne in crucifixione deficias, de
beatae spei consolatione sustollunt. Spes autem tota et consolatio nobis est in partu nostrae Virginis, in [0686A]
flore fragrantiae singularis. O sempiterni veris fructiferum florem, omni gratia pretiosum, omni plenum gloria,
omni elegantia speciosum! Quam inaestimabilis illi est in odore suavitas! quam incomparabilis amoenitas in
decore! quam magna in sapore dulcedinis multitudo! Utinam, anima mea, odor iste sit tibi semper in naribus!
utinam sapor hic a cordis faucibus non recedat! Per te inaestimabili certe tantae suavitatis fragrantia quidquid
saeculum redolet fetidum reputatur. Prae hujus saporis dulcedine judicatur amarissimum quidquid carni
dulcescere consuevit. Quam oblectat tam mirificae amoenitatis jucunditas, non potest vel saltem respicere
vanitatem. O virgam de radice Jesse! O Virginem omni laude dignissimam, quae dum, [0686B] absque sui
defloratione, hunc florem protulit angelorum, corda et hominum suavitate mirifica satiavit! Haec nobis est inter
saeculi fluctus, inter maris procellosi naufragia, praesidium singulare. Ipsa est naufragis portus, desolatis
solatium, moestis consolatio, reparatio perditis, languentibus medicina. Virga est, qua magistra unctio utitur
veritatis, sectatoribus correctionis tribuens disciplinam, sanctus nimirum Spiritus officinam disciplinae
plenissime habitans, et eam flexibilem per misericordiam et per rectitudinem justitiae fecit porrectam Est enim
haec virga flexibilis, porrecta, gracilis, recta, levis, fructifera, fertilis, odorifera et suavis: flexibilis per
misericordiam, porrecta per excellentiam, gracilis per humilitatem, recta per aequitatem, [0686C] levis per
peccati immunitatem, fructifera per fecunditatem, fertilis per virtutum plenitudinem, odorifera per opinionem,
suavis per amorem. In istam respice, amplectere istam, istam lauda et dilige, quia cui Maria advocata esse
voluerit, contra omnes inimicitias praevalebit. Lauda Virginem voce, et vide ne voci vita aliquatenus obloquatur.
Cum sit tota laudabilis, nil in te cesset a laudibus, quia nil esse arbitror laudabilius, quam se laudibus ejus totam
impendere, quae Conditoris honor et gloria, laus est et laetitia angelorum. Sed jam in Mariae laudibus finem
suum sortiatur epistola: quam forsitan tibi facit sui ipsius prolixitas onerosam. Si quid in ea durum vel difficile
52

