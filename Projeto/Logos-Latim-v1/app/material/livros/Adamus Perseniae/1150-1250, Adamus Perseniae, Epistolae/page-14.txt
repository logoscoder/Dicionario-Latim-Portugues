quinque prudentes (Matth. XXV). O si a quinario [0606B] nostro illa excludatur fatuitas, quae a sponsi nuptiis
illas quinque fatuas dicitur exclusisse! Fatuum prorsus est de titulo se virginitatis extollere, et in virtute animi
rem nominis non habere. O si quinque prudentes fuerimus, et quinquepartitam sensuum continentiam incorrupta
fidelitate servemus! Incorrupta fides, immotumque continendi propositum faciunt mente virginem, facit autem
amor justitiae sapientem. O prudens virginitas! o prudentia virginalis, quae, dum studio charitatis suae actitat,
recte virgo, id est fide mentis integra perseverat! Felix cui datum est hujus gloriae virginitatis jungere lilium
corporis virginalis! Vernat intus, vernat et foris virgo carne et spiritu, praeferens rosam amoris, [0606C] carne
lilium castitatis. Prudens virginitas unctioni est amica, oleo non caret laetitiae, sine lampade et oleo non procedit,
et lampadem quidem habet de perspicuitate puritatis vitream, de paupertate voluntaria strictam, deorsum et
clausam, de concupiscentia aeternorum latam, superius et apertam. Sed unde habebit oleum, nisi se contineat
intra puerperae nostrae diversorium, nisi se colligat ad Virginis partum. Ipsa quippe est oliva fructifera; oliva,
inquam, speciosa in campis, ut gratia ejus et misericordia omnibus sit communis. In campis posita florem campi
protulit, ex cujus amoenitate pulcherrima campestria sibi humanae turpitudinis nuditas procuravit. Campestria
sunt perizomata velamenta turpitudinis, quae dum flore isto sibi consumit, quicunque [0606D] per fidem et
amorem virginei partus criminum verecunda deponunt. Cavendum est nobis, ne simus expertes olei, ne de fatuis
virginibus reputemur. Habemus puerperam nostram quasi olivam fructiferam: quae, cum sit mater misericordiae,
oleum lampadibus nostris infundit, et cum sit regina justitiae, ignem dilectionis accendit. Acceptis jam et
accensis lampadibus, ad nuptiale Simeonis gaudium occurramus. Honestas certe sanctae conversationis gerit in
nobis vicem lampadis, cum sit paupertate stricta et castitate clausa inferius, perspicua puritate interius, charitate
superius dilatata, coelestium contemplatione aperta. Acceptis itaque, ut dictum est, lampadibus nostris, accepto
oleo de visceribus matris Virginis, mutuato luminis radio a [0607A] stella maris, in laetitia cordis jungamus nos
laetitiae Simeonis. Nunquid sine nobis parvulus noster in templo praesentabitur, aut sine nobis Simeon de nostra
consolatione laetabitur. Non expedit nobis parvulum illic abeuntem deserere, vel Simeonis illuc praeconia non
audire. Totum quippe quod agitur in nostrae festivitatis laetitiam dedicatur. Sed nunquid qui puero nostro aurum,
thus et myrrham cum magis obtulimus, pro eodem retrahendo columbam, et turturem offeremus? Non deerunt
etiam nobis hic columbina simplicitas, et de incolatus prolongatione castitas, quibus si paritas geminae charitatis
infuerit, Jesum sibi nostra devotio retinebit. Ubique pueri puerum sequuntur, si eum in munditia corporis et
cordis innocentia commutamus. [0607B] Ipso proficiente aetate et sapientia apud Deum et homines, nos quoque
incrementa sumamus de consimilibus alimentis. Semel ei adhaesimus, collactaneos suos in omni tribulatione non
deseret, et inter tentationum molestias confortabit. Quos fecit in se crescere, non sinet in se deficere, sed
perficere, et occurrere in virum perfectum solita largitate praestabit, si in his quae in illo vidimus, aut de illo
audivimus facta per ipsum et audita ab illo sedula intentione vixerimus, quantum putas in fide ejus et dilectione
crescemus? Sic opus est certe ad crucem properantibus, quia nisi solidiori cibo et largiori usi fuerint, timendum
est ne passionis pondus sustinere non possint. Hic jam intueri libet [0607C] juvenem nostrum summam
patientiam in patibulo praeferentem, quem vidimus puerum in praesepio summam innocentiam demonstrantem.
Quam dignum esset, ut quos habere voluit collactaneos in infantia, commilitones haberet in poena? Qui ergo
astitimus vagienti in cunis, cur non patienti assistamus in clavis? Cur non ruimus in oscula et amplexus
pendentis, cum nos ad hoc brachiis invitet extensis? Propter nimiam charitatem, qua nos immeritos diligit, ad
clavorum confixionem manus et pedes extendit. Caput spinis coronandum sine contradictione exhibuit, quod vix
tremebundus Baptista tangere ausus fuit. A sputis et colaphis beatam illam faciem non avertit, in qua
insatiabiliter sublimitas angelicae puritatis intendit: insatiabiliter [0607D] dico, quia, etsi dum Jesu visioni plene
reficitur, nullum tamen ex satietate fastidium generatur. Est eis in plena satietate plenum desiderium, et in
plenitudine desiderii omnium satietas est bonorum. Libentius forte audires nos loquentes de talibus, sed in
magnis et mirabilibus super nos ambulare timemus. Revertamur potius ad id quod pro tempore congruit; nobis
redeamus ad consolationem victimae salutaris. Considera quia os Verbi incarnati innoxium, ex quo sapientiae
coelestis flumina profluunt, in sua siti fellis potatur amaritudine et [0608A] aceti. Miro modo Rex justitiae totum
se exponit injuriae et nocentis lancea militis latus transfigitur innocentis. Non attendis in virgineo Agni corpore
aperiri quinque virginibus fontes quinque. Quam feliciter quinque sumus, si, ut supra dictum est, prudentes
virgines non fatuae existamus! Habent enim prudentes virgines duos fontes in Agno pedibus, in quibus ex spe
misericordiae cordium diluantur affectus. Habent et duos in confixione duarum manuum, ex quibus largiter et
magnifice profluunt munera gratiarum. Fons quintus ex Agni latere profluit, qui de profundiori abysso ex parte
cordis oriens, profusionis gratiae fluvium mittit. Inde nimirum effluit et supereffluit, ubi omnes sapientiae et
scientiae thesauros in se absconditos [0608B] Christi plenitudo custodit. Hujus fluminis impetus totam Dei
civitatem laetificat, totam terram ad germinandum inebriat, nec esse potest in ea aliquid boni germinis, nisi de
irrigante irriguo hujus fontis. Utinam, frater charissime, unio nostra intendat haec studiose mirari, meditari
assidue, pie venerari, ardenter diligere, contemplari subtiliter, fideliter exoptare! Si in cellis cordium nostrum
huic philosophiae perseveranter institerimus, si huic uni bono individua mentium unione adhaeserimus, vere
erimus monachi, nostrae unionis quinarium unientes uni sanctae et individuae Trinitati. Ipsa enim beata Trinitas
et trina Unitas est unica sanctorum exspectatio, et laborum sanctorum felix remuneratio [0608C] in cujus
desiderio nos faciat unanimiter vivere, qui nos fecit per amoris compaginem unum esse. Verum quia peccatores
14

