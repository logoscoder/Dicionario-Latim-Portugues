[0581D] Adamum canonicum regularem primum, Benedictinum postea monachum, Cisterciensem
denique fuisse contendit D. Brial in Hist. litt. de la France (XVI, 442), ex hoc loco epistolae 10, init: [0582D]
«Cum aliquando canonicae sinceritatis albedine infelici commercio in monachum denigraverim, et nunc de plena
illa nigredine ad candorem virginis liliosae reversus sim,» etc.. Praeterea illum post Theodoricum monachum,
qui anno 1040 floruit, collocat, et ante S. Anselmum Lucensem episcopum quem anno 1080 claruisse constat.
Unde colligere licet quid de ejus aetate senserit; floruisse nimirum putat anno circiter 1040 antequam ordo
Cisterciensis nasceretur: quare Adamum hunc annis centum seniorem quam vere fuerit, facit, utpote post annum
1200 mortuum, ut statim dicitur.
Scripsit igitur vir doctus Opus Sermonum ad suos fratres in capitulo congregatos, impressione
dignissima, quod olim ms. Romae in manibus clarissimi viri Hilarionis Rancati abbatis Sanctae Crucis in
Hierusalem, eductum ex bibliotheca monasterii Casamarii, quod in dioecesi Verulana provinciae Romanae
celebre est, olim quidem Benedictinorum, [0582B] sed ab anno Domini 1140 a Cisterciensibus possessum, ut in
sua abbatiarum Cisterciensium Notitia, inquit, Gaspar Jongelinus. Ex hoc codice Sermonum Adami Persenae
abbatis, continente Sermones plurimos de tempore et potissimis anni festivitatibus et aliis argumentis, excerpti
sunt Sermones de beatissima Virgine Maria, et notis illustrati studio Hippolyti Maraccii, presbyteri Lucensis,
impressique Romae anno 1652, in 16, typis Ignatii de Lazzaris. Illos inscripsit Mariale Adami abbatis Perseniae,
natione Galli, viri doctissimi et disertissimi, Sacri ordinis Cisterciensis alumni. Habentur autem Sermonum
ejusmodi fragmenta in Opere Allegoriarum Veteris et Novi Testamenti, per Gotfridum Titmannum, Carthusiae
Parisiensis alumnum, anno 1550 in folio Parisiis impresso, ut testatur idem Hilarion Rancatus in notula hujus
Adami mss. Sermonibus praefixa. Unde nullus dubito quin ms. codicem illorum haberet iste Gotfridus dum
Allegorias suas scriberet. Audio etiam dictorum [0582C] Sermonum ms. codicem asservari in abbatia
Persenensi, quem non vidisse fateor. Idem scripsit Epistolas aliquas ad Osmundum Abbatiae Mortuimaris in
Normannia monachum, quas ex mss. codicibus edidit Stephanus Baluzius tomo I Miscellaneorum, pag. 423.
Idem abbas Adamus adfuit, vel adfuturus accessit morti Mariae, Campaniae comitissae, quae Ludovici VII,
Francorum regis, et Eleonorae Aquitanicae filia, anno 1197 naturae debitum solvit, teste Guillelmo Marloto tomo
II Metropolis Ecclesiae Remensis, lib. I, cap. 23, pag. 75. Hoc constare potest ex Thoma Cantipratano libro I De
apibus, cap. 9, his verbis.» Prope nostra tempora fuit mulier nobilissima, Maria, Campaniae comitissa. Haec
nupta nobilissimo Henrico, Campaniae comiti, filia fuit Ludovici VII, Francorum regis, Philippi regis soror,
aeque regis Francorum. Quatuor fratres reges in Anglia habuit, filium regem in transmarinis. Haec multis annis
mortuo marito, cum pomposissima [0582D] ambitione circumiens et moriens, talem finem sortita est. Laborans
haec in extremis, abbatem Perseniae, Adamum scilicet, sanctissimum ac eloquentissimum virum, migratura
venire mandavit. Qui, ut venit, intromissus non est, ac prae foribus exspectavit. Jam enim comitissa discesserat,
et distrahebantur a mulieribus et ministris et suis omnibus, utensilia, vasa aurea et argentea, vestes pretiosae,
culcitraeque purpureae, et tandem linteamina ipsa cum peplis. Extremo quidam de gratioribus mora inscia
retardatus, lectum per cornua comprehendit, et resupinatum corpus emortuum, eminus in stramenta divolvit.
Moras autem abbate cum taedio sustinente, quidam nobilis ex circumstantibus indignatus, [0583A] ostium
violenter infregit, et virum venerabilem intromisit. Qui, cum introisset, et nobile illud corpus nudum in stramine
reperisset, volente quodam ex familia illud straminibus operire: abbas exempli providus non sinebat, sed libera
voce clamabat: «O vos omnes venite et videte nobilissimae comitissae Mariae pompam, cernite delicatissimum
illud corpus, quanto dedecore pudoris devolutum est. Videte quid ei pro multiplici honore et gloria, finaliter
mundus exsolvit.»
Mortuus est Adam post annum 1200, licet illum assignare annum non possimus. Caute autem
distinguendus est ab altero Adamo, abbate Caroliloci, ordinis Cisterciensis, et postmodum Sylvanectensi
[0584A] episcopo, qui Sermones pariter eruditos composuit, de quo nos infra ad annum 1230 loquemur. Plura de
illo praeter auctores citatos Angelus Manriquez Annalium Cisterciensium, tomo II, ad annum 1145, cap. 10,
num. 6, et tomo III, ad annum 1190, cap. II, num. 5 et 6, et ad annum 1191, cap. 7. Carolus Vischius in
Bibliotheca Scriptorum ordinis Cisterciensis, pag. 5, et alii. Carolus Dufrenius du Cange in Indice auctorum
quem praemisit Glossario mediae et infimae Latinitatis, columna 79 ubi perperam anno 1100 eum assignat, nisi
legendum sit 1200, sitque typographiae mendum, quod probabile satis est.
[0583]
ADAMI ABBATIS PERSENIAE
EPISTOLAE.
(Priores quinque, ad Osmundum monachum, edidit BALUZ. Miscell. ed. Mansi. tom. II, pag. 236;
sequentes prodeunt ex D. MARTENII Thesaur. Anecdot., tom. I, col. 669 et seqq.,
ex mss. Claraevall., et Ampliss. Collect. t. I, col. 1013 et 1025.)
2

