conversatione] maneo innovatus. Cum enim aliquando canonicae sinceritatis albedine infelici commercio in
monachum denigraverim, et nunc, Deo volente, de plena illa et peregrina nigredine ad candorem virginis liliosae
reversus sim, licet me poenitentem misericors illa susceperit, non tamen in novitium me [0614C] recepit. Et certe
cum veteratae deformitatem nigredinis nondum a me praesumptae institutio novitatis obliteret, quo pacto
philosophari me compellis de sanctae splendoribus novitatis? Novitius enim, si rem sui nominis tenet, eo a
veteris hominis deformitate exuitur, quo in novi hominis pulchritudinem per correctioris vitae studium
reformatur. Ego, ego nondum exutus a veteri necessario tibi excidere formam novi. Verumtamen ex debito
sponsionis meae teneor dicere aliquid, quia instantia tua promittere me coegit. Igitur quia novitii a novitate
transsumuntur, quae sit ipsa novitas, quae vetustas illi contraria inquiratur. Et quia non prius quod spirituale est,
sed quod animale, de veteri homine [0614D] prius videndum est.
Quatuor sunt in quibus haec vetustas potissimum consideratur, scilicet amor mundi, cura superflua
proprii corporis, usus peccandi, defensio peccati. Amor mundi triplici animum vetustate corrumpit: accendit
enim eum ex desiderio dignitatis, inflat eum appetitu vanae laudis, onerat et aggravat divitiis quaestuosis. Haec
omnia, aut de cordis superbia veniunt, aut eidem superbiae fomenta suggerunt et supponunt. Illum vero animalis
corruptionis dispendio necesse est antiquari et senescere, et ita propinquare ad interitum, quem constat veneno
superbiae esse infectum. Antiquus enim serpens, dum initium omnis peccati superbiam humanae naturae in suis
adhuc vitiis venenatissime instillavit, [0615A] dum suae veternosae antiquitati illam obnoxiam fecit, indulta
beatae novitatis gloria spoliavit. Quem igitur per superbiam terrenae dignitatis inflat ambitus et extollit, ventosae
laudis anhelatio exsufflat et subruit, avaritia ex quaestu divitiarum in pulverem spargit et perimit; hic talis ex
multo vitiorum senio veterascit. Et hoc quidem solet amor saeculi in suis sectatoribus operari. Cum enim mundus
in maligno positus sit, et nequissimum sit ipsum quaerere, cum vanitas sit et umbra volatilis, et insanum sit post
ipsum currere, non sanae mentis est, sed desipientis hunc amare. Nam quid est amor mundi, nisi quaedam
phrenesis animi quae, dum nescit quae sursum sunt quaerere vel sapere, sed quae sunt super terram, quasi a
sensu bonae valetudinis [0615B] mentem efficit alienam? Qui itaque novitiari desiderat, a vanissimae vetustatis
ejus insania cor avertat; alioquin non poterit novis sapientiae interesse studiis, nisi prius, amota insani amoris
amentia, factus fuerit compos mentis. Verum tunc primo ad mentem redire incipit, cum jam stabili proposito de
saeculo deserendo disponit, satagens ut extra limen propriae domus mundi eum non comitetur affectus; sed in
ipso limine quo de propriis rebus coepit egredi, ibi incipiat mundo mori. Non, inquam, debet eum mundi amor
prosequi ad portam monasterii, quia ibi secundum facit gradum, ubi etiam relicturus est corpus suum. Hinc est
quod Deus ad Abraham sic locutus est, dicens: Exi de terra tua, et de cognatione tua, et veni in terram, [0615C]
quam monstravero tibi (Gen. XII). Terram quippe bonam et optimam, terram lacte et melle manantem non
videre, multo minus intrare idoneus, nisi prius a terra spinas et tribulos germinante, et a cognitionis carnalis
affectu robur mentis effeminante exisset. Hinc est quod animae quam instruit Spiritus sanctus per Psalmistam,
sic dicit: Audi, filia, et vide, et inclina aurem tuam (Psal. XLIV). Audi, ut credas, quia fides est ex auditu; vide,
ut diligas, quia multum proficit dilectio ex affectu; inclina aurem tuam, ut obedias et jussa peragas, quia dilectio
comprobatur ex actu. In quo autem obedies, obliviscere populum tuum, et domum patris tui; alioquin non
concupiscet rex decorem [0615D] tuum. Non, inquam, erit in te decor, qui sit in concupiscentia regis, nisi de
terra tua et de cognatione tua exiveris, nisi domum patris tui et populum tuum oblita fueris, nisi per oblivionem
vitiis carnis et concupiscentiis moriaris. Hinc est quod per seipsum Dominus in Evangelio sic ait: Qui non
reliquerit domum, vel fratres, aut sorores, aut agros, propter nomen meum, non est me dignus (Matth. XIX). Et
certe si propter Deum relinquenda sunt licita et necessaria, quanto magis pro eo illicita et superflua devitanda?
Sed quia fugitivum mundi perduximus ad portas monasterii, ut secundum innovationis suae faciat gradum, qui in
exitu de Aegypto fecerat primum, nos quoque currentis orationis hic gradum figimus, ut recepto paululum
[0616A] spiritu, hic secundum hunc gradum et ejus considerationem fortius ascendamus.
Forsitan, charissime, dum haec legis, irasceris; et qui tibi petieras destinari utilia, forsitan irrides minus
necessaria scriptitantem. Sane cum excusationem nolueris, sed nec dilationem recipere, factus sum insipiens, tu
me coegisti. Verumtamen quod semel coepi, non desinam prosequi; et si petitioni tuae non sufficiam, meae
tamen utcunque satisfaciam sponsioni. Tibi enim, non juxta velle tuum, sed juxta posse meum, spopondi me, si
recolis, pariturum. Igitur qui, convertendi studio, primum innovationis suae gradum fecit in contemptu mundi,
secundum facturus est in ingressu monasterii, in postponenda scilicet cura propriae carnis, [0616B] quae tamen,
juxta Apostolum, in necessariis non negatur. Carnis, inquit, curam ne feceritis in desideriis (Rom. XIII). Naturae
consulendum est, non culpae; necessitati prospiciendum est, non indulgendum voluptati: Voluptas enim habet
poenam, et necessitas parit coronam. Et item illud de Regula (cap. 7): Mors secus introitum delectationis posita
est. Cum igitur ad portam monasterii veneris, et ibi vestem animae carnem exueris, et quam de mundo tuleras,
ipsi adhuc reclamanti mundo remittis. Tuleras quippe vestem hanc de anathemate, de corruptione illam
susceperas, enutrieras eam cum vitiis et concupiscentiis, et ideo extra sanctuarium debes dimittere quidquid in ea
mundi impuritas potest reclamare. Naturam condidit [0616C] Deus, auctor culpae non exstitit; nec nos debemus
odisse aut persequi quod suo non remittitur Creatori. Natura fovenda est, et auctoris sui mancipanda negotiis;
18

