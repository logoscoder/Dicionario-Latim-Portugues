spiritu, quae carnem incidit, non vitium. Ad illam potius quae cordis est transeamus. Sine tamen obsecro, sine
puerum circumcidi, sine legislatorem legi dispensatoriae subjici, et quod dedit ipse suscipiat, et ibi lex unde
coeperat finiatur. Lex Christi amoris est veritas, quae omne vitium circumcidit. Lex est amor, qui ligat et obligat,
et cum excidat omne quod malum est, vix unquam excidere ipse potest. Charitas quippe unquam excidit, hic
amor nos unit, hic amor solemnizat [0637B] in cordibus quae Christi cunabula non dimittunt. Hic amor in Magis
visitat puerum triumque munerum mysteriis veneratur. Ecce interim festivitas nostra resplenduit, et mundi
oriente splendidior ad verum orientem nos fidei stella perduxit: non bene dixi perduxit, nisi forte aliquid
abduxerit nos ab illo. Penes illum immorari est melius, nusquam salus est alibi, nusquam securitas sine illo,
semper teneamus quod nostrum est, nostra protendatur solemnitas usque ad gaudium Simeonis. Sine nobis sua
eum mater non offerat in templo. Inveniat solemnis ejus praesentatio nos praesentes. Utinam casti amoris puritas
unum par turturum in illa oblatione nos faciat! Utinam quasi duos pullos columbarum nos sanctae exhibeat
simplicitas charitatis! His enim [0637C] virtutibus, his avibus figuratis nostrum nobis poterimus redimere
Redemptorem. Nondum sane ad mortem est haec ipsius oblatio, necdum congruit passio tempori vel aetati;
castitatis amore, simplicitatis desiderio. Si neutri defuerit geminae charitatis binarius, Jesum nobis possumus
retinere. Nutriatur in nobis Jesus, proficiat apud nos aetate et sapientia, ut opportuno in tempore suae sit idoneus
passioni. Interim parvulus est, non cogitat de passione, potius apud eum de uberibus est agendum. Quod si
Herodis gladios devitans aufugerit, Aegyptus eum non suscipiat sine nobis. Beatius est cum illo fovere latebram,
quam in oculis hominum praesumendo de viribus grandia devitare. Quod si ipse voluerit, aut [0637D] mater ejus
consuluerit, nos remanere ad gladios, pium est pro innocentia trucidari. Cum de Aegypto redierit, cum eo
habitemus in Nazareth, ut vernantis vitae floribus valeamus suaviter redolere. Nazareth quippe flos dicitur, et
eum convenit florere virtutibus, qui Filio Virginis solet familiare contubernium exhibere. Quod si duodennis jam
factus, inconsultis parentibus, in Jerusalem remanere voluerit, felices nos si esse voluerit consocios facti hujus. O
felix triduum! O totius festum laetitiae! toto illo triduo vacare, illi intendere, verbis gratiae refici, quae de ejus
ore procedunt: alibi eum quaeri non convenit, in his quae Patris sui sunt semper vult esse, nec nos ab eo utinam
dividamur! Si ad fluenta Jordanis accesserit, Joannis [0638A] intingendus baptismate, oportet nos fontem illuc
prosequi, qui in tot et tantis ab ipso ablui indigemus. Abluti ab ipso, in ipso proficiemus multipliciter, ut
apertione coelorum paternae vocis testimonio descensus sancti Spiritus in columba, ipsius Joannis praeconio
ipsum perfectius agnitum plus amemus. Huc usque Jesum prosecuti fuimus, quomodo deinceps, aut in desertum
a spiritu ductum, aut tentatum a diabolo deseremus? alioquin qua fronte audebimus nuptiis interesse, aut
insipidam aquam in vina transire pro deliciis probabimus, aut quomodo poterimus communicare gaudiis, si
nolumus communicare pressuris? Vos inquit Dominus, estis qui permansistis mecum in tentationibus meis, et
ego dispono vobis, sicut disposuit [0638B] mihi Pater meus regnum (Luc. XXII). Quam felix est voluntaria
tentationum perpessio, cui regni coelestis dispositio praeparatur! Caeterum ad fidei robur, ad augmentum spei, ad
incentivum amoris, qui de infantis innocentia convaluimus, necesse est jam in virum perfectum de virtute juvenis
aliquid dicere. Jam puer excrevit in juvenem, dicentem mira, mirabilia facientem. Jam curat paralyticos, leprosos
mundat, caecos illuminat; surdis auditum, claudis gressum, mutis officium linguae reformat; suscitat mortuos,
siccis pedibus mare calcat, daemonem fugat, ventis et pelago imperat, omnem infirmitatem solo imperio curat,
peccatores ex misericordia suscipit; mentium cogitationes intelligit, [0638C] de quinque panibus quinque millia
hominum reficit, superbiam Pharisaeorum et Scribarum scientiam ad omne verbum mira responsione confundit.
His omnibus mirabilius est, quod omnimodam satagit patientiam ad omnem exhibere injuriam; et cum in summa
innocentia sit, ei summa potentia nihilominus servat obedientiam summam: et in his omnibus noster est, et quos
procul dubio ad ubera matris collactaneos habere voluit, a suae obedientiae fructibus non excludit. Obsecro te,
cum pavere et taedere, et moestus esse, instante morte, coeperit, manibusque tundi nocentium innocens ipse
voluerit, ne relicto eo fugerimus; sed venditum, traditum, tractum ad contumelias corde conjunctissimo
comitemur. Etenim sua redemptione nos redimit, [0638D] sua traditione custodit, sua nuditate nos operit; et quia
indebite caedi et conspui et deludi non respuit, debitam nobis ignominiam sempiternam excludit; quia facies ejus
velatur et caeditur, quia genu flexo irrisorie salutatur, quia spinea ei corona plectitur, aeternum a nobis
opprobrium amputatur; quia sua crux ei ad bajulandum imponitur, quia extra civitatem ejicitur, quia toto corpore
in ligno crucis extenditur, quia totum corpus lancea clavisque configitur, aeternae per hoc maledictionis sententia
revocatur. Jam attende de corpore Agni quinque pernecessarios fontes perduci. Habemus geminos in totidem
pedibus, totidem in geminis manibus; et dum apertione lateris profluit quintus, [0639A] veni, dulcissime,
hauriamus aquas in gaudio de fontibus Salvatoris.
Sed forte dicis: De vulneribus Domini mei video sanguinem manare et aquam. Ad quod ego: De latere
Christi creduntur fluxisse sanguis et aqua. Quanquam Christi sanguis, qui sui pretio sanat, redimit et coronat, in
eo aqua est, quod lavat, reficit et refrigerat. Lavat a peccato, reficit spe, refrigerat ab aestu carnalis
concupiscentiae. Verum aquae de Salvatoris fontibus hauriuntur, cum fluenta gratiae fidei labiis de Christi
vulneribus extrahuntur. Itaque vulnera pedum fontes sunt, sed fontes olei, vulnera manuum fontes balsami,
vulnus lateris fons est vini. Quomodo, inquis, cum de locis hujusmodi non videatur fluere nisi sanguis? [0639B]
Audi quomodo. Oleum sanat, balsamum flagrat, vinum inebriat. Oleum est misericordia, quam ad pedes Jesu
29

