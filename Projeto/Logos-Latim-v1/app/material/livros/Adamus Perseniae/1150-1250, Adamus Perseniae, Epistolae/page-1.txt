1150-1250- Adamus Perseniae - Epistolae
ANNO DOMINI MCCIII.
ADAMUS PERSENIAE
[0579]
NOTITIA
(OUDIN, Comment. de scriptoribus et scriptis eccles., II, 1682)
[0579D] Adamus Perseniae abbas, ordinis Cisterciensis in episcopatu Cenomanensi, floruit anno 1190
et sequentibus, hujus coenobii primum monachus, deinde successu temporum abbas factus. Sane abbatia
Perseniae, vulgo Perseigne, filia Cistercii est, a silva tractus Cenomanensis nomen habens, ubi anno 1145 per
Guillelmum de Talvatio, Pontivi et Alensonii comitem, fundata est, ut clarior appareat consignatio anni per
Angelum Manriquez, quem confirmat tomus IV Galliae Christianae fratrum Sammarthanorum, verbo, Persenia.
De Adam ita loquitur anonymus auctor ms. in bibliotheca Sancti Victoris Parisiensis ad annum 1190. «Hac
tempestate [0580D] exstitit quidam abbas (Joachimus) non longe ab urbe Roma, ordinis Cisterciensis, sed
Cisterciensibus minime subjectus, qui quamdam Expositionem super septem visiones Apocalypsis edidit,
accepta divinitus, ut aiunt, sapientia, cum fere esset illitteratus, etc. Dicit autem quod anno 1199 incipiet sexta
visio, et sexta sigilli apertio: sub qua visione probat auctoritate Apocalysis quod complebitur omnis Antichristi
persecutio, et ejusdem mors et perditio: sed ante ejus persecutionem dicit Evangelium Christi ubique
praedicandum, et Ecclesiam fidelium per omnes gentes dilatandam. Hic Romae interrogatus a viro venerabili et
in Dei verbo facundissimo, [0581A] et aeque religioso, abbate Perseniae Adamo, quonam ausu talia praedicaret,
an ex prophetia, an ex conjectura seu revelatione, respondit se neque revelationem de his habere: sed Deus,
inquit, qui dedit olim prophetis spiritum prophetiae, mihi dedit spiritum intelligentiae, ut in Dei Spiritu omnia
mysteria sacrae Scripturae clarissime intelligam, sicut sancti prophetae olim intellexerunt, qui eam olim in Dei
Spiritu ediderunt. Requisitus autem ab eodem abbate quid sentiret de Antichristo, respondit ipsum jam esse
adolescentem: quod responsum Adam confutavit.» Itaque anno 1190 Adamus jam Perseniae abbas erat, et clarus
scientia; nam factum istud Joachimi referunt ad annum 1190 Spondanus in Epitome Annalium Baronii, Angelus
Manriquez tomo III Annalium Cisterciensium ad annum 1190, cap. 2, num. 5 et 6. Unde idem Manriquez ad
annum Christi 1191, cap. 7, ita habet. «Sub idem tempus florebat in Persenia (quam domum in [0581B]
Cenomanensi dioecesi, Cistercii filiam supra memoravimus) abbas Adam, aeque doctus et pius, quem anno
praecedenti cum abbate Joachimo disputantem retulimus. Meminit ejus eximia cum laude Thomas
Cantipratanus, fere coaevus auctor, II De apibus, cap. 22, dum Mariae comitissae Campaniae et Ludovici
Francorum regis filiae mortem describit. Hic ille insignis Perseniensis abbas est cujus exstant Sermones, quos ex
Claudio Roberto in fundatione Perseniae commemoravimus. Eumdem virum recensent inter doctores Conradus
Gesnerus, Philippus Seguinus, et Joannes Trithemius, appellantque in divinis Scripturis longa exercitatione
doctum, sanctorum Patrum lectione admodum divitem, saecularium litterarum scientia sufficienter instructum,
atque in declamandis ad populum homiliis celeberrimae opinionis. Trithemius pro more Cistercium reticet, sed
prodit monasterium Perseniae, quod nec ipse negat, et omnes alii auctores testificantur. Potuisset virum
Menologio suo ascribere Chrysostomus [0581C] Henriquez, antiquitate, doctrina, et religione, prae aliis quos
ascribit, venerandum.» Haec Manriquez. Quam porro in praedicatione verbi divini clarus hoc tempore esset
Adamus Perseniae abbas, testatur Jacobus de Vitriaco, S. R. E. cardinalis, in Historia Occidentali, lib. II, cap. 9,
his verbis: «Defuncto igitur praedicto Christi athleta (scilicet Fulcone presbytero Parisiensi) qui latratibus sanctis
mundum quasi evigilare fecerat, et veritatis lumine ex parte nebulosas illuminaverat regiones, multi zelo
charitatis accensi et ejus exemplo incitati, coeperunt praedicare et docere: multos erudientes ad justitiam, et de
faucibus Leviathan sanctis exhortationibus peccatorum animas retrahentes. Inter quos principales et majoris
nominis fuerunt abbas de Persenia, Cisterciensis ordinis, cum pluribus aliis, quorum nomina scripta sunt in libro
vitae: qui in agro Domini fideliter et prudenter laborantes, de cavernis petrarum et montibus, [0581D] bestias
venabantur: de lacu miseriae et luto foecis, retibus et sagenis pisces extrahentes.»
De illo Joannes Trithemius abbas Spanheimensis in libro De scriptoribus ecclesiasticis his verbis:
«Adam abbas de Persenia, ordinis divi Benedicti, vir in divinis Scripturis jugi exercitatione doctus, atque in
saecularium litterarum scientia sufficienter eruditus, in declamandis homiliis celeberrimae opinionis, nomen
suum varios componendo Tractatus, cum laude transmisit ad posteros. Exstant devoti et utiles Sermones ad
fratres, liber I. De sanctis et diversis materiis, liber I. Fertur etiam quosdam sacrae Scripturae explicuisse
tractatus quibus abundantem ingenii sui veniam ostendit, sed ad notitiam [0582A] meam, non venerunt.» Fallitur
autem Trithemius dum illum Benedictinum monachum fecit quem constat fuisse abbatem Cisterciensis ordinis
[(1)] {foot}
1

