felicem animum, cui vitiorum vias timor obstruit, ut in his splendoribus sapientiae devotione libera solemnizet!
Hic de contemptu mundi beata paupertas exoriens sitit adhuc ambitione novitia vitae divitias melioris. Hic virtus
continentiae de interdicta carnis superfluitate exhilarans exutum sua vetustate spiritum novis gaudiis vitae sociat
spiritalis. Hic timor Dei consuetudinem peccandi exterminans non patitur inquietari a vitiis internae solemnia
novitatis. Hic confessio humilis de industria et operatione timoris cordis interiora circuiens, singula de peccato
caute arguit et accusat, [0623B] ne de securitate solemnitas insolescat, et miro modo quae facta sunt conferens,
faciendis proponit ante oculos exemplar Dominicae passionis. Dumque Jesum Christum et hunc crucifixum cordi
reducit ad memoriam, in aestimatione tantae rei suam non reputat actionem. Et revera quae potest in nobis
aestimatio esse virtutis, dum consideratur patientia misericordissimi Redemptoris? Non exhorruit sputis et
colaphis illam faciem gloriosam exponere in quam angeli concupiscunt. Non veritus est dorsum flagellis, caput
spinis, membra clavis configenda supponere vel subjicere, quae nihil penitus meruerunt. Meruerunt dico de
poena. Nam dum haec tolerant sine culpa, nos a debito poenae et culpae per indebitam gratiam absolverunt. Nos
igitur adhaerentes [0623C] illi, imitemur illum, et quae illi de voluntate nostra pro nostra necessitate promisimus,
ad nostram gloriam, per ejus gratiam pro nostrae facultatis modulo persolvamus. Si durum visum fuerit itineris
arrepti propositum, ad nostrae Virginis confugiamus auxilium, quia cui se misericordissima illa auxiliatricem
praebuerit, in omni tribulatione nostra et angustia fortis erit. Candorem liliosae ejus innocentiae trahamus in nos
per munditiam conscientiae, nec desit nobis cum pudicitia carnis instantia fecundi operis, quo ornetur fecunditas
virginalis. Ad nostrae siquidem Virginis partum totum debemus habere respectum; et si veri esse novitii, et si
vere innovari volumus, novi partus gratiae novis et plenis desideriis intendamus. Si enim per ipsam
justificationis [0623D] gratiam possumus obtinere, sic ipsa duce ad gloriam poterimus pervenire, ipso praestante
qui ex ipsa natus est Jesus Christus Dominus noster, qui cum Patre et Spiritu sancto vivit et regnat Deus per
omnia saecula saeculorum. Amen.

EPISTOLA XII. AD MARGARITAM VIRGINEM. Ejus precibus se commendat
MARGARITAE virgini, frater A. peccator, de immarcessibili castitatis lilio sponso virginum
complacere.
Quoniam Christum diligere tenemur, tantum ipsius templa venerari et honorare debemus. Habitaculum
[0624A] quippe ipsius est sincera castitas, illa maxime quam Christi vera charitas consecravit. In hortis plane et
liliis vernare flos campi et lilium convallium Christus Dominus invenitur. O si lilio rosa non defuerit, ut castitatis
candor charitatis colore roseo suffundatur! Quam pulchrae sunt genae, quibus ad plenum decorem amor
honestatis se sociat, charitas castitati! Speciosum forma prae filiis hominum speciei hujus alligat elegantia, quia
vultus pulchritudinem morum simplicitas commendabat. Morum simplicitas, puritas affectionum, operationum
justitia, observantiae disciplinae laudabiles dignam faciunt animam osculis et amplexibus Conditoris. O
contractum venerabilem! O nuptias honorabiles, a quibus omnis excluditur foeditas, in quibus [0624B] nulla
corruptio locum habet! O felicem sobolem, quae de tali contractu processerit, quae sicut de Spiritu sancto
concipitur, ita etiam sanctae matris Ecclesiae uberibus enutritur! Ubera ista de coelo plena sunt, lac spiritalis
doctrinae distillantia, quo sensuum simplicitas et innocentia ad virile robur morum, divini amoris et perfectionis
intelligentiae provehuntur. Arbitror quod per Dei gratiam in hanc aetatem perveneris, quae non jam sicut
collactaneo Christo Christi colludas cunabulis; sed Christo crucifigi idonea cibum possis mandare duriorem. Tu
enim propter verba labiorum ejus custodire vias duras et cupis et praevales ad Crucifixi exemplum circa crucis
titulos gloriari. Verum in lecto tali sponso tuo copulari non horrueris, ad [0624C] thalami gaudium quandoque
pervenies, qui crucis expers est penitus et doloris et laboris. Obsecro te, dilectissima, ut cum in Jesu tuo bene tibi
fuerit, pro meis apud eum excessibus depreceris. Cum solito profusius tibi splendor ille festinus arriserit,
dilectorem tuum dilecto tuo commenda attentius, ut quem mente adoro et diligo, te satagente et orante, tecum
valeam obtinere. Amen. Vale.

EPISTOLA XIII. AD GUILLELMUM HELIENSEM EPISCOPUM [(6)] {foot}
[0623] Guillelmum a Longo Campo, Angliae cancellarium, episcopum Heliensem ab anno 1189 usque
ad annum 1197, et regni administrum.. Dehortatur eum tacite a regis servitio.
GUILLELMO Heliensi episcopo dominique regis Anglorum cancellario, frater A., salutem in spiritu
veritatis.
22

