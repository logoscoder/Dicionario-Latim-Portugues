injuriam innocentiam perdidit, per poenitentiam de seipsa justitiam Deo facit, nonne videtur tibi per
poenitentiam reparare innocentiam, cui [0594B] sane multo gratius erat illam non descendisse de Hierusalem in
Jericho, non in latrones incidisse, quam vulneratae a latronibus salutis remedia procurasse? Beatus tamen est qui
prius amissam innocentiam poenitendo resurgit ad justitiam. Sed felicior est qui sic divini timoris custodia
communitur ut contra innocentiam quidquam agere dedignetur. Nihil igitur est divino timore beatius; cujus
pondere dum animus figitur, non per varia vanis cogitationibus agitatur. Dum enim officii sui stimulo cor assidue
tangit et pungit, aliud aliquid quam ipsam punctionem vel punctionis causam in memoriam venire vix sinit. Qui
dum ad ostium cordis salubriter et feliciter sollicitus custos excubat, amori ad solemnizandum interius locum
praestat. Timor [0594C] siquidem sanctus facillime cogitationes otiosas a conspectibus cordis, dum Deo intendit,
exsufflat, voluptuosas desiderio propositae honestatis persequitur, malitiosas oppositione simplicitatis et pietatis
exturbat. Per piam igitur sancti timoris sollicitudinem compressis incursibus vitiorum, sedatis cogitationum
tumultibus, sabbatizante jam conscientia, amor solemnizat interius, et tanto jucundiores ferias agit quanto
mentem liberam ad coelestia affectanda cognoscit. Tu igitur, charissime, cum festivitas hujusmodi ex amoris
infusi beneficio laetificaverit tibi mentem, habe me solemnitatis internae consortem; nec bonum collatum tibi
facias singulare, sed amici adhuc exterius mendicantis in tuis [0594D] deliciis recordare. Frange, inquam, panem
tuum mendicanti et esurienti amico; quia in hoc te vere amicum probaveris, si amici esuriem refeceris pane tuo.
Panis tuus Christus est, panis tuus charitas tua est, panis tuus oratio tua est, panis tuus est compunctio
lacrymarum, quibus non modo tua sed etiam peccata diluis amicorum. His utique panibus se die ac nocte refici
asserit Propheta sanctus: Fuerunt mihi, inquiens, lacrymae meae panes die ac nocte (Psal. XLI). Certe quanto his
panibus avidius reficiebatur, tanto ad portanda aliorum onera fortior reddebatur. Coelestis siquidem panis
refectio ita confirmat cor hominis ut et ipse in laboribus possit subsistere et se fortem comportandis oneribus
fraternis velit et valeat exhibere. Certe [0595A] qui panibus hujusmodi vescitur, tam fortis efficitur, tanto figitur
pondere, ut non dico evertere, sed vix eum vanae cogitationes et inutiles valeant commovere. Dum enim vel ex
Scripturarum vel ex lacrymarum panibus dulciter et avide reficitur animus in vinea Domini Sabaoth laborantis,
non impellitur, non agitatur cogitationum flatibus variis, quia ipsae cogitationes, eo ipso quod vanae sunt,
solidatam consueti cibi fortitudine mentem a suae stabilitatis rectitudine non inflectunt. Cum panibus hujusmodi
saturatus fueris, saltem serva mihi aliquid de reliquiis, ut ex eis refectus possim et ipse in laboribus meis
subsistere, quos supra modum et ultra vires noveris excrevisse. Caeterum de animae tuae aegritudinibus, de
quibus mihi in litteris tuis [0595B] conquereris, ad illius opem et curam festina confugere qui, juxta verbum
suum, non sanis sed male habentibus venit remedium exhibere. Ipse enim dicitur Christus, qui et sauciati
vulneribus salutiferam unctionem apponit. Ipse dicitur Jesus, qui unctos a se plenae saluti restituit. Medicinae
ipsius efficaciae volo te commendatum esse; cui tu devote et humiliter supplica ut meae quoque invalitudini adsit
ipsius gratiae efficax medicina. De caetero, fili, noli mihi molestus esse, nec a me aliquid amplius quaeras; quia,
licet respondere petitionibus tuis deinceps non proponam, te tamen in veritate diligere, quandiu in veritate
steteris, non desistam. Vale in Domino semper.

EPISTOLA IV. AD EUMDEM. Arguit quod per interpositam personam responsum ab Adamo obtinere
tentaverit. [0595C]
Fratri OSMUNDO frater ADAM.
Astutus es, et callide agis, quid quod per te obtinere posse diffidis, per personam interpositam a me
quaeris. Et revera talem personam interposuisti cui, quod per eam postulabas, hac vice negare non potui. Sed
forte alias aliud facerem, si tantam ab ea pro te instantiam sustinerem. Nunc igitur habes epistolam quam
quaesisti. Habes et cor meum in visceribus Jesu Christi. Et licet me gaudeam a necessitate scribendi quiescere,
tamen nunquam in Spiritu sancto desinam te amare. Utinam humilitatis [0595D] meae litterulas apud te
reconditas detineres, nec tenuitatis meae inopiam caeterorum auribus intimares! Si enim per Scripturam
prohiberis laudare hominem in vita sua, quomodo eniteris efferre laudibus meae rusticitatis opuscula, praesertim
cum secreti amoris nostri secreta colloquia deberent saecularibus quibusque celari? Semper consuevit sancta
dilectio collocutionibus secretis gaudere. Eo facilius haec flamma restinguitur cum ventis exposita inconsultius
proponatur. Quod igitur tibi ex magno amore secretius dico vel scribo, vide ne per te fiat in propatulo. Quia, ut
dixi, saepe flatibus ventosae laudis tepescit aut exstinguitur vis amoris. Vale in Domino semper.

EPISTOLA V. AD EUMDEM. De amore Dei. [0596A]

8

