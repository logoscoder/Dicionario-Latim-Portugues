intelligentiam coelestium perficit, tantum a curis mortalium mens elongatur. In ratione quippe positus est divinae
status imaginis, et similitudinis honor: unde jumentum sapit non hominem quoquam divertere extra lineas
rationis. Per lineas enim rationis ducta et directa operatio, aut fidem ne moriatur custodit, aut jam mortuam ad
vitam reducit: Fides enim sine [0655D] operibus, mortua est (Jac. II). Unde non ibi dicenda ratio, ubi minime
recta intentio reperitur; quia si de beneficio rationis fuerit intentio recta, rationabilia erunt opera procul dubio,
quae, sicut dictum est, aut fidem mortuam poterunt suscitare, aut ne mori valeat providere. Moderamen igitur
rationis affectibus nostris per Dei gratiam ordinem tribuit, sit virtutum materies, morum aequitas, disciplina
operum, totius seminarium honestatis affectus enim animi circa rationem dispositi, virtutum effectus et nomina
sortiuntur.
Caeterum irrationabilis est vita, ubi ratio non erudit intentionem, ut recta sit; nec voluntatem afficit, ut
sit pia; de eadem enim luce, incorporeae scilicet rationis, intentio illustratur ad rectitudinem, [0656A] et
exhilaratur ad pietatem voluntas. Verum haec in fidelium cordibus fiunt. Nam hujus gratiae penitus est expers
infidelis: Sine fide enim impossibile est placere Deo (Hebr. II). Et Apostolus: Omne quod non est ex fide,
peccatum est (Rom. XIV). Sed nunquid fidelem dixerim, in quo fides est mortua, et qui fidei operibus
contradicit? An non contradicit operibus, qui verbo confitetur se nosse Deum, factis autem negat? Non videtur
fidem sapere, cujus animus incompositus, vultus turbidus, sermo insulsus, actus inhonestus, impudicus oculus,
tactus illecebrosus, avidus vitii appetitus. In fide non regnat cupiditas, non tumultuatur ambitio, non elatio tumet,
non ira fremit, non sordet luxuria, non ventris ingluvies porcum sapit. Qui talis [0656B] est, fidelis non est, nec
eum convenit fidei negotia pertractare. Quod si tua tibi conscientia perhibet testimonium, te hujusmodi
subjectum pestibus, consulo tibi cum illis familiarem habere conflictum. Liberatus ab his, jungaris fidelium
numero, potens etiam alios ad fidei regulam revocare. Melius pugnat pro fide operis unctio, quam sermo.
Efficacius est exemplum boni operis ad persuadendum de fide, quam si pro fide in multiloquio disceptetur. Felix
tamen doctrina oris, cum scientiae praeloquitur operatio! Felix in quo fides attestatur utrumque! Satage igitur
honeste vivere, ut tua tibi fides ad justitiam reputetur. Tu enim te totum testimonio fidei debes, fidei quippe
minister et Evangelii praeco factus es de jure et officio sacerdotis. [0656C] Vide ne desit officio animi virtus, ne
ad fidei defensionem vel praeconium minime idoneus habearis. Tunc enim fides est, quae te faciat virtutis
participem, si fidem, et operis veritas, et decus castimoniae comitetur. Angelicae incorruptionis aemulare
gloriam, quibus participatione nominis, officii sublimitas te conjunxit; scriptum quippe est in Malachia: Labia
sacerdotis custodiunt scientiam, quia angelus Domini exercituum est (Malach. II). Custodi igitur a maliloquio
labia tua, quibus concessum est de officio totius gratiae et efficaciae verba loqui. Non hoc certe concessum est
angelis, nec hujus gloriae officium angelica natura meretur sacrosancta tractare mysteria, terribilia sacramenta
conficere, non [0656D] est spirituum, sed hominum, quos tanti gradus sublimare gloriae vocatio divina dignatur.
Sacerdotibus quidem cooperantur angeli, nec omnino possunt deesse mysterio, ubi Rex angelorum inter manus
hominis incomprehensibilia operatur. Quantum ergo putas sacrilegium os vanitati polluere et mendacio quod
semel incorruptae consecratum est veritati? quo pacto de eodem fonte dulces et amarae aquae possunt effluere,
eademque labia veritatis deformari eloquio falsitatis? diffusa est gratia in labiis tuis, totiesque erit lac et mel sub
lingua tua, quoties illa ad mysteriorum efficaciam pronuntias verba. Mel, inquam, et lac sub lingua tua, quoties
ad prolationem tuam sub visibilibus speciebus Deum hominem constituunt verba illa. Verba nosti Tremenda
[0657A] est sacrosancta eorum prolatio, et vis incomprehensibilis mysterii efficax, quae sacerdotum ministerio
sunt concessa divinitus.
Quo igitur pacto erit sub labiis tuis labor et dolor et venenum aspidum, cum tanta tamen possit in labiis
tuis verborum vis? A multiloquio igitur et vaniloquio, a stultiloquio et turpiloquio, et falsiloquio et maliloquio,
debes os tuum compescere, quia coelestibus consecratum mysteriis constat esse. O quam puro corde, quam
mundis manibus, quam simplicibus oculis, illa actio exsequenda est, in qua agitur de Virginis partu, de Agni
passione, de redemptione hominum, de criminum indulgentia, de virtutum plenitudine, de laetitia angelorum!
Quis tibi es et qualis, ubi inter manus tuas Virgo de [0657B] Spiritu sancto concipit, cum te proferente verba
mysterii illibata, visibilis oblationis substantia in divinae carnis substantiam transit? Quo pacto ad vanitatis
superflua, ad materiam petulantiae, ad fomenta libidinum, illos oculos ex proposito vertis, quibus et virginei
partus munditiam et Dominicae passionis innocentiam in tuis fieri manibus intueris? Qua fronte audes tuis digitis
inhonesta tangere, quibus tractas honestatis auctorem, amatorem innocentiae, gratiae largitorem? Manus tuae
sanguine plenae sunt, et ad candidissimam sindonem Dominicae carnis eas mittere non formidas? Vide, fili, ne si
te rapacitas avaritiae forte lupum fecerit, Agnus fugiat potius quam exspectet: et revera lupi praesentiam agni
teneritudo [0657C] non sustinet: sicut nec milvii ingluviem gallinae pullus; sic nec accipitris rapacitatem
columba. Et quidem non ex metu Agni haec fuga agitur, nec in veritate suae carnis praesentiam etiam pessimis
denegat, sed eos fugit quando ad perniciem et ad judicium se sumi a talibus sinit. Magis ex praesentia lupi Agnus
occiditur, cum indigne accipiens, vel inhoneste conficiens, reus Dominici corporis et sanguinis invenitur.
Quomodo ergo, qui talis est, Judaeorum infidelitatem redarguit, et de reatu Dominicae mortis convincit, qui
sacramenta indigne accipiens, ejusdem se culpa reatus involvit? Et illi quidem, si cognovissent, nunquam gloriae
38

