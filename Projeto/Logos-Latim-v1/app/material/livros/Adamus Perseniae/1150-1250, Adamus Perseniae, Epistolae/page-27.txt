illicita, ut nec veniant in affectum; tertius est quaeque etiam licita, quantum necessitas patitur, fastidire; quartus
est jugis et fervens observantia mandatorum; quintus est diligens et assidua animi circumspectio ad custodiam
puritatis; sextus est virtutum [0633A] ambitio, profectusque esuriens spiritalis; septimus est inter ipsas virtutes
aemulari charismata meliora; octavus est in acceptis charismatibus humilis et devota gratiarum actio et vox
laudis; nonus est, si, prae summi boni desiderio, nihil de visibilibus transeat in affectum; decimus est castigare
memoriam, et corporeas imaginationes abigere.
Ne desideratae Rachelis dulcedinem Balae importunitas mentiatur; solet enim saepius contemplanti
accidere, ut cum Rachelis pulchritudinem, id est, contemplationis puritatem desideret; Bala ancilla Rachelis, id
est corporalis imaginatio, Jacob desideriis se ingerat importune. De caetero ultimo loco Jacob Rachelem
complectitur, Estherque conjungitur speciosae prae amore deficiens Assuerus. Animus [0633B] nimirum,
ascensis his gradibus, dum ad defaecatae puritatis consummationem, quantum pura mortalitas pati potest,
pervenerit, experientia suavitatis mirificae liquefit; liquefactus clamat, et dicit: Defecit in salutare tuum anima
mea, et in verbum tuum supersperavi (Psal. CXVIII). Memoriam abundantiae suavitatis expertus eructat et
laudat, miratur et clamat, dicens: Quam magna multitudo dulcedinis tuae, Domine, quam abscondisti timentibus
te! (Psal. XXX.) Obsecro, charissime, si, te promovente Spiritu sancto, ad id loci quandoque perveneris, amici
tui memoriam in tantis deliciis non postponas: memento, inquam, mei, cum bene tibi fuerit, et licet introducere
nuptiali veste carentem non audeas, ne confundaris, amicum quaerere vel indulgentiam delictorum. [0633C] Ego
enim infelicissimus hominum, qui cum temere audeam de talibus commentari, nec primum adhuc gradum
mereor attigisse; totus quippe in illicitis diversor, qui cum illicita tam saepe commiserim, merui etiam licita mihi
non licere. Quomodo audeo in coelum os ponere, et de summi boni disputare natura vel gloria, cum malorum
meorum me opprimens cumulus, me pene reddat bonitatis expertem? Quid ad miserum de rebus beatis agere?
Quid ad vitiosum disserere de virtutibus? Quid ad corruentem deorsum pertinet quae sursum sunt demonstrare?
Heu! miser et moriens, pauper et ignobilis, jacens in sterquilinio criminum qua fronte proloquitur et perorat?
Novo praesumendi genere de studiis philosophiae philosophatur [0633D] insipiens, et inexpertus non
confunditur quod non didicit edocere. Factus sum quidem insipiens, sed amor tuus me compulit, et mea sponsio
cui tenebar: si excessi, da veniam, quia in mirabilibus et in magnis super se meae parvitatis tenuitas ambulavit.
Amodo utendum est mihi voce mediocri, et de his potius quae ad curam vulnerum pertinent, sermo fiat. Igitur
cum infirmis oculis splendor coelestium sit difficilis, ad columnam nubis et caliginis lippientes oculos
reflectamus. Columna sane nubis et caliginis est firma sublimitas nostrae Virginis, ex qua quidem sibi caliginem
claritas deitatis obduxit. Dum enim Verbi omnipotentis splendor per conceptum Virginis obvolvitur nube carnis,
quid aliud fuit in illa carne peccati similitudo nisi in nube [0634A] caligo? Nubes, inquit, et caligo in circuitu
ejus (Psal. XCVI); quia Verbi splendor et purissimae carnis nube obvolutus est, et in eadem carne est infirmitate
circumdatus. Sed in columnam quam praemisimus intendamus.
Attendamus quam firma, quam fortis, quam recta, quam levis, quam porrecta est, quam sublimis, quam
firma est cui coelum et terra innititur; quam recta quae peccati maculam nescit; quam levis est quae nullam
duplicitatis fugam admittit; quam erecta est quae meritorum altitudine omnem creaturam transcendit; quam
sublimis est quam Altissimi Filius dignissimam sibi matrem ab aeterno praevidit; quam felix est quae Dei est et
mater et sponsa, porta coeli, amoenitas paradisi, [0634B] angelorum domina, regina mundi, sanctorum laetitia,
advocata credentium, fortitudo pugnantium, errantium revocatio, poenitentium medicina. O certa salus! o
compendium vitae! o spes veniae unica! o suavitas singularis! Merito tu es domina. Penes te bonorum omnium
est reposita plenitudo. Reconditi sunt apud te thesauri veritatis indeficientes et gratiae, pacis et misericordiae,
salutis et sapientiae, gloriae et honoris. Tu mihi es in fluctuatione anchora, in naufragio portus, in tribulatione
subsidium, in dolore consolatio. Tu es in oppressione subventio, in opportunitate auxilium, in prosperitate
moderantia, in exspectatione laetitia, in labore recreatio. Quidquid de laudibus tuis garrire possum, tua est laude
minus, omni laude dignissima. Si linguis hominum [0634C] et angelorum eloquar; cum me totum effudero,
parum erit. Ad illam potius tui laudem me transfero, quae in amoris carmine sic cantatur: Quae est ista quae
progreditur quasi aurora consurgens, pulchra ut luna, electa ut sol, terribilis ut castrorum acies ordinata? (Cant.
VI.) His verbis breviter et subtiliter, veraciter et sublimiter, laus exprimitur suae gloriae quadriformis. Cum enim
nasceris, quasi rutilans aurora consurgis, ortus nimirum tuus vicem aurorae tenuit, in quo dies gratiae coepit; nox
vero infidelitatis et ignorantiae finem fecit. Cum Solem justitiae concipis, more lunae etiam fulgentis solis
beneficio illustraris. Luna enim a sole lumen mutuat, quia ei natura spissioris corporis [0634D] negat, unde
quidquid habet pulchritudinis, habet ex beneficio mutuati splendoris. Cum Solem justitiae paris, soli congrua
similitudine compararis, Sicut enim dum prolato radio non corrumpitur aut minuitur solis corpus, sic te
parientem non violat prolatio sacri partus. Et quid, o electa ut sol, quid est partus tuus, nisi solis cujusdam
splendor aeternus? Splendor hic ubique lucens etiam in tenebris, etsi tenebrae eum comprehendere non merentur.
Denique splendor hic illuminat omnem hominem venientem in hunc mundum; sed homines dilexere magis
tenebras quam lucem. Tibi autem, mater misericordiae, competit electio solis, quae splendoris aeterni radios
exhibes universis.
27

