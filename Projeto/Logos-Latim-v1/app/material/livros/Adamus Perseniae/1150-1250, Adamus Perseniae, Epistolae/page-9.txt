Dilecto suo in Christo fratri OSMUNDO monacho Mortuimaris frater ADAM, humilis servus fratrum
Perseniae, in Mortuomari mori vitiis et virtutibus vivere.
Utinam, fili mi, sit tibi mare mortuum quod fuit Israeli mare Rubrum, ut, dum tibi per illud liber
transitus, duce gratia, datur, in eo cum suo Pharaone persequentes te Aegyptii submergantur! Gloriose enim sub
manu Moysi triumphans de illis, per illud festinas ad solitudinem. Quippe qui didicisti experimento quod divino
amori sit amicissima solitudo. Qui enim amori coelestium vacat, fugit [0596B] turbam, strepitus vitat, et
frequens Marthae ministerium Maria fastidit, ut audire et videre eo securius quo secretius Christum possit. Nihil
certe tam facit ad amoris negotium quam solitarium esse, id est monachum. Nam religiosa et quieta monachi
conversatio ipsa est quam sanctus amor desiderat solitudo. Nec tamen amoris hujus pietas in tantae solitudinis
otio constituitur ut piae sollicitudinis timore privetur. Sed timorata et timida est semper amans anima, ne in
amoris sui periculum sit a bono opere per negligentiam otiosa. Et talis quidem est amor divinus. Sed nihilominus
pia plenus est sollicitudine amor fraternus; et qui sinceriter alterum diligit, a dilecto respectus sui oculum vix
reflectit. Ecce, fili, dilectionis tuae suscepi litteras, et mihi [0596C] lectae sunt, et ex earum lectione cognovi
apertius quod revera amor nunquam est otiosus. Ubi enim infigit affectum, illuc dirigit oculum, nec insatiabili
oculo patitur non videre quod affectu tenaci et avido delectat amare. Videtur hoc sapere poetae sententia, licet
loquatur de dilectione contraria, in quodam versiculo ita inquiens:
Res est solliciti plena timoris amor.(OVID., epist. I.) Quemadmodum enim natura ignis non quiescit in
sui nutrimentum sorbere materiam quae ei supposita fuerit, sic mens, nimirum amantis desiderio amoris ignita,
totam rem quam diligit in sui attrahit gaudii incrementa, sollicite de illa cogitat, laetanter [0596D] de illa
loquitur, et ubicunque thesaurum reposuerit suae dilectionis, ibi nimirum et affectum et aspectum delectabiliter
collocat suae mentis. Ubi enim amor, ibi oculus, et juxta evangelicam sententiam: Ubi est thesaurus tuus, ibi est
et cor tuum (Matth. VI). Habet quilibet in amore suo gaudium suum, et de re circa quam magis afficitur plenius
gaudet et delectabilius meditatur. Et quid mirum, fili? Certe inter potentias animae nulla est amore liberior, nulla
liberatior, nulla dulcior, nulla est aeque fortis. Cum materiam sibi accommodam flamma illa invenerit, ignescit
vehementer, aestuat dulciter, ardet suaviter; et cum fortiter accensa fuerit, vix eam res aliqua intercidit. Verum
tibi considerandum est quae igni tuo fomenta adhibeas. Non facillime potes decipi, [0597A] dum fortiter amas
quod amore tuo dignum esse minime certius comprobasti. Virtuti impendendus est amor. Sola animi virtus
diligenda est in hominibus. Sed sola anima virtus, cum sit appetenda, specialiter et inhianter imitanda est; est
etiam, in quocunque fuerit, singulariter diligenda. Haec idcirco dixerim amantissime, quia nimium cito caperis,
et me videris diligere quasi de sanctitate mea conscius sis. Sed licet me quamvis indignum gaudeam diligi,
nollem te tamen in amore cujuspiam fraudem pati. Dilige Deum fontem sapientiae, auctorem virtutis, datorem
gratiae, promissorem gloriae, beatitudinis largitorem. Servire illi, regnare est; diligere, virtus; inhaerere,
sanctitas; pervenire ad illum, salus; illum tenere, honor et gloria; [0597B] cum illo esse, beatitudo et felicitas
sempiterna. Caeterum, sicut asseris in litteris tuis quod nihil a me requiras, prohibitionem meam bene servare
videris. Sed quid est, obsecro, mihi scribere, nisi alicujus responsi rescriptum requirere, ut, dum quasi compellor
respondere litteris, indirecte litteras expetere videaris. Verumtamen propter hoc non irascar tibi, si volueris et
potueris saepius rescribere mihi; quia revera ex frequentibus litteris est amoris quaedam probatio permanentis.
Ego autem nihil aliud a te quaero nisi ut pro peccatis meis ad Deum tua perseveret oratio, et sic per ejus gratiam
vivas ut dignus sis qui quod petis obtineas; quia nulla mihi de meis meritis est fiducia, nisi me oratio adjuvet et
sublevat aliena. Vale in Domino semper.

EPISTOLA VI. AD ODONEM EPISCOPUM PARISIENSEM [(2)] {foot}
[0597D] Odo de Sulleio, qui defuncto anno 1196, Mauricio episcopo Parisiensi successit.. Arguit
ipsum quod suae dioecesis presbyteris tallias imposuerit [0597C]
Patri in Christo charissimo O. Dei gratia Parisiensi episcopo, frater A., omnium monachorum minimus,
salutem in spiritu scientiae et pietatis.
Quoties scribit amicus meus, amicitiae ratio et amoris pristini usus ad memoriam redit: non ita, fateor,
venerabilis Pater, affectio mea te sibi sentit accommodum, sicut ante consuevit aliquoties experiri. Verum non
hoc amici vitio, sed affectioni potius vitiosae ascripserim, licet occurrat mihi aliquid unde non immerito alterari
dilectio videatur. [0597D] Pro vario sane rerum statu amoris natura se variat, et erga causas dissimiles,
dissimilesque materias solet dissimiliter aestuare. Cum igitur in uno eodemque homine amicum attendo et
episcopum, et alterum familiari gaudeat diligentia, alterum vero pro dignitate sibi et exigat reverentiam, amor
reverentiae nescius dominiique impatiens, tantae dissidentiae non consentit. Ubi nimirum in amoris negotio
9

