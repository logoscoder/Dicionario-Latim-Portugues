solum pervenisse, sed velut iter inchoandi, veniendi inchoasse Martinum. Hoc de Evantio avunculo suo Severus
Sulpitius protestatur. In apostolis fortasse aliquis praerogativam martyrii anteponit? Martinus autem per
effusionem sanguinis martyr non fuit, nisi quod tota vita ejus martyrium fuit. Apostolos certe, et voluntas et
temporis necessitas fecit martyres, sed quid proprie [ Edit. propter hoc] hujus gloriae Martinus perdere debuit,
cui etsi temporis necessitas non obtulit gladium persecutoris, a corde tamen ejus voluntas non defuit passionis.
Non caret gloria martyrii, quem constat desiderio martyrem extitisse: alioquin Joanni apostolo, quia vitam
supplicium [0670B] non extorsit, martyrii negatur gloria, cum tamen testatur Veritas quod sit suum calicem
bibiturus. Hunc procul dubio calicem Martinus passionis bibit, qui per innumeras incredibilis abstinentiae cruces
seipsum voluntarie macerans, in cinere et cilicio testis Jesu invictissimus spiritum exhalavit. Si ergo Martinus,
quantum in ipso erat, martyr fuit apud eum qui de voluntatibus judicat, non habebit facti pondus sanctissimae
efficacia voluntatis, praesertim cum omne hominis meritum in bona voluntate consistat? Non enim opera
hominis merita ejus sunt, sed signa meritorum; quanquam et si perfectionem colligamus ex operibus, nemo
Martino praefertur. Si forte ideo quis inferiorem [0670C] judicet apostolis Martinum, quia illi fuerunt principes
populorum, doctores orbis, fundamenta Ecclesiae et fundatores, primi eruditores fidelium, tanquam qui in schola
Christi teneant magistralis cathedrae dignitatem: unde nec ratio patitur magistris aequari discipulos, maxime cum
magister et omnium Dominus dicat: Non est discipulus supra magistrum, nec servus supra dominum suum (Luc.
VI). Quid igitur? Quia summi Magistri prohibet auctoritas magistro discipulum praeferri ideo posse, negat posse
aequari. Attende quod sequitur: Sufficit discipulo ut sit, inquit, sicut magister ejus (ibid.). Ecce discipulis
magistri aequalitas non negatur, si tamen perfectionem magistri per imitationis studium discipulus aemuletur.
Cum ergo perfectus discipulorum [0670D] apostolorum discipulus Martinus, et gradu sacerdos apostolicus, et
apostolicis actibus insignitus, et in operatione signorum pene fuerit plusquam apostolus; quid impedit ut
paritatem gloriae non obtineat, quem per omnia vitae similitudo commendat? Quid ergo? Dum ista de Martino
asserimus, sublimitati apostolicae derogamus? Absit! Apostolos magis pro nostra facultate extollimus, dum ad
eorum imitationem, Martini perfectionem fieri non negamus. Verumtamen etsi non sit eis dispar gloria, quia non
eis fuit dispar in vita, tamen secundum aliquid apostolica sublimitas antecellit: praecedit sicut causa effectum,
sicut materia materiatum, et sicut principium est prius eis quae ex eo inchoant esse suum. Unde quoniam
apostolica [0671A] doctrina causa, et materies, et principium est fidei disciplinae et religionis in patribus, ut hoc
debet et potest praeferri omnibus, non tamen ideo, vel meritis, vel gloria praeeminet universis. Quo enim pacto
apostolis pares non sunt, qui similem apostolis vitam ducunt, paria miracula faciunt, pariter judicabunt, pariter
regnabunt, pariter unum denarium propter unum unius vineae laborem habebunt? Hoc solum interest, quod in
erogatione denarii, non est apud Patremfamilias personarum acceptio; sed fiunt novissimi primi, et primi
novissimi; nec est inter accipientes invidia, nec jactantia meritorum. Quomodo ergo Martinum esse apostolis
parem invides, cum tanta sit dispensatoris veritas, tanta accipientium charitas, ut qui fuit in labore novissimus,
[0671B] inveniatur in acceptione denarii primus? Erunt, inquit, novissimi primi, et primi novissimi. An oculus
tuus nequam est (Matth. XIX), quia bonus est dispensator praemii, quia tale est remuneratoris beneplacitum, ut
cum omnes ejusdem acceptione parificentur denarii, primo tamen remunerentur novissimi, quam primi. Quae
potest inter eos esse disparitas, quibus par idemque denarius erogatur? Certe quamvis sit inter electos dispar
claritas, quia stella a stella differt in claritate; est tamen in dispari claritate par gaudium, cum sit Deus omnia in
omnibus. Quod si omnium electorum, quantumlibet meritis differant, ea est paritas, ut unum idemque sit
omnibus in consummatione charitatis, [0671C] in visione Conditoris, in aeternitate immortalitatis gaudium, quid
putas gloriae prae caeteris Martinus obtinuit, quem apostolorum vestigiis inhaerentem perfectio apostolica,
virtutum praerogativa, signorum potentia, prae caeteris illustravit?
Quod si ea quae prosecutus sum assertioni morum non sufficiunt, jam deinde proponatur aliquid ex quo
manifestum sit perfectioni apostolicae non imparem esse Martinum. Certe Spiritus sanctus apostolis et
apostolorum imitatoribus datus est; sed eo modo quo super apostolos venit, nunquam vel raro in aliquem
sanctorum descendit. At qui super apostolos visibiliter in igne apparuit: se quoque visibili specie et potentia in
globo igneo super Martini caput, dum sacramenta offerret, ostendit: qui, etsi [0671D] variis loqui linguis quia
necesse non erat, Martino non contulit; ita tamen singularis flamma divini amoris ignivit eum, ut et vivens in
corpore, per cordis charitatem totus igneus esset; et postquam migravit a corpore, aliquoties totus igneus
visibiliter appareret. Hinc est quod Trojano Sactonensi episcopo in igne ostensus est, et ad exsequias Pelagiae
matris Aredii abbatis globus igneus totam illustrans ecclesiam de coelo venit, clamantibus energumenis, ad
defunctae exsequias pervenisse Martinum. Non dissimiliter Gregorio Turonensi ejus reliquias in Novam
basilicam inferenti apparuit. Brachio etiam vir quidam oratorium ingrediens, globum igneum [0672A] per
ecclesiae superiora discurrere saepius videre consuevit. Non est igitur haereticum confiteri virum apostolicum
per omnia ad apostolicae paritatis consortium sublimari. Qui ergo ex ignorantia Martini meritis detrahit,
intueatur, legat et discat Dominum non solum de apostolis, sed etiam apostolorum imitatoribus dixisse: Volo,
Pater, ut ubi ego sum, illic sit et minister meus (Joan. XII). Quid est ubi ego sum, nisi qualis ego sum? ac si
dicat: Volo ut ad similitudinem [ Edit. aequalitatem] gloriae, quam ego habeo per naturam, perveniant ministri
mei per gratiam. Inde scriptum est: Cum apparuerit, similes ei erimus, quia videbimus eum sicuti est (I Joan. III).
45

