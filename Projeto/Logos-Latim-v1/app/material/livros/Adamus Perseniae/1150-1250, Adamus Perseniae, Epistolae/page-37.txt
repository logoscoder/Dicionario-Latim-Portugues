debemus. Ego [0653D] quidem dabo finem sermoni, tu insiste orationi, et operi ut tecum obtinere valeam quod
audisti. Amen, amen.

EPISTOLA XXI. AD AMICUM. Excusat se quominus adversus Judaeos scribat.
Dilecto suo, ADAM Perseniae dictus abbas, instanter et importune.
Petisti, frater charissime, ut tibi scribam aliquid quo et credentium fides firmari, et infidelium maxime
Judaeorum possit pertinacia confutari. Verum cum multa sint penes me, quae huic petitioni tuae effectum
invideant, tria sunt quae meis potissime in hac ratione conatibus obviare videntur. In primis videre mihi videor,
quia pugnam istam contentioso [0654A] magis animo, quam studio veritatis affectes; secundum, quia
quemadmodum contentiosis veritas non elucet, ita nec nos ad contentionem quemquam armare verbis aliquibus
decet: sicut enim contentiosi esse nolumus, sic nec contentiosos diligimus; multominus ad contentionem
debemus inducere, aut operam impendere contendenti. Ut enim ait Paulus ad Timotheum: Servum Domini non
oportet litigare, sed mansuetum esse ad omnes, docibilem, patientem, cum modestia corripientem eos qui
resistunt veritati (II Tim. II). Tertium est quia, si id etiam pietatis studio quaereres, labor est prorsus inutilis de
fide cum Judaeis contendere: quos Dei judicio internae constat caecitatis tenebras incurrisse. Incrassatum est
quippe cor populi hujus, et, [0654B] donec plenitudo gentium introeat, sicut in nocte, ita et in meridie palpabit,
carnalis Israel sua infidelitate caecatus. Obduruit namque in silicem, licet carnalis sit, imo corde obcaluit in
duritiam adamantis: unde per prophetam dicitur: Peccatum Judae scriptum est stylo ferreo, in ungue adamantino
(Jer. XVII). Sicut enim lapis adamas nulla pene scissione dissolvitur, sic Judaicae infidelitatis duritia nulla
ratione vel auctoritate mollitur. Non est igitur impar caecitas cum illis habere de veritate conflictum, ubi
conflictus nullum praevalet obtinere fructum. Sunt tamen plerique, qui non tam rerum examini, quam verborum
certamini dantes operam, magis gloriantur de plausibus hominum vanis, quam de vivente judicio veritatis.
Damnanda prorsus [0654C] insania veritatis negotio in vitium vanitatis abuti. Vae illis qui veritatem de injustia
detinent, qui ponunt lucem tenebras, qui de justitia inaniter disputant, qui vanitatis inania de soliditate fulciunt
veritatis. Inimica plane veritati est vanitas, nec de jure potest confutanda vanitas inimicos revincere veritatis.
Non decet igitur ut qui vanitati dat operam, incorruptae veritatis negotia pertractet. Veritas quippe est incorruptio
et totius aequitatis splendor et linea, in quam omnis enormitas et tortitudo offendit. Absit ergo ne incorrupta
veritas ad sui defensionem corruptoribus egeat! Magis in ipsos vanitatis invehitur sectatores. Veritas certe
simplicitati amica est, et de humilitatis innocentia [0654D] gloriatur. Non quaerit quae sua sunt, non affectat
quae vana sunt, nec in mundi amatoribus locum habet. Coelestis nimirum sapientiae splendor est veritas, quam
non assequuntur nisi pauperes spiritu.
Quid igitur tibi et illi? Tu pelago vanitatis transmersus es, et submersus in diluvio aquarum multarum!
et tu audes de veritatis splendoribus somniare? Nonnisi in populo honorificato haec sapientia radicavit. Longe est
ista a curis curiae, ubi magis incuria pene incurabilis dominatur. Sub dominatione ista perit fides, et justitia
exsulat, et veritatis illustratio cessit tenebris vitiorum, regimen istud sua Christum cruce spoliat, ut jam non re,
sed solo nomine cruci militet Christianus. Cum his potius de fide disserendum est, qui Dei Filium habentes
[0655A] ostentui, Judaeorum facti participes, Christum iterum crucifigunt. His oppone te ipsum, si te fidei
confitearis amicum, quia si fidei amicus es, qui pro ea decertare velis et valeas, procul dubio a te exsulat saeculi
amor, qui Dei constituit te inimicum. Scriptum quippe est, quia qui voluerit esse amicus hujus saeculi, inimicus
Dei constituitur (Jac. IV). O infelices animos qui coelestibus amicitiis amorem praeferunt terrenorum. Coeli et
terrae Dominus universis praeferendus est, non modo verbo et lingua, sed opere et veritate diligendus. O animos
a vera nobilitate degeneres, quae dum divinae similitudinis nihil commune cum terrenis faecibus habet, nec
carnalis amoris amentiam comitatur! Cor nimirum sursum elevans, sidereis splendoribus [0655B] inserit, nec
divinae imaginis pulchritudinem intus patitur, deformitate foedari. Non hic avaritiae idololatria, non superbiae
tumor, non libidinis foeda rabies, non malitiae horrenda caecitas ibi locum obtinent; tibi ex proposito divinae
similitudinis dignitas conservatur. Honor iste non pascitur jocis, non otio solvitur, non induitur mollibus, non se
cibis ingurgitat, non plausus hominum quaerit, non spectaculis delectatur, non hic schaccorum otiosa subtilitas
mansueti cordis felix otium inquietat, non hic infelicis aleae ludus male redimit tempora, quae toties cum fastidio
defluuntur, quoties sine sceleribus transiguntur.
O curas hominum! O quantum est in rebus inane!(PERS. Sat. I.)
[0655C] O utinam sola esset in curis hominum vanitas, et non iniquitas se sociam faceret individuam
vanitati! Imo certe iniquitatis mater vanitas, partuque vipereo iniquitatem vanitas parit. Genimina viperarum sunt
haec, sed ab his liber est animus, qui ad usus debitos sola utitur ratione. Debitus enim rationis usus, quantum ad
37

