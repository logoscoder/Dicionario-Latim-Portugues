EPISTOLA PRIMA. AD OSMUNDUM MONACHUM COENOBII MORTUIMARIS IN
NORMANNIA. De institutione novitiorum. [0583B]
Dilecto suo in Christo fratri OSMUNDO Mortuimaris monacho, frater ADAM, talis qualis abbas
Perseniae, bene vivere et valere in Domino.
Solerter prudentis animi consideratio pensat ut quod postulati animum possit offendere aut vires
excedere requirere non praesumat. Taedii nimirum mater est importunitas; quae tanto onerosius petitioni suae
insistere non desistit quanto omne quod affectat opportunius esse credit. Unde, obsecro, unde hoc tibi ut
majorem quam sim me existimes, et ita tuo importunus factus es dilectori? Diligeris [0583C] siquidem, sed non
forte ea mensura qua existimas; quia, etsi fortassis dignus es diligi, non eam tamen amoris mensuram impendere
possum homini quam nec ipsi valeo impendere Conditori. Diligo tamen utcunque quod esse diligendum hactenus
possum cognoscere. Sed non semper effectus operis sufficienter affectum protestatur amoris. Ille facile quod
petitur potest exsequi in quo respondet ex aequo affectus effectui: sed non eo usque mereor divinitus innovari ut
hoc utrumque bonum penes me valeat inveniri. Dilectio est mihi modica, scientia tenuis, occupatio multiplex,
dolor animi plurimus, labor mentis et corporis ultra vires. Quid igitur sollicitudini Marthae et otio Mariae? Aut
quomodo in Lia, quae laboriosa est et lippis oculis, Rachelis [0583D] elegantiam tu requiris? Tua te, fili, fallit
opinio et nimis de me tua praesumit dilectio; nec interim tibi conferre poterit suppositio Liae quod optas de
Rachelis obtutibus obtinere. Nondum recesserunt vetera de [0584B] ore meo, nondum mihi abrasa est vetustas
ab animo; et tu me compellis de novitate vitae philosophari, quomodo scilicet noviter conversi de saeculo in
novum hominem valeant reformari. Revera necesse est ut convertentes de saeculo multa diligentia novae vitae
splendoribus informentur, ut secundum sui nominis rationem deposito veteri homine, recte novitii nominentur.
Sed quomodo a me posset hoc doceri, qui nunquam in ordine novitius fui, nec per experientiae magisterium hoc
merui percipere vel aliis impendere documentum. Non nego certe me magistrum novitiorum aliquando exstitisse.
Sed sufficienter non potui instituere novitios de regulis artis hujus, qui hoc usurpavi ministerium inexpertus.
Verumtamen ad hoc opus sex [0584C] necessaria esse puto, quibus habitis et observatis mutare potest Aethiops
pellem suam et in beatam albescere novitatem. Primum, est fidei fervor; secundum, Dei timor; tertium,
sapientiae amor; quartum, religiosa magistri conversatio; quintum, pia ejusdem circa novitium sollicitudo;
sextum, amica et frequens de spiritualibus aut de observantiis regularibus collocutio. Fides expellit ignorantiam,
et intelligentiam praestat. Unde Isaias: Nisi credideritis, non intelligetis (Isa. VII). Qui enim non credit, divinae
cognitionis lumen non percipit; ac per hoc illius timore vel amore non afficitur cujus intelligentiam non meretur.
Divini timoris duplex est effectus; quia et terminat malitiam, et sapientiam inchoat. De primo effectu scriptum
est: Timor Domini [0584D] expellit peccatum (Eccli. I). Et iterum: Timor Domini mala non operatur (Prov.
VIII). De sancto timoris effectu Psalmista dicit: Sanctum et terribile nomen ejus. Initium sapientiae timor
Domini (Psal. [0585A] XI). Recte ubi sapientia incipit, malitia facit finem, quia sapientia vincit malitiam. Quam
felix est sapientiae initium, quod totius est negligentiae et insipientiae expulsivum! quia, sicut scriptum est: Qui
timet Dominum, nihil negligit (Eccle. VII), ac per hoc malitiae non segniter se opponit. Amor sapientiae, qui
tertio loco ponitur, dum his quae scienda vel facienda sunt ex affectu diligentiam impendit, alacriter justitiam
consummat et perficit. Animi nimirum innocentiam, quam timor reparat, amor conservat: cui dum justitiam addit
operum, etiam ad contemplationem provehit aeternorum. De caetero amator sapientiae hujus recte potest et debet
appellari philosophus, quia, dum ei splendor illuminat veritatis, etiam oblectat amor virtutis. Quarto loco
[0585B] ponitur religiosa magistri conversatio, quae quasi in speculum est adhibenda novitio; quia, dum ei
exemplum honestatis e vicino proponitur, ad imitationis studium efficacius provocatur. In monte quippe Moysi
est exemplar ostensum cujus instar debuit componere tabernaculum, quia tam sublimis debet esse vita
praesidentium ut ad exemplum ipsius formetur conversatio subditorum. Quinto ponitur loco pia magistri circa
novitium sollicitudo, per quam probet et experiatur utrum ad opus Dei ad perferendum opprobrium, ad
obedientiae bonum potens et voluntarius habeatur. Certe si ad illa tria ipsum magister paratum invenerit, si in
opere Dei ipsum fervere cognoverit, si bono et laeto animo bonum obedientiae superioribus, coaequalibus,
inferioribus [0585C] exhibentem; si ad perferenda opprobria patientem, potest intelligere quod vere Deum
quaerit, si tamen felici perseverantia felix initium claudere non omittit. Doceat eum magister ferventer insistere
divino operi, ut sibi caveat ab illius sententia maledicti quam Spiritus sanctus omnibus imprecatur qui
fraudulenter et desidiose Dei opera exsequuntur. Nonne est in Dei opere fraudulentus in quo a sono linguae
dissonat animus, et cum videatur Deum labiis honorare, non veretur ab ipso otiosis aut voluptuosis seu etiam
malitiosis cogitationibus elongare? De hujusmodi improbis laudatoribus conqueritur Spiritus sanctus per
prophetam, sic dicens: Populus hic labiis me honorat; cor autem eorum [0585D] longe est a me. Unde sine causa
colunt me (Matth. XV). Laudantis Deum labia debent esse cymbala bene sonantia. Sed cymbala non bene sonant
quando cordis intentio et affectio labiis laudantibus non concordant. Laudator enim est desidiosus qui
3

