innocentiae addere aequitatem officiosissimae liberalitatis studio non desistit. Religiosa magistri conversatio
exemplo suae probitatis provocat novitium ad studium aemulandae virtutis. Pia ipsius circa discipulum
sollicitudo diligenter quantum potest interioris et exterioris hominis statum considerat, ut secundum quod in eo
viderit, applaudere vel condescendere illi sciat. Hinc enim scriptum est: Diligenter considera vultum pecoris tui
(Prov. XXVII). Amica et spiritualis collucutio consulte, ut dictum est, opponitur acediae morbo; quia, quanto
amplius anima sanctis colloquiis assuescit, tanto eam vehementius ignita locutio liquefacit. [0588B] Unde sponsa
divinis eloquiis assueta sic ait: Anima mea liquefacta est, ut locutus est (Cant. V). In hoc certe senario tota pene
consistit devotae mentis eruditio, ut in his sex quae nominata sunt probationis tempore se exerceat, et probatione
completa, ad illa tria quae in forma professionis expressa sunt se restringat. Stabilitas enim et conversio morum
et obedientia secundum regulam in votivae professionis formula solemniter promittuntur, et in his tribus ex
saepedicto senario provenientibus quaedam perfectio continetur. Per lorum quippe promissae stabilitatis tanquam
pia jumenta ad coeleste praesepium religamur. Per conversionem morum pietati angelicae simulamur. Per
exhibitionem obedientiae ipsa angelica ministeria imitamur. [0588C] Fides itaque et timor respiciunt ad
firmandam stabilitatem. Virtutum dilectio et magistri imitatio ad morum conversionem. Intenta sollicitudo
magistri et amica confabulatio spiritualis colloquii ad exhibendae obedientiae pertinent informationem. Dum
enim per spirituale colloquium acediae torpor diffugit, mens ad fervorem obedientiae reviviscit. Caeterum
quaestioni ultimae, quam tu ipse tibi proposuisti, satis sufficienter, ut arbitror, respondisti. Saepe enim a Deo et
ab his, qui secundum Deum aliis praesident, dispensatorie agitur, ut coram pestilente mansueti patientia
flagelletur. Nonnunquam cum id bono animo factum fuerit, duplex inde fructus provenit, quia et patienti de
correptione [0588D] augmentum meriti generatur, et ille tali sanatur exemplo, qui prius incorrigibilis videbatur.
Sic Apostolus a Domino permittitur colaphizari, non ut modo in eo humilitatem colaphizatio hujusmodi
custodiret, sed ut universa Christi Ecclesia ad conquirendam sibi humilitatem exemplo consimili flagella Dei
aequanimiter toleraret. Sed et ipsum caput Ecclesiae Christus nonne in oculis solis flagella, opprobria, crucem,
mortem, quae non meruerat, toleravit, et ita per exemplum suae passionis et pretium sui sanguinis a morte
perpetua perditos revocavit? Attende etiam Job innocentis patientiam, quantis attritionibus, Deo dispensante,
subjicitur, non ut modo justi patientia invincibilis valeat comprobari, sed ut infelix mundus justissimis ejus
[0589A] exemplis possit ad patientiam in suis adversitatibus informari. Caeterum si ad gloriam Dei quandoque
flagella contingunt, sicut Dominus Christus in Evangelio caeco nato asserit contigisse, nonne innocens utiliter a
Deo vel homine poenis afficitur, quando de luce ejus patientiae Dei gloria declaratur? Luceat, inquit Dominus,
lux vestra coram hominibus, ut videant opera vestra bona, et glorificent Patrem vestrum qui in coelis est (Matth.
V). Saepe ita fit ut doctor illum de cujus confidit patientia dispensatorie arguat durius in perversorum praesentia;
quia, dum Deum in sanctis suis mirabilem per patientiam quam praeferunt, et innocentiam quam gerunt, mali
homines intuentur, per pietatis teneritudinem in virum alterum a perversitate pristina transmutantur. [0589B]
Ecce, frater, ad instantiam tuam compulsus aliqua dixi, sed forte exspectationi tuae minime satisfeci. Non enim
de tenui vena fluenta possunt effluere largiora. Verumtamen si, ut habet assertio tua, vere in Christo me diligis,
intercede, obsecro, apud Deum pro iniquitatibus meis, et illis attentius me commenda quos secundum
conscientiam tenet et afficit pietas Christiana. Saluta novitios tuos ex meo nomine, et eos mone ex parte mea sic
sanctae intendere novitati ut corde et animo mundanae renuntient vetustati.

EPISTOLA II. AD EUMDEM. De septem feriis et septem liquefactionibus.
Dilecto suo in Christo fratri OSMUNDO Mortuimaris [0589C] monacho, frater ADAM, servus
servorum Dei, qui ad Perseniam Christo serviunt, salutem et verae religionis perseverantiam.
Cum aliquid quod honestum sit ab amico petitur, et amicus est qui rogatur, non debet hujusmodi petitio
repulsam pati, si tamen facultas non defuit adimplendi. De petitionis honestate et amica familiaritate confidens,
cum multa instantia petis ut incitari ad virtutis studium litteris aliquibus merearis. Si bene affectus es et ad ea
quae justa sunt voluntarius, perficientis studio amica commonitio non nocebit. Si forte ad ea quae recta sunt
mens tibi est tardior quam deberet, nihilominus exhortatio forte morbo remedium adhibebit. Modis omnibus
[0589D] auditori verbum salutis est utile, praesertim cum et ille amat qui loquitur, et cui loquitur non ambigitur
reamare. Et quae in amicorum colloquiis debet esse nisi de amore materies; de illo, inquam, amore quem nulla
notat suspicio, si dilectio vel charitas nominetur? Nomen quippe amoris ad diversa commune est; sed ad ea sola
quae veritatis vim habent et virtutis, vocabulum restringitur charitatis. Cum igitur Deus amor, sive charitas, sive
dilectio proprie et specialiter nominetur, quae materies convenientior, quis sermo inter nos dulcior quam de
amore hujusmodi haberetur? Sane cum timor Domini sit initium sapientiae, et amare Deum sit ipsum sapere,
constat quod ab affectu divini timoris sumit initium sancti sapor [0590A] amoris. Dum enim Dei timor a vitiis
evacuat habitaculum mentis, exclusa amaritudine vitiorum restituit cordi sapientiae appetitum. Extunc incipit
animus esurire et sitire justitiam; quam procul dubio tantopere nullatenus esuriret, nisi praegustatus jam sapor
5

