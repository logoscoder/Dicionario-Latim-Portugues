nos docente, didicimus. Quid restat, nisi ut curari valeat languor noster, poenitentiae remedium assumamus?
Unde quia naufragium passis loquimur, quid sit, ubi sit, qualiter inveniri possit portus poenitentiae, quantum
Deus donaverit disputemus? Poenitentia cognoscentis seipsum dolor est animi, qui cum emendationis proposito
plangit, et persequitur quidquid in se Deo noverit displicere. Dolere nimirum non potest, nisi is prius ex vera sui
cognitione sibi ipsi viluerit? Vilescere non potest, nisi noverit se; se nosse non potest, nisi ad lucem venerit;
[0674B] ad lucem non veniet, nisi Dei sapientiam, hoc est Christum vitae humanae speculum et fide et imitatione
secutus fuerit; sed nec sequi potest, nisi liberum arbitrium praevenerit gratia Redemptoris. Respectus itaque
gratiae generat in corde humilitatem, humilitas dolorem. Humilitas quippe est virtus, qua homo verissima sui
cognitione sibi ipsi vilescit, cui contrarium operatur superbia, per quam homo supra se elatus, dum propriam
excellentiam inordinate diligit, majorem se quam sit mentitur. Dolor itaque cordis quo poenitet hominem quod
peccaverit, punit in homine quidquid a veritatis linea distortum reperit, et ferens in manu sua radium
illustrantem, de respectu gratiae miserentis accensum, per omnes angulos cordis, sedulus malitiae [0674C]
persecutor discurrit, nec solum portat secum radium cognitionis, sed et stimulum compunctionis, et malleum
contritionis. Dolor nimirum poenitentiae circa animae vulnera morem medici gerens, primo cor pungit, secundo
conterit, tertio ungit. In pungendo acuitur, in conterendo malleo ferit, in ungendo emplastrum apponit. Primo
ergo compunctionem, secundo contritionem, tertio devotionem operatur. Videamus quibus jam stimulis cordis
punctio sive compunctio fiat. Poenitentia certe triplici aculeo cor pungit, ut non simpliciter pungi, sed compungi,
hoc est ex omni parte pungi dicatur. Primus est pudor oriens ex considerata turpitudine operis; secundus anxietas
quam parit offensa multiplex [0674D] Creatoris; tertius formido poenae infernalis. Confunditur ergo, quia
turpiter egit; anxie dolet, quia benignitatem Dei male vivendo exacerbavit; et quia malorum ultor est Deus,
vehementer expavescit. Putasne, elicietur sanguis, nisi tot stimuli cordi altius infigantur? Sanguinem puncti
cordis intellige lacrymas apparentes in oculis. Pennatae sunt lacrymae istae, nil in se habentes carnalis ponderis
miro divinae sapientiae artificio statim de corde ascendunt ad oculos, et de oculis volant ad coelum.
Vis videre quod volant ad coelum? Regem saeculorum attende, quid dicat: Gaudium est, ait, angelis
Dei super uno peccatore poenitentiam agente (Luc. XV). Quam impetuosa est aqua de abysso [0675A] cordis
erumpens! uno eodemque momento animam lavat, oculos rigat, coelos pulsat, laetificat angelos, spoliat inferos;
quia, sicut per compunctionis lacrymas flamma divini amoris accenditur, sic flammae inferi exstinguuntur. Hujus
itaque fluminis impetus laetificat civitatem Dei, dum beati cives supernae Jerusalem poenitentium lacrymis
delectantur. Adeo, inquam, impetuosus est torrens compunctionis, ut Deum commoveat, animae sordes amoveat,
et linguam moveat ad cordis accusationem, ad peccati exprobrationem, ad oris confessionem in facie sacerdotis.
Certe lacrymae istae amarae sunt et dulces, et per hoc efficaces: amarae sunt, in quantum eas extorquet
vehementis doloris violentia; dulces sunt, in quantum ex eis speratur indulgentia. Sic sic necesse [0675B] est ut
antidoto amaritudinis sanetur venenum ex parte delectationis. Vidisti quid sit actus compunctionis, vide et
malleum contritionis; utrumque timor est, sed ex diverso respectu. Timor initialis acus est, sed malleus est timor
perfectus. Acus initialis timoris pungendo, cor ad sanitatem aperit, et saniem insani tumoris emittit; malleus
autem contritionis, dum cor penitus mundo mortuum reddit cum proposito non peccandi, etiam amorem mundi in
corde occidit. Initialis itaque timor in corde generat odium mali, et ex parte amorem boni. Perfectus timor facit
ex integro contemnere mundum, et toto desiderio sequi Christum. Quatuor sunt in quibus perfectus amor
consistit, scilicet odium peccati, contemptus mundi, contemptus sui, amor [0675C] solius Dei. Initiali timori
sufficit odisse peccatum, diligere bonum; contemnere autem mundum, abnegare seipsum, nonnisi cordis est,
cujus omnis grossitudo malleo perfecti timoris est attrita, ut dicere veraciter possit: Mihi vivere Christus est, et
mori lucrum (Philipp. I). Et iterum: Cor contritum et humiliatum, Deus, non despicies (Psal. L); quia conteritur,
comminuitur, et redigitur in pulverem. Tunc cor in pulverem malleo contritionis redigitur, quando prorsus
deposito tumore, homo se vere lutum existimat et fatetur. Pulvis est, sed quem non projicit ventus a facie terrae.
Pulvis est, in quem spuit Jesus, et saliva sapientiae salutaris humectat. Pulvis iste de coelo pluvia devotionis
infunditur, [0675D] ne vento diabolici turbinis aliquatenus agitetur. Devotionis enim lacrymae de coelo sunt,
quia non ex puteo extrahuntur tumoris, sed ex nube descendunt amoris. Puteus est timoris compunctio, nubes
amoris est devotio. Ideo nubes est devotio, quia pluit, et umbram facit; pluit irriguum superius; umbram ne urat
aestus facit. Irriguum superius est in lacrymis, quas scindit devota mens ex magnitudine amoris. Aestus est
concupiscentia carnis. Igitur postquam mens fuerit initialis timoris acu perforata, et postmodum perfecti timoris
malleo comminuta; tertio irrigui superioris imbribus irrigata, jam super se venientem bibens imbrem, generat
herbam opportunam. Quid est hoc? statim veritas de terra cordis ideo fructuosi, quia devotionis [0676A] imbre
compluti exoritur. Ecce de bona terra fructus optimus. Fructus hic veritatis, est verax confessio criminis,
confessio est voluntaria et verax accusatio animi et peccatorum ordinata manifestatio in facie sacerdotis;
voluntaria, non tormentis extorta; ordinata, ut fiat cui debet, et de quibus debet. Illi tantum confiteri debes, qui in
rebus hujusmodi super te acceperit potestatem, vel cui ipse permiserit. Tua enim confiteri debes, non aliena
peccata, et ea simplicitate qua te fecisse commemoras, nil ex falsa humilitate adjiciens, nil ex fallaci justitia, vel
ex inordinato pudore subtrahens. Timorate, non irreverenter; humiliter, non superbe; simpliciter, non jactanter;
modeste, non procaciter; privatim, non publice; sacerdoti tuo tantum, [0676B] non cuilibet; coram Deo, non
47

