quando Dominus tecum, qui sua dona fecit merita tua: unde et tanto plus magnificare diceris, quanto amplius in
Christo ab ipso magnificaris. Quid ergo est quia magnificat anima [0643C] tua Dominum, nisi quia ipsa
magnificaris per ipsum, ut et plenitudinem gratiae magnifice consequaris, et ad magnificentiam gloriae singularis
gloriosis et superexaltatis virtutibus extendaris? extendaris, dico, quia Spiritus sancti rore tota complueris, tota
coelesti unctione perfunderis, ut in modum pellis unctae anima tua tantum extendatur per amoris desiderium, ut
ad ipsum perveniat Dei Verbum. Tu enim es fiscella Moysi, tu vas Verbi, tu cellarium novi musti, quo
credentium debrietas debriatur. Tu Mater Dei, meta peccati, qua et de profundo emergitur vitiorum, et pertingitur
ad delicias angelorum. Quam magnificata sunt opera tua, domina nostra, sed per illum quem magnificat anima
tua! Hic plane [0643D] deficit parvitas mea dum loqui nitimur de magnificentia tua. Dum enim tu in montana
magnificentiae virtutum conscendis, ut ibi magnificet anima tua Dominum, ego infelix in profunda miseriae et
vitiorum praecipitor, nec tenet anima mea misera in mundanis concupiscentiis modum. At tu, mater
misericordiae, quia sum sicut lapis in acervo Mercurii, et quasi plumbum in aquis vehementibus, et ponderosus
sum, quia me movere non possum: trahe me post te, ut currere post te valeam in odore unguentorum tuorum, in
tuarum exemplis respirare virtutum, pennis orationum juvari ut, te suffragante, prius discat anima mea Deum
timendo a malo recedere, et postea tecum amando et justitiam operando magnificare Dominum, cui est honor et
gloria, imperium [0644A] et potestas in omnia saecula saeculorum. Amen.

EPISTOLA XVIII. AD FRATRES SUOS. Commendat eis humilitatem et mansuetudinem, hortaturque
ad portandum Domini jugum.
Fratribus et amicis in Christo dilectissimis, quos et Christi amor fecit unanimes, et Dei gratia nominis
unius consortes, frater ADAM peccator, in re sui nominis permanere.
Alterius vestrum devota me compellit instantia vos aliquibus de virtute animi commonere, et certe cum
utrumque vestrum sinceritate diligam, et nos in multa sinceritate diligatis alterutrum, ego autem refundi in me
plenius vestrae bonum sinceritatis [0644B] experiar; quid aliud vobis loqui potero, quam quod amorem sapiat et
virtutem? Verum de puteo aquarum viventium mihi hauriendum est quidquid per me sitis vestra sibi meruit
propinari. Puteus aquarum viventium Christus est. Abyssus inaccessibilis luminis, inattingibilis gratiae
plenitudo. Altus est puteus, nec humilitas mea in hoc in quo hauriat habet, nisi vicem funis oratio jugis exhibeat
et pro hydria sit desiderium me immergens. O felicem illum qui hinc extrahere potuit fluenta sapientiae salutaris!
Arida est anima quam putei hujus fluenta non irrigant. Non virtutum est idonea ubertati. Fons iste convallibus
influit et emissiones sui mellifluas consuevit humilibus elargiri. Experitur animus humilis quantae sit suavitatis
infusio, [0644C] quanta ubertate corda tali rore respersa pinguescant. Quam familiaris est Sapientiae coelesti
humilitas, quam ferax virtutum, quam locuples meritis, quam capax est coelestium secretorum! Tota quippe
acclinis est actio, tota aviditate aquis incumbit viventibus, nec aliquo pacto respicere patitur quidquid sibi vitae
desiderium non accendit. Viventes sane aquae putei sunt, dona multiformis gratiae Christi, aquae sunt quia
lavant, quia refrigerant, quia refocillant; viventes sunt, quia negotium mortis exterminant; in puteo sunt, quia
secretum divinae elationis et causas tam secretae ordinationis omnibus non revelant. Hae quippe absconditae a
sapientibus et prudentibus, et parvulis [0644D] revelantur, solis nimirum humilibus eorum cognitio vera datur et
perceptio, quam praesumens de se superbia non meretur. Felix itaque est humilitas, quae in his aquis meretur
habere lavacrum, ne quid in ea contaminationis appareat vel remaneat. Meretur refocillationem ut in omni
certamine fortis existat. Nec enim verus humilis sine certaminibus tentationum esse potuit: praesertim cum
superbia semper contrariae sibi humilitatis et si non speciem tamen gloriam aemuletur. Nil quidem humilitate
gloriosius, cujus gloriae sublimitatem licet superbia usurpative appetat, humilitatis tamen speciem, quia abjectior
est, vix usurpat. Usurpat tamen aliquando, cum sine illa vane gloriari non praevalet, a quo astutius humilitatis
praetextu [0645A] se palliat secretius, ad cujus expletionem elationis prorumpat intentio. Discite filii esse
humiles, et ab illo discite, qui hujus magister est efficax disciplinae Christus, siquidem disciplinae hujus magister
est, quam non modo verbo et lingua praedocuit, sed opere et veritate tenenda esse monstravit. Tollite, ait
magister bonus, tollite jugum meum super vos, quia mitis sum et humilis corde (Matth. XI), etc. Quatuor tibi,
homo, discenda esse proposuit, si bene intelligis, et retines quae mandavit. Proposuit tibi quid discere, a quo
discere, quomodo discere debeas, et quo fructu. Discere debes esse mitis et humilis corde, et ab illo discere qui
est mitis et humilis corde; discendi modus est tollere jugum ejus super te, discendi fructus est animae tuae
requiem [0645B] invenire; et invenietis, inquit, requiem animabus vestris (ibid.). Ars igitur quam discere debet
Christianus et Christi discipulus, imo quae facit Christi discipulum mitis humilitas sive mansuetudo humilis
appellatur. Peritia hujus artis non in multitudine verborum, non in sermonis elegantia, non in quaestionum
perplexitatibus, non in conflictibus disputationum, sed in morum experientia et in purioris conscientiae
testimonio retinetur. Mansuetudo enim tranquillat mores, animumque componit, neminem laedit, neminem
concutit, nemini patitur calumniam irrogare, contemptum saeculi delicias reputat, terrenae strepitum fastidiens
32

