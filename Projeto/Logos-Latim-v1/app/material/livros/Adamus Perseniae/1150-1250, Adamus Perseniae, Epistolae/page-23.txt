[0624D] Quod sublimitati vestrae tam frequentibus litteris vel nuntiis importuni sumus, partim facit
familiaritas vestra, qua immeriti fruimur, partim necessitas nostra, qua gravamur. Verumtamen neutra res apud
liberales animos moleste accipitur, quia et familiaritati ne in contemptum veniat, providet congratulantis
amicitiae veritas, et necessitati misericordiae compassio non negatur. Ex utroque igitur sumens audaciam, non
vereor oculis vestris litteras etiam solito prolixiores ingerere, licet illos sibi detineat tam varia, tam multiplex
rerum occupatio, quae etiam sibi deesse animum non patitur nec ad horam. In tanta igitur tamque communi
[0625A] ruina rerum labentium animum habere perdidisse est, quia ubi per omnia discrimen virtutum imminet,
vix poterit virtus ulla subsistere, quam solum diligimus in amicis; ubi nimirum illa perierit, amicos habere
desinimus, et quae conservata poterat de amico generare laetitiam, amissa tristitiam ingerit et dolorem. Felix
amor! cui sola virtus in causa est; et laudabilis est amicitia, quae sicut aliunde quam de virtute animi non habet
summarium; sic nec aliunde sibi flagitat incentivum. In illa et ad illam venerationis vestrae personam diligimus;
et utinam mundanae vanitatis diluvium, cujus tam periculosae innatatis gurgitibus, hoc nobis bonum non invideat
in amico. Amicum sane vos dixerim, quandiu nobis animi virtus infuerit, ut [0625B] vel ipsam adhuc habitam
intentione servetis sollicita, vel elapsam quanto citius maturetis ad integrum reparare. Quam difficile est
incedentem per lubricum non titubare saepius, aut prolabi! Quam difficile est eum qui in obscuris graditur, non
saepius pedibus suis offendere, corruere gravius, duriusque elidi! Praeter morem est per crepidinem montis gradu
fluctuare pendulo, et vento perflante et inflante, fortius de sublimibus ad infima non extrudi. Facile istis illa
eveniunt quos amor virtutis non solidat, nec illustrat cognitio veritatis. Ubi haec duo defuerint, res est in periculo,
nec aliud est vita talium, quam abyssus: abyssus, inquam, terra est, cujus facies tenebris tota obvolvitur, ubi
minime virtutis studio veritatis cognitio suffragatur. [0625C] Quam felix anima, quae thesauros hujusmodi
habere non negligit, quam rerum talium sursum trahit ambitio, nec inferiorum et vitiorum foeditatibus patitur
implicari! Ejus quippe dignitatis est animus, ut sit ei proprium sublimiora appetere, si tamen suo judicio non
fallatur. Ad hoc veritatis splendor est utilis, qui cum de rationis aere totius nebulas erroris abduxerit, etiam in
fulgentem sibi sine fraude penset et aestimet veritatem. Nulla deinceps ratione splendor ille tam feliciter
infulgens animo seipsum aestimanti viluerit; sed agitur in eo quasi post matutinum meridies, cum de splendoris
aspectu et usu in amoris desiderium inardescit. Ex hoc amor virtutis splendori veritatis adjungitur, [0625D] et
exsultat in mente dies una quae nota est Domino, dies laetitiae, dies festivus. Haec est dies quam fecit Dominus,
dies exsultationis, dies festus et dies laetitiae, cujus non merentur felices experiri radios tenebrarum filii
infelices. Tenebrarum filios dicimus, qui de subterraneo miserae carnis non exeunt, qui in carceribus corporum
tenebrosis deservientes operibus, nunquam alibi quam in sepulcris concupiscentiae commorantur. O misera
servitus, et omni fonte lacrymarum plangenda subjectio, esse sub sensibus putare delicias, processum et
impunitatem malitiae credere gloriam, licentiam criminum, virtutum praeponere libertati! Quam longe sunt ista a
filiis lucis, a coeli civibus, a contemptoribus saeculi, a justitiae dilectoribus, a sectatoribus Crucifixi! In [0626A]
Aegypto sane Israelitici non permanent, nec luti et lateris peccata affectant servilia, multo minus apud Aegyptios
apostatare aemulantur. Non deterret eos maris Rubri transitus, nec solitudinis inexperta asperitas, quominus ad
promissae delicias suavitatis aspirent. Quid de Moyse duce Israelis dixerimus, qui non modo Pharaonis
abominatur obsequia, verum etiam populum officiosa persuasione sollicitat ad fluentem lacte et melle manantem
patriam anhelare? Non decet ducem populi, Ecclesiae praesidem terreni regis inservire satellitio; potius est opus
ejus de Aegypto progredi, et ingredi viam quam repatrians Israel imitetur. Crucis Christi bajulum tanquam
ductorem itineris convenit in capite processionis procedere, et ad perferendas pro salutis [0626B] adoptione
cruces quaslibet exemplis praeeuntibus animare sequaces. O infelicia tempora nostra! O dolendos hominum
mores! O plangendos illos, maxime quos habere debuimus defensores! Ductores populi terrae promissionis obliti
sunt, et voluptuosae servitutis illecti dulcedine, se et suos Pharaonis dominio pene inevasibiliter subdiderunt.
Utinam aliquando haec vobis Aegypti servitus prae desiderio verae libertatis displiceat, et quod vobis collata
scientia vos nescire non patitur, forti animo diligatis. Forti quippe animo, et masculinae virtutis substantia in
Aegypto non vivere feminam, ubi a Pharaone decretum est Hebraeorum masculos jugulari. Felicius est in
virtutibus vivere quam effeminari in vitiorum mollitiem, cum falsae dulcedinis metuenda [0626C] extremitas in
aeternae amaritudinis absynthium commutetur. Hoc optime novit vestra discretio, et si mundus vobis imperans
vos de rebus hujusmodi philosophari permitteret, et pleniorem scientiam et efficaciorem facundiam haberetis,
faceretis et vos aliquando quod faciendum esse cognoscitis, et quod in his qui faciunt approbare videmini et
laudare. Si laudabiles sunt apud vos quos vitae venerabilis forma reddit laudabiles, dignum laude est ut eis quos
laudabiles creditis, vos vitae laudabilis consortio copuletis. Si morituri regis curia curis plena vos impedit, vestri
potius curam cogitate officii, in quo vobis tanto opere dum creditis curae vestrae ovibus est curandum. Caeterum,
Pater, sicut vere optamus vobis quae bona sunt, ita [0626D] sumus pro vobis orantes assidue. Utinam orationibus
nostris nihil obviet, quo sui efficacia vacuentur! Latorem praesentium quem ad praeceptum vestrum consensimus
transfretare in Angliam, liberalitati vestrae commendamus attentius, ut de ipso sollicitudo vestra provideat, ne
(quod absit!) in dispendium gloriae vestrae, et in nostrae filialis amicitiae laesionem, tanti itineris labor,
praesertim cum dispositione vestra arreptus sit, sine fructu remaneat exspectato. Vale.

23

