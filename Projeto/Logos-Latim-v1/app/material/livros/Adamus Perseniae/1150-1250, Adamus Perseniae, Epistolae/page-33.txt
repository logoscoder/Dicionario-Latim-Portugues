actionis, peccatorum occasionem praestruit, intercludens aditus vitiorum, corporalium sensuum januas
sollicitudini [0645C] disciplinae committens, intus agit Sabbatum innocentiae in pacis aeternae feriis
solemnizans. Mansuetudo quippe dum suspectum habet omne quod foris est, ad sui largitoris manum consueto
more se colligit desursum, ut de intus inde reficiatur exspectans. Mansuetudo quae manus suetudo dicitur, quia
sic ad Christi manum facta est, ut ad aliud quam ad ejus gratiam non aspiret. Humilitas vero comes individua
mansuetudinis, et ipsa piae tranquillitatis ejus ferias aemulatur. Hinc est quod inter injuriarum molestias quas
plerumque pati necesse est, satagit non irasci. Parum dixi, satagit non irasci; quin potius in tribulationibus vera
humilitas gloriatur. Humilitas Pauli libenter in infirmitatibus gloriatur, nec reputat [0645D] gloriam, nisi quod
redoleat Christi crucem. Absit, inquit, mihi gloriari, nisi in cruce Domini nostri Jesu Christi (Galat. VI). Sicut
mansuetudo applaudit innocentiae, sic patientiae fidit humilitas, per quam omne gaudium existimat cum in
tentationes varias contigerit incidisse. Igitur et ipsa humilitas pressa pondere sui nominis, humi laeta residet: cui
omnis fere suspecta est altitudo: humi siquidem residere non confunditur, non erubescit terram se fateri et
cinerem, ut cum elegerit abjectiorem locum, ad digniorem quandoque cum gloria provehatur. Scriptum est enim:
Qui se humiliat exaltabitur (Matth. XXIII). Humi residens scandalorum spinas, tentationum tribulos non veretur:
quae ad ipsam compungendam de humo saepius proferuntur; adhaerens [0646A] quippe terrae, teritur et
conteritur, et contritionis utilitas conculcatam laetificat, ut in vocem exsultationis erumpat, et dicat: Cor
contritum et humiliatum, Deus, non despicies (Psal. L). O me miserum! o me infelicem! hujus artis expertem,
hujus felicis prophetiae ignarum faciunt me cordis impuritas et iniquitas actionum, adhuc perfecte cum illis me
habere sentio, quibus inclamat Dei Spiritus terribiliter in Propheta: Filii hominum, usquequo gravi corde? ut quid
diligitis vanitatem, et quaeritis mendacium (Psal. IV)? Plumbei cordis gravitas, et multivolae vanitatis dilectio
falsae jucunditatis apud me mendacio delectantur. Specie tenus veritati deservio, sed timeo ne revera virtutem
non habeam pietatis. Orate instantius, vigilate instantius et sollicitius, [0646B] ne nostra charitas suae
existimationis damnum sentiat in amico. Sed jam ad magistrum a quo discendum est, sicut lingua, ita et animo
revertamur. Iste magister est Dei ipsa Sapientia omnium artifex, quae essentiam dedit universis et formam. Ipse
est Verbum omnipotens, qui docet hominem scientiam. Ipse est Patris unigenitus, primogenitus nostrae Virginis,
qui sacrificio praefert misericordiam: est enim plenus gratiae et veritatis, a quo omne animal accipit
benedictionem, sicut scriptum est: Et imples omne animal benedictione (Psal. CXLIV). De magistro hoc
considerandum est, unde venerit, quid passus sit, quo abierit, quid promiserit, quid minatus sit. Ex corde Patris
venit, sicut Pater ipse loquitur, dicens: Eructavit cor meum verbum bonum (Psal. [0646C] XXXIV). In cor
Virginis venit, sicut eidem Virgini dicitur: Dominus tecum (Luc. I). Cor suum nobis aperuit, cum semetipsum
exinanivit, ut nos humilitatis doceret exemplum. Cor nostrum sibi quaesivit, cum se amatorem et habitatorem
cordium esse ostendit, dicens: Deliciae meae sunt, esse cum filiis hominum (Prov. VIII). Constat igitur quod qui
ex corde nascitur, in corde matris Virginis conversatur, ex corde loquitur, se mansionem cordium diligere
protestatur, sicut nonnisi mundo corde videtur, ita nonnisi mundo corde sentitur. Si igitur viri cordati estis, si
habitatorem cordium Jesum intra vos sentire diligitis, necesse est ut omni custodia corda vestra servetis, sicut
scriptum est: Omni custodia serva [0646D] cor tuum (Prov. IV). Hanc custodiam cordis habuerat, et in cor suum
cordium dilectorem attraxerat qui dicebat: Deus cordis mei, et pars mea Deus in aeternum (Psal. LXXII). Ecce
unde venit, unde processit vita cordium, magister cordatus, scilicet a corde. Ejicienda est proinde de corde nostro
omnis impuritas, ut sentiri possit dulcor, unicum gaudium singulare. Concupiscentiam carnis eliminet veritas
castitatis; concupiscentiam oculorum longe faciant disciplinae gravitas et internae desiderium puritatis. Elidant
superbiam vitae, paupertatis amorem, contemptus honoris. Ideo Verbum per carnem venit, ideo hunc veniendi
modum elegit, ut in carne quam accepit intra Virginem, dediscat caro vitae carnalis amorem, nec debuit Verbi
divinitas se sine carne [0647A] offerre carnalibus, nec melius potuit in hominibus amor rerum carnalium emori,
quam si eos de coelestibus instrueret Verbi praesentia incarnati. Jam quid de tanti negotii doctrina dicemus?
Doctrinam ipsius commendant indubitata veritas, et coelestis altitudo Sapientiae. Vitam, cui doctrina
testimonium perhibet, praedicant consummatae justitiae opera, et summa viscera misericordiae. Honorant
passionis obedientiam summae innocentiae puritas et humilitas patientiae singularis.
De caetero illuc rediit unde venit, naturam vestram mortis triumphatione, in qua paulo minus ab angelis
minorari voluit, ultra omnes angelorum altitudines in consessu paternae dexterae sublimavit. Ecce ibi sumus, ibi
vivimus, ibi regnamus. Regnamus plane [0647B] ubi substantiam nostram regnare gaudemus. Minime illinc
abesse possumus, ubi jam potiorem nostri partem capit hominis. O felices nos, hujus capitis membra sumus, si
huic capiti unitate fidei et amoris compagine cohaeremus! In hoc jam promissionis arrham accepimus, quia
ipsum dixisse in Evangelio minime dubitamus: Volo, Pater, ut ubi sum ego, illic sit et minister meus (Joan. XII).
Cum promisisset se suis gratiam daturum et gloriam, et interim gratiam tribuat confidite, et gratia bene utentibus
gloriam parat. Tamen nec in tempore gratiae sancti sine gloria vivunt, sed de testimonio conscientiae cum Paulo
gloriantur, et dicunt: Gloria nostra haec est testimonium conscientiae nostrae (II Cor. I). Verum, ne quis de
promissione gloriae nimis confidat, [0647C] aut de gratiae successibus insolescat, memor semper divinae
comminationis existat. Vae, ait, his qui perdiderunt subsistentiam (Eccli. II). Et in Evangelio: Vae vobis, divites,
qui habetis consolationem vestram. Vae qui ridetis nunc, quia plorabitis et flebitis (Luc. VI). Igitur a virtute
33

