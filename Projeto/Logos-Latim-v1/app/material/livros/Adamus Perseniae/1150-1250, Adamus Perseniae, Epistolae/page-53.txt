intellectui [0686D] tuo occurrerit, habes penes te G. venerabilem capellanum, qui tibi possit et sciat singulas
difficultates explanare. Laico sermone tibi scripsisse debueram, nisi quia te comperi Latini sermonis
aliquantulam intelligentiam percepisse. Utinam te illam ex nomine meo salutare non pigeat, quam ad consilii
nostri mysterium tertiam, me tamen prius commonente te, vocasti! Tam tenaciter illa pro sui devotione et
honestate meis inhaesit visceribus, ut suavem ejus memoriam nulla mihi oblivio valeat invidere, cum eam ex
parte mea salutaveris, id etiam ipsam ex nomine meo commoneas, ut tam integra dilectione Sponso virginum
Christo inhaereat, ne virginitatis ipsius lilium, quo adhuc vernare [0687A] creditur, aliqua sacculi marcessere
corruptione patiatur. Vale.

EPISTOLA XXVIII. AD AGNETEM VIRGINEM. De pia utriusque animorum unione.
AGNETI virgini, quam tota animi dilectione complectitur frater ADAM peccator, salutem in Agno
sponso virginum.
Indubitata fide teneo, quod Spiritus sanctus in te suam constituerit mansionem. Ipsius operante gratia,
spreta concupiscentiae carnalis turpitudine, angelorum pulchritudinem adamasti. Propterea et ipse totus tibi
inhaereo, quia penes te desiderii mei thesauros teneas, amorem scilicet et desiderium Creatoris. O felix amor,
quo vera vanis, certa dubiis, [0687B] utilia noxiis, honesta lubricis, aeterna transitoriis praeferuntur! O
delectabile desiderium, quo ille solus quaeritur, cujus inquisitio delectabiliter cruciat, cujus inventio est laetitiae
plenitudo! Cum sui copiam tibi praebuerit, nunquid te mei patietur esse immemorem, qui nec ad horam charitatis
tuae me patitur oblivisci? O quantum me laetificat tui amoris sinceritatis recordatio, quanquam pie me sollicitat
tui profectus desiderium, et diu jam exspectata consolatio de aspectu. Plurimum certe sanctae dilectioni confert
mutua confabulatio se pie amantium, et mirum in modum etiam de aspectu corporeo spiritualis ignescit affectus.
Quanta putas jucunditas est illum videre qui solus est salus et summa suavitas, si tam salutiferum est et suave
tantae suavitatis [0687C] habitacula intueri? Videbo te cum vacuum fuerit, etiam oculis carnis; nam te videre
animo semper vacat. Cum magna sit nobis in equitaturis penuria, et palefridum te audiente nobis regina
promiserit, ne te pigeat accedere ad ipsam, et ut suis promissionibus fidem faciat commonere. Diu enim est quod
invisere sanctum istum conventum desidero, et si haberem quo competenter tibi evehi possem, desiderii mei
consummatio non tardaret. Vale.

EPISTOLA XXIX. AD J. BELISMENSEM ARCHIDIACONUM. De silentio.
Dilecto suo in Christo J. Belismensi archidiacono, [0687D] frater ADAM peccator, salutem.
Injungit mihi aliquid, frater charissime, tuae petitionis instantia, quod fateor formidolosus aggredior;
quippe cui nec subest animi virtus ad experientiam, nec scientia sufficiens intelligentiam administrat. Et certe cui
ista duo defuerint, non potest laudabili pollere facundia, praesertim cum non sit in mente unde linguae tinguatur
calamus, nec mores sapiant quod sermonibus explicetur: melius mihi suaderes silentium quam de censura et
utilitate silentii scriptum a me aliquod postulares. Rei nimirum rationem quam postulas non inveniunt, nisi
amatores silentii, quietis sectatores, quibus datum est cultum justitiae silentium aemulari. Verumtamen, licet
gratiam istam non meruerim, merebitur [0688A] fortassis tuae devotio, etiam in sterili fructum quem desideras
invenire. Aderit itaque disputanti de silentio amica silentii Trinitas, quae et ex ore infantium et lactentium suas
laudes perficere consuevit. Quicunque sub discipuli forma Verbi incarnati frequentat auditorium, eo debet
diligere et servare silentium, quo in magistrum sibi eligit Dei Verbum. Magister enim humilium Christus, non
modo ea ratione Verbum Patris dicitur, quod sit voluntas ejus omnipotens, sed ideo etiam dicitur Verbum, quod
semper requirat auditum. Qui audit, auscultat; qui auscultat, silet; qui silet et audit, alieni audientiam praestat.
Semper igitur Pater exigit a creatura rationali silentium, cui semper loquitur tale Verbum. Nam Verbi hujus
ineffabilis [0688B] generatio sola est creaturae rationalis eruditio, cui sola spiritalis infantia eo exhibet
reverentiam debitae audientiae, quo feriatam custodit innocentiam in silentio et quiete. Semper loquitur nobis
Pater, dum semper Verbum ineffabile generat, et ad aeternum ejus eloquium continuum debet creatura silentium.
Verbum autem omnipotens cognoscitur, nec intelligere, nec diligere, qui ab eo non metuit cordis auditum
avertere; unde scriptum est: Vir linguosus non dirigetur in terra (Psal. CXXXIX); in terra quippe non dirigitur
qui, divini rationem eloquii percipere, aut intelligere non meretur. Id autem non meretur vir linguosus, qui dum
in lingua et lingua loquitur minima, quid Verbi Spiritus in linguis igneis deferat experitur. Vides quantum tota
[0688C] Trinitas approbet silentii disciplinam. Pater silentium diligit, quia, dum de substantia sua coaeternum
sibi Verbum ineffabiliter generat et proponit, procul dubio ad hujus arcani intelligentiam intentam cordis aurem
53

