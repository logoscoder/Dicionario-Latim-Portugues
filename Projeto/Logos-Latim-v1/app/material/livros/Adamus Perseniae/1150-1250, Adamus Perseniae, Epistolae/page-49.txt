Veniendum est ad eos quorum est compunctio efficax, confessio verax, propositum perseverans. Ex
occasione istorum, de confessione plenius agendum. Sacerdos vicem Christi tenens, cum viderit saucium secus
viam, non pertransire miserum immisericorditer [0678C] debet; sed Samaritani, hoc est Jesus, gestu, voce,
officio, affectu, debet praetendere, et ostendere viscera misericordiae, se coaptare vivum semivivo, oleumque
vulneribus instillare; et cum utrumque sit necessarium, oleo primitus demulcenda sunt vulnera, ut cum se, ob
levitatem olei experti tractabilem vulneratus exhibuerit, postmodum infundi securius vini austeritas possit. Debet
itaque sacerdos, id est custos animarum existens, poenitentem benigne suscipere, diligenter de modo
confessionis instruere, spe veniae confovere. Ecce oleum, per cujus levitatem peccator attrahitur, ne vel timore
pavefactus refugiat, vel pudore confusus confiteri quae fecerat erubescat. Instruendum est diligenter quid sit,
quantum valeat, quo [0678D] ordine facienda sit confessio, siquidem debet esse in corde gemitus, in ore
singultus, in oculis fletus. Debet esse in contritione cordis malorum omnium recordatio, in labiis accusatio, in
proposito emendationis satisfactio. Debet vere poenitens humiliter et veraciter confiteri Christi vicario, hoc est
sacerdoti, quod fecerit, modum quo fecerit, quoties fecerit, ubi et quando fecerit. Si de luxuria agitur, in quem
sexum deliquerit, cujus professionis, aut ordinis, aut legis fuerit, per, aut cum qua deliquerit. Haec omnia a
discretis in vera confessione consideranda sunt; et cum multa sint peccandi genera, exprimendum est peccati
genus, et utrum sit ex ignorantia, aut ex infirmitate, aut industria perpetratum. De modo peccandi dicendum est,
quia etiam [0679A] in naturali luxuria, qua solummodo inter conjuges licita est, modus exsecrabilis esse potest.
Notandum est hic quia luxuria alia non naturalis, et per haec omnino non licita, alia naturalis et illicita, alia
naturalis et licita. Turpe quidem est loqui de talibus, sed turpius est talia operari. Si non facerent homines quae
turpia essent, et omnino reprehensibilia, nec nos reprehendere, nec de turpibus turpia loqui oporteret. Nunc
autem turpissima opera hominum incorrepta relinquere, turpe quidem est, quia Deo odibile est, et quia gratum est
Deo, ideo pulchrum humani operis turpitudinem reprehensionibus quibus possumus emendare.
Luxuria itaque non naturalis, et ideo illicita in pari sexu, vel in sexu dispari, etiam inter conjuges
[0679B] membris non ad hoc concessis abuti: naturalis et illicita in scortationibus; naturalis et licita in
conjugibus, si tamen consuetum modum teneant, si in hoc ipso modum custodiunt, si loco et tempore mutuae
infirmitatis debitum solvant. Non enim quia aliquo modo licet, statim omnimodo, omni loco, omni tempore licet.
Observandus est locus, ne sacratus sit; tempus quoque gravidi ventris, tempus separationis praescriptum,
tempora quoque quibus est divinis observantiis insistendum; quae omnia si inter conjugatos neglecta, valde
reprehensibilia sunt, et offendunt Deum. Quid putas offensae erit, si exerceantur in abominabili luxuria
scortatorum? pro modo itaque, loco et tempore de facto judicandum est. Cumque rebus semper illicitis haec
etiam [0679C] ad augmentum iniquitatis adjuncta fuerint, debet in auctores spiritualis judicis pia severitas acrius
commoveri.
Verumtamen in omnibus judiciis anteponenda est misericordia, et qui propriae iniquitatis est conscius,
in sua debet pensare, et metiri infirmitatem alterius, ne, dum manu minus discretae severitatis de fragili vase
rubigo abraditur, vas fragile penitus conteratur. Sic oleo vinum, sic vino oleum vicissim, et temperate
miscendum est, ut nec sola olei levitas per mollitiem remissionis timorem evacuet, nec vini austeritas per
exacerbationem terroris nimiam veniae lenitatem elonget. Numerus quoque inquirendus est, tantoque puniri
debet districtius [0679D] malum, quanto fuerit saepius repetitum. Jam in sexu haec est habenda discretio.
Inquiratur utrum clericus aut laicus fuerit; si laicus, utrum liber ab uxore necne; nam si personae a lege tori
liberae sint, restat ut peccatum sit simplex fornicatio, inter consanguineos et affines incestus. Raptus vero est
quando vim inferunt castitatis praedones, plusquam adulterium inter religionis cujuslibet professores. Si de
clerico agitur, inquirendum est cujus ordinis, utrum diaconus vel sacerdos; tanto enim quis magis, vel minus
deliquit, quanto eum sacri ministerii dignitas magis vel minus sanctitati addicit. Inquiratur itidem de muliere
utrum conjugata fuerit an non, utrum virgo vel vidua, utrum votum continentiae fecerit, utrum habitum religionis
habuerit, [0680A] utrum denique pretii cupiditate, an solius voluptatis amore consenserit ad peccatum. Haec
omnia inquirere ad discretionem pertinet sacerdotis. Confiteri humiliter, distinguere subtiliter, emendare
salubriter, ad contritionem pertinet confitentis. Non enim sufficit innotescere medico, ubi doleas, aut quomodo
langueas, nisi morbi causam et languoris efficaciam manifestes. Jam expositis vulneribus, sapienti incumbit
medico, ut oleum infundat et vinum, circumliget medicamentum, imponat in jumentum, ducat in stabulum.
Oleum est misericordia Dei, quae dolorem poenitentiae per spem veniae lenit. Vinum est austeritas divinae
justitiae, quae peccata nullatenus inulta dimittit. Oleum infundimus, cum Deum tantae misericordiae dicimus, ut
ex [0680B] justitia ejus commissa mala puniri oporteat. In hoc est oleum quod vere poenitens aeternaliter non
damnatur; in hoc vinum intellige, quod necesse est ut perpetrata iniquitas, aut hic temporaliter, aut post mortem
graviter puniatur. Horrendum est enim incidere in manus Dei viventis. Melius est enim ut mala tua, dum vivis, tu
ipse punias, quam ea post mortem divinae ultioni reserves. Si tu punire volueris, ipse ex misericordia parcet: non
enim judicabit bis in idipsum. Si malis tuis parcere vis, ipse ex justitia districtius puniet, quia malorum non est
amator Deus, sed ultor. Post infusionem olei et vini, vulnera alligantur: tunc medicamenta circumligantur, cum
49

