esuriem provocaret. Qui edunt me, ait Sapientia, adhuc esurient; et qui bibunt me, adhuc sitient (Eccli. XXIV).
Quid est enim amor justitiae nisi quaedam delectatio sapientiae, cum nil sit aliud esse justum quam divinis esse
conditum saporibus et odoribus delibutum? Annon sunt mores et opera justorum quaedam odoramenta virtutum,
quae nimirum ex hoc contrahere cognoscuntur quod intimis sapientiae ferculis oblectantur? Sapientia siquidem a
sapore nomen trahit, quod sapere faciat quae sunt [0590B] sursum, quod morum sit delectabile condimentum.
Quid igitur in vita felicius quam Deum timere et per sollicitum divini timoris officium amori divino mentis
domicilium praeparare? Timoris certe sollicitudo omni custodia mentem servat, ut jucunda amoris festivitas
solemnes ferias ibi agat. Feriata mente opus est ut vacare et videre possis quanta sit suavitas Dei, et quae sit pii
amoris solemnitas experiri. Septem igitur sunt solemnes feriae, in quibus Deo vacatur, et in quibus anima, ut Deo
liberius vacet, ab omni servili opere feriatur. Prima feria est spiritus timoris Domini; quae, dum peccatis et vitiis
finem ponit, quasi servili operi spirituale otium anteponit. Timor quippe Dei nihil negligit; et dum lutum et
lateres Pharaonis et Aegypti paleas exsecratur, [0590C] jam ad feriandum et vacandum Domino praeparatur.
Secunda feria est spiritus pietatis, in qua Deus tanto sincerius et affectuosius colitur quanto longius a mente
excluditur laboriosae tumultuatio pravitatis. Pietas nimirum est Dei cultus et compassio proximi, in qua feria illa
quies, illud silentium inchoatur quod per prophetam cultus justitiae (Isa. XXXII) appellatur.
Nota quia in hoc silentio quod cultus justitiae dicitur, quod in coelo, hoc est in anima justi custoditur,
cum dracone Michael praeliatur. Quanto enim cor quietius fuerit ab intentione servilis operis, tanto acrius
infestat eum nequitia spiritalis. Unde merito quaeritur quomodo factum est silentium in [0590D] coelo, cum
praelium et tantum praelium exerceatur in illo. Factum est, inquit, praelium in coelo; Michael et angeli ejus
praeliabantur cum dracone (Apoc. XII). Attende quia coelum est anima justi; in quo coelo silentium agitur cum
anima quieta a mundi strepitu, et a peccati libera actu, tota in cultu et amore justitiae delectatur. Verumtamen
propter istam quietem, in qua ad Dei se reparat similitudinem, non omittitur quin contra potestates aerias eam
oporteat habere certamen. Michael quippe quis ut Deus interpretatur; quo nomine Dei similitudo, quam sola
retinet justitia, designatur. Certe Paulus in hoc mentis silentio degebat, in his amoris feriis solemnizabat, cum de
se suisque similibus sic dicebat: Non est nobis colluctatio adversus carnem et sanguinem, [0591A] sed adversus
rectores tenebrarum harum contra spiritualia nequitiae in coelestibus (Ephes. VI). Tertia feria est spiritus
scientiae, quae videlicet piam mentem cognitione veritatis illuminat et ad doctrinam proximo impendendam
informat. Ille enim debet bona foris dicere et docere qui illa intus meruit didicisse. Cui Deum scire datum est et
seipsum, non debet in docendo negligere profectus proximorum. Qui scilicet spiritus scientiae non incongrue
feria dicitur; quia, qui consecutus eam fuerit, ab universis erroribus et perversis dogmatibus feriatur. Nec
intelligendum est hoc scientia illa quae secundum Apostolum inflat (I Cor. VIII), quia haec semper ex consortio
adjunctae sibi pietatis aedificat. Quarta feria est spiritus fortitudinis, in qua jam fortis [0591B] ut mors dilectio
esse incipit: quae cum in varias inciderit tentationes, etiam hoc omne existimare gaudium consuevit. Istam
agebant feriam quibus apostolus Jacobus hoc dicebat: Omne gaudium existimate, fratres charissimi, cum in
tentationes varias incideritis (Jac. I). Qui enim in spiritu fortitudinis agit, quidquid acciderit ei contrarium, aut
non sentit, aut facillime indefessa virtute revincit. Quinta feria est spiritus consilii, cui parum est mandata Dei
perficere, sed magna animi alacritate ad sectanda Dei consilia satagit aspirare. Postquam enim Dei mandata
perfeceris, si juxta exhortationem Apostoli meliora charismata aemularis, sursum te extendis ad perficienda
consilia quae sunt aemulatoribus perfectionis a Salvatore proposita. Unde illi [0591C] qui a juventute sua
asserebat se Dei mandata omnia custodisse dicit Dominus in Evangelio: Unum, inquit, tibi deest. Si vis perfectus
esse, vade, vende omnia quae habes, et da pauperibus, et veni, sequere me (Matth. XIX). Qui itaque in hac feria,
hoc est in spiritu consilii, agit, nihil sine consilio facit, omni necesse habenti bonum consilium dare intendit;
quippe qui et spiritum consilii in se habet, et quem magni consilii angelus Christus docet. Sexta feria est spiritus
intelligentiae, in qua jam mens ex observantia praecedentium feriatur satis docta est in invisibilibus figere
cogitatum. Defaecata quippe et purificata, ut dictum est, ex praecedentium feriarum observantiis, idonea est per
meditationem coelestibus [0591D] interesse substantiis, et amotis ab animo imaginibus rerum visibilium, inferre
in invisibilibus essentiis intellectum. Intellectus enim est uniuscujusque rei invisibilis nuda et manifesta notitia.
Septima feria, id est Sabbatum, est spiritus sapientiae, ubi jam anima splendoribus illustrata divinis, etiam
degustare incipit interim quoddam condimentum saporis. Hic jam anima quae sursum sunt sapere, quae sursum
sunt quaerere divinitus edocetur, dum quanta sit, quam mirifica sit interni suavitas saporis experitur.
Nota quod feria illa, quae dicitur spiritus intellectus, tota est in splendore, ut qui ad eam pervenerit,
nihil minus quam cherubim, id est plenitudo scientiae fiat. Illa vero feria, quae spiritus sapientiae [0592A]
nominatur, tota est in sapore, ut qui ad eam pervenire meruerit, nihil minus quam serapnim, id est ardens vel
incendens existat. Quem enim divini amoris ardor incenderit, alios utique hoc ardore liquefactus incendit. Ad
hunc pervenerat ardorem feriata illa anima quae dicebat: Anima mea liquefacta est, ut locutus est (Cant. V).
Mens certe quam hujus amoris incendium liquefacit, incendit alios, dum quantum eos diligat ex suis
liquefactionibus innotescit. Sunt autem plurimae liquefactiones animae coelesti desiderio ardentis et ad ardoris
hujus desiderium alios incendentis. Primo resolvitur in lacrymas compunctionis, per officium et instantiam
6

