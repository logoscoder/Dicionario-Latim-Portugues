EPISTOLA XIV. AD AMICUM. Excusat se quod ejus petitioni non possit facere satis.
Patri et amico charissimo in Christo, frater A. humilis [0627A] ejus filius, a desideriis carnis Christi
carcere coerceri.
Totum, Pater, humilitati vestrae debeo: et utinam tanta esset voluntas obsequii, quanta mihi est voluntas
obsequendi! Nunc autem impossibilitas quae voluntati meae facit verecundiam, facit etiam amicum in sua pati
petitione repulsam. Inconsueta nimirum praesentis temporis sterilitas, et parvulos meos ablactare me compulit, et
ad aliarum domorum ubera transmittere novissime magno dolore cordis mei coegit. Unde interim, absente
conventu, neminem licet recipere, praesertim cum sine fratrum nostrorum consilio minime tale quid aliquando
promittamus vel praesumamus. Facile recipiet excusationem discretio, et inter veros amicos defectum [0627B]
quem facit impossibilitas, vera dilectio non causatur. Caeterum de sanctitatis vestrae statu, nos inquirere amor
filialis sollicitat: et utinam quae circa vos aguntur possem saepius agnovisse! felicem plane nos dixerim, cui
Christi solitudo tam dulcis est, ut quidquid in Aegypto est sapidum, nobis faciat fastidire. Beatus plane cui
oblectatio saeculi venit in taedium, qui lutum Pharaonis contempsit et lateres, et prae auro Jerusalem
sterquilinium Babyloniae conculcavit. Quam felix est ejus exspectatio, qui ad studium virtutum se transtulit, cui
solus est in desiderio Christus, cujus anima splendor beatae immortalitatis illuxit! Non diffido de vobis quin vel
tenax Christi amor retineat, et quantaslibet labentium [0627C] ruinas cognoveritis, vos stabile mentis propositum
in amore permanentium solidabit. Arcta quidem est via virtutis et ardua, sed contemptoribus saeculi levigat eam
suavis unctio quae de Spiritus sancti dulcedine cordis influit mansuetis. Facite me, obsecro, experientiae illius
vestrae participem, qui, etsi petitioni vestrae effectum prae difficultate non tribuo, amare tamen vinctum Christi
sinceriter non desistam. Vale.

EPISTOLA XV. AD NICOLAUM. Hortatur ut Christo mente semper adhaereat, ejusque praesertim
infantiam contempletur.
Nicolao suo, frater A. peccator, in Spiritu sancto amare fideliter et amari feliciter.
[0627D] Instantiae tuae me debitorem constitui, cum petitioni tuae me satisfacturum promisi. Verum,
etsi petitioni tuae aliquatenus satisfecerim, devotioni tamen non arbitror satisfactum: avida quippe est sanctae
devotionis esuries, et dum fame sitique laborat, justitiae minime de inopia sufficiens, percipiet alimentum. Erit
tibi proinde respectus in Jesum, ex quo tibi plene satietas emanabit. Est quippe dives in omnes qui invocant
illum, et qui unus cum illo efficitur spiritus, non deficiet omni bono. Est nimirum fons bonitatis misericordiae
pelagus, ex quo profluunt et affluunt charismatum dona, flumina gratiarum. Inde piis cordibus influit magna
multitudo dilectionis, quam abscondit timentibus se ipse qui solus timendus est et amandus. Timor ipsius
[0628A] initium sapientiae est; et amor, cum perfectus fuerit, sapientiae plenitudo. Felix anima quam timor
initiat ad sapientiam, amor in sapientia perficit et ad splendorem provehit sempiternum. Primus timor dum
declinat a malo insipientem tenebris se opponit. In ipso sane tanquam in veri luminis aurora finem sortitur nox
criminum, et accipit initium lux salutis. In illo sapientiae matutino nocti malitiae praescribitur terminus, et
sapientia etiam de suis initiis vincit malitiam et expellit. O sapientiae diem! O splendorem gratiae, quae
ignorantiae vel malitiae tenebras suo eliminat matutino! O lumen amabile et admirabile puris interim
hauriendum oculis, donec pleni amoris lumen elucescat et incalescat! Certe cum venerit amor, cum meridies
efferbuerit, [0628B] cum aquiloni discessum imperaverit, auster nihil deinceps obscurum aut frigidum in nostrae
rationis aere remanebit. Nihil enim de spiritu intelligentiae, quem per initium sapientiae matutinus splendor
infundit, meridianus amoris fervor imminuet: quin potius quanto ardentius diligetur illa invisibilis pulchritudo,
tanto se conspectiorem purgatio mentibus exhibebit. Sic jam celebrabitur secretae illius contemplationis solemne
sabbatum, ad quod perducit et dirigit praecedentium observantia feriarum. Prima siquidem feria est spiritus
timoris Domini, qui mentem, resolutis vitiorum tenebris, quadam novae lucis jucunditate perfundit. Secunda
feria est spiritus pietatis, qui piae fidei fundamentum collocat [0628C] et componit, et ad divini cultus amorem
mentem emollit. Tertia feria est spiritus scientiae, quae, dum fluxos motus fluctivagosque discursus lubricae
sensualitatis sub judicio rationis coarctat, recteque intentionis firmitatem ab his lubricis motibus alienam
separatamque demonstrat, quasi aquas inferiores in unum locum congregat, et aridam rectae intentionis apparere
facit, quam pro suae gravitatis pondere, aut prae spiritualium graminum fecunditate terram vocat. De hac arida
David loquitur, dicens: Anima nostra sicut terra sine aqua tibi (Psal. CXLII). Quarta feria spiritus fortitudinis est,
qui dum nos contra rebelles motus, et adversantes incursus zelo discretionis accendit, et ad exsecutionem
bonorum operum fortes et longanimes [0628D] reddit, firmamentum fidei nostrae quasi quibusdam sideribus
exornat et pingit. Fides enim sine operibus mortua est (Jac. II); sicut et firmamentum, nisi haberet et luminaria,
24

