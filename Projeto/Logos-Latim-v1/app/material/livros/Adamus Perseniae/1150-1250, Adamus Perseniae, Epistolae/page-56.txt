amissum est per poenitentiam non omittit, et ad reparationem intendit innocentiae, dum omni vigilantia . . .
eorum custodit. Igitur de fide timor nascitur; quia, nisi crediderit, quid timeret? De timore poenitentia nascitur;
quia, nisi timor poenae mentem [0692D] afficeret, quis se de suis excessibus emendaret? Horrendum quippe est
incidere in manus Dei viventis (Hebr. X): quem horrorem dum menti assidue fidelis timor inculcat et incutit,
eligit se potius de suis reatibus poenitendo corrigere, quam ipsos reatus puniendos Dei viventis manibus
reservare. Sic dum poenitentia agitur, dum per timoris officium mens puncta et compuncta, quod male
absorbuerat confitetur; dum tegitur noxa, restituitur innocentia, et sic boni efficiuntur mores, dum exclusis
quibuslibet noxiis, incipiunt esse innocentes. Vides, filia, quia de fide qua in Deum creditur, iniquitas ab
[0693A] animo omnis excluditur, bellum vitiis desideriisque pravis indicitur, quae, etsi sentiuntur in nobis
invitis, nihilominus obsistendum est eis, ne saltem valeant dominari. Non regnet, ut ait Apostolus, peccatum in
nostro mortali corpore (Rom. VI). Peccatum quidem inesse non prohibuit, sed ne regnum, vel dominationem
habeat in nobis indixit. Si itaque inesse in nobis vitia et desideria nihilominus sentimus, sed non consentimus,
nihil ex his in Christo Jesu damnationis habemus. Quandiu enim sentimus et consensum negamus, tandiu de illis
cum Dei adjutorio triumphamus: consentire enim est succumbere et amittere innocentiam, quam tandiu per Dei
gratiam custodimus, quandiu, negato eis consensu, eorum certamina toleramus. De innocentia [0693B] morum
sequitur justitia operum, quam necessariam esse ad operandam Dei gratiam loco tertio collocamus; quatuor enim
supra esse diximus, quibus necessario Dei gratia acquiritur et servatur. Duo postrema operum justitia, et
perseverantia virtutum: justitia est non modo metu gehennae de se Deo pro illatis sibi injuriis justitiam exhibere,
sed etiam est virtus ipsius justitiae omnibus quae praecipit Deus, fideliter et filialiter obedire. Ad hanc justitiam
pertinet operum afferre fructum, aliud trigesimum, aliud sexagesimum, aliud centesimum, secundum quod in
bonam terram ceciderit semen sanctum. An non semen sanctum est fides, qua in Deum creditur? An non
[0693C] innocentia morum bona terra est, quae sancti timoris officio diligenter extollitur. Inde provenit ille
triplex fructus, tricesimus scilicet qui intelligitur in fidelitate castimoniae conjugalis, et sexagesimus, qui fructus
est continentiae vidualis; et centesimus, quem profert excellentia virginalis. Tricesimus et sexagesimus fructus a
te exigitur; quia et fidelis in conjugio exstitisti, et nunc ad libertatem vidualis continentiae pervenisti. Ex
centesimo fructu quem facit virginitas, nihil interim tibi dico, qui tamen ante vinculum conjugii te tantae rei
ferventissimum habuisse desiderium non ignoro: ille qui de voluntatibus judicat, propositum illum tibi faciat
fructuosissimum; licet ab ipso nolens deducta sis compulsa consiliis amicorum. Age ergo, recompensanda
recupera, in exsecutione fructus tricesimi et sexagesimi, qui interim minus de centesimo peregisti. Insiste
operibus justitiae, sive de te, Deo exhibente, [0694A] justitiam poenitendo, sive mandatis et justificationibus ejus
adimplendis filialiter intendendo.
Nota quod hujus justitiae quadriforme est exercitium: primum, est in inspectione sacrae lectionis;
secundum, est in studio sacrae meditationis; tertium, est in instantia devotae orationis; quartum, est in religiosa
sollicitudine activae conversationis. Sacra lectio tanquam speculum intendit quid tibi sit faciendum; in studio
meditationis quaeris et invenis quem in faciendo teneas modum. Instantia orationis impetrat coelitus faciendi
adjutorium. Activa conversatio de Dei confidens adjutorio aggreditur opus bonum. Quatuor ista traducta ferunt
in usum et consuetudinem, purificatum perducunt animum ad coelestium contemplationem. Sed heu! quid tibi et
[0694B] coelestium contemplationi, quam per occasionem terreni et transitorii principatus totum pene mundanae
vanitatis demersit pelagus? Hinc damnabilis in vidua curiositas vestium, sumptuum superfluitas, numerositas
ferculorum, collectarum multiplicitas, pompa equitantium, pauperum spoliatio, multifaria declinatio
obsequentium, cupiditatis intuitu impunita perfidia Judaeorum, scelerata licentia feneratorum, assidua
tumultuatio in judiciis litigantium, quae omnia quantumlibet sint contraria divinae justitiae et saluti animae, si in
hoc statu posita, a te amovere curaveris, derisiones et opprobria hominum patieris. Quid est igitur infelicius,
quam ibi contra conscientiam remorari ubi necesse est [0694C] periclitari, et scienter tenere transitoria, quae et
quotidie fugiunt, et fugiendo in animo amorem aeternitatis aut minuunt, aut exstinguunt. Cogita igitur,
charissima mea, cogita saepius de justitia operum et de perseverantia virtutum, quia ille solus ad portum salutis
applicat, qui in justitia operum et virtutum patientia perseverat. Sic enim bona terra fructum affert in patientia
cum innocentia morum semen fidei suscipit et bonos fructus opera justitiae facit, et eosdem fructus ad
retributionis aeternae coronam perseverantia per patientiam promovet et perducit. Caeterum, amantissima, meos
in hoc libro transmitto tibi sermones, qualescunque sint, quos tantopere postulasti, ut si eis usa fueris, et aliquam
tibi conferant meliorationem, et per occasionem ipsorum tuum in memoriam habeas dilectorem. Vale

56

