diligere, est ejus retinere similitudinem. O quantae est felicitatis et gloriae creaturam suo similem fieri Creatori!
Hanc vobis praestat gloriam amoris sinceritas, quo, dum Deo conformes efficimur, exsecramur omnibus modis
maculas peccatorum. Amor nimirum sanctus eo est corruptionis [0649D] impatiens, quo semper animum ad
desiderium incorruptionis accendit.
Haec extentio desiderii rugam duplicitatis in corde non patitur, pariterque tumorem elationis elongat.
Amoris hujus benignitas livorem fugat invidiae, et opponit irae motibus dulcedinem lenitatis. Amoris alacritas
anxietatem excludit tristitiae, et contra rapacitatem avaritiae exhibet antidotum largitatis. Tam sobrius est sanctus
amor, ut quia suspectam semper habet carnis mollitiem, gulae et ventri velit parcimoniam principari. Tantum ei
placet honestatis propositum, et tanta est ei in servanda honestate circumspectio, ut non modo foeditatem
abominetur luxuriae, sed nec etiam respicere valeat quidquid potest esse tantae turpitudinis incentivum; [0650A]
suspecta enim habet verba et nutus petulantiae, loca et opportunitates subterfugit, et quaslibet satagit occasiones
praescindere, ex quibus splendor honestatis conscientiae vel infamiae discrimen incurrat; oportet enim sanctos
habere testimonium ab his qui foris sunt, et providere bona, non tantum coram Deo, sed etiam coram hominibus.
Caeterum tibi virtus est in desiderio, sed adhuc coram hominibus de specie virtutis confunditur. Non arbitror
eum virtutem habere ad meritum, de cujus ostensione displicere formidat oculis pessimorum. Sunt plerique quos
delectat virtus, sed videri erubescunt, quia esse appetunt, aut faciunt, aut facere se fingunt plerumque in
contrarium, pluris habentes morem saecularibus gerere quam ad interni sui pectoris [0650B] arbitrium, juxta
conscientiae testimonium, se habere. Crudelis est sane qui famam negligit, et cui crudelitas propriam vulnerat
famam, non est misericordia quae conscientiam facit sanam. In omnibus, fili charissime, erit tibi respectus in
Jesum, quem nosse est vivere; diligere, salus, sequi, gloria, consequi summum bonum. Quod si non sufficit
ipsum attendere Verbum in sinu Patris, ubi est solidus cibus gaudium; vel mecum attende ipsum in partu Virginis
breviatum, in lacte virgineae carnis comminutum, ut sorbiciunculas habeat infantia parvulorum. Verbum quippe
omnipotens, sicut sua potestate nos condidit; sic sua miseratione nos refecit; et quemadmodum innocentia suae
humiliationis nos erudit, ita innocentiae passione redemit. Facti ergo [0650C] ab ipso, refecti per ipsum,
convivamus ipsi, conversemur in ipso, quia ipsum sentire et sapere exhilarat conscientiam; ipsum laudare et
honorare commendat famam, ipso frui et perfrui praestat gloriam sempiternam. Amen.

EPISTOLA XX. AD A. DE VITREIO. Piis eum informat sermonibus
Domino et amico suo magistro A. de VITREIO, frater ADAM dictus abbas Perseniae, sapere quae
sursum sunt, non quae super terram.
Ut quae devotio tua, frater amantissime, petiit, et quae imperitiae meae promisit praecipitatio, tandem
impleat sacrae studium charitatis, arguis me mendacii, [0650D] quod minime promissa solverim. Est
reprehendenda oblivio quae promissum fidei suo fraudat effectu. Nunc igitur si apud te est locus poenitentiae,
negligentiae meae dabis veniam, quia fateri sine tormento confusionis non audeo me tibi aliquando fuisse
mentitum. Devote itaque petis et instanter pulsas ad ostium, ut tibi scribatur aliquid unde normam in te excipias,
quasi aut doctus aut potens sim magistris correctioris vitae tradere instituta. Non sermo mihi tam potens, non vita
tam venerabilis, non tam conspicui mores, ut esse valeam aut debeam sapientibus in exemplum. Verum totius
directionis linea, ad quam morum inaequalitas et animi tortitudo deprehenditur, Christus est, cujus subesse
magisterio summa sapientia est, cujus ferulae subducere [0651A] manum virtus est approbata. Ipse est enim
innocentiae pelagus, fons misericordiae, patientiae magisterium, fluvius sapientiae, gloriae splendor, Verbum
omnipotens, quod quamlibet super terram intra Virginem, super crucem breviatum sit, omnis sapientiae et
scientiae thesauros in se absconditos retinet et custodit. Hoc Verbum omnipotens cordi nostro inscribitur, non
pergamenum conscientiae illud retinet, quam suis ducta lineis innocentiae puritas non componit. O felix! o super
aurum et topazion appetenda inscriptio, ubi coelestis sapientiae Verbum lineis animae superscribitur, quas facit
et exarat innocentiae rectitudo, aequitatis propositum, intentionis simplicitas, mansuetudo infantiae spiritualis!
Ad infantiam istam se Verbum istud inclinat [0651B] et aperit, et quemlibet sui brevitate, hoc est istud inclinat et
aperit, hoc est sui exinanitione, obscurum sit. Lucidius tamen de eo ratiocinatur humilitas, et dum sapientibus et
prudentibus splendor ejus absconditur, familiarius revelatur innocentia parvulorum. Ex ore enim infantium et
lactentium perfecisti laudem qui ante saecula a Patre genitus et modo a matre genitus, qui modo infantes genitos
rationabiles sine dolo lac facit suae incarnationis concupiscere, quo enutriti valeant unum Verbum ad plenum
formare, alioquin quomodo ex ore infantium laus perfecta fieret, nisi ad plenum Verbum formaret illud infantia,
in quo meritorum fundatur perfectio, ex quo plenitudo gratiae et veritatis emanat?
Denique quod infantes, id est non loquentes, [0651C] Verbum istud factet et enutriat ostendit, juxta
prophetam, medium illud silentium, cujus tempore sermo omnipotens a regalibus sedibus veniens (Sap. XVIII),
35

