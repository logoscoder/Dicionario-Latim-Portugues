mediocritatis se coarctat limitibus, ut nihil aliud appetat, quam se scire. Scire alia esse credit superfluum, sciri ab
aliis existimat veritatem. Tam superfluitatis expers est, quam jactantiae, in altero temperantia utens, in altero
justitiae desiderio inardescens. Magnam hic advertere potes humilitatis prudentiam, quae municipium mentis his
communit obstaculis, ad omne certamen inexpugnabilis ei est fortitudo. O felix, o vere necessaria virtus
humilitas, quae, dum nihil [0602B] aliud quam se scire appetit, se minime ab ejus scientia sapientiae coelestis
thesaurus abscondit! Ignem quippe secreti amoris sub consideratione propriae vilitatis, quasi sub quodam cinere
humilis animus contegit, unde se devoti cordis officina ad illustrationem et fervorem accendit. O quam libenter
humilis Christus ad diversorium tale se colligit, ubi amoris ignem ejus semper paratum adventui humilitatis
sollicitudo custodit! Ut enim dicit Psalmista: Ignis ante ipsum praecedet (Psal. XCVI); et anima illa idonea est
illum recipere, quem non oportet ignem aut oleum mendicare. De intus et de coelo haec veniunt, et qui ignem
semel accensum in se voluerit perdurare, omnes sollicite obtineat aditus, per quos ventosae vanitatis levitas ad
exstinctionem [0602C] ignis valeat insufflare. Verum etsi ignis qui vehementer efferbuerit vento flante non
exstinguitur, sed accenditur magis, adeo tamen est formidolosa humilitas, ut nunquam de humili conscientiae
diversorio progredi tutum putet. Ibi stellam maris Mariam libere cogitat, ibi feliciter assistit partui Virginis, ibi
beatae illi infantiae delectabiliter adjocatur, ibi se totum Verbi coaptat cunabulis, morum innocentia felici
colludit infantiae, et in cordis jubilo pueri vagitibus combalbutit. Pretiosissimis habet pro sericis illis adornari
panniculis, quibus obvolvitur Verbum infans. Deinceps ad divinum illud pectoris sacrosancti sacrarium tota
aviditate se convehit, et quantum vacat, plena de coelo ubera [0602D] sugit. Talibus interim nutrimentis tenera
deliciatur infantia, ut, cum in virum perfectum provectiori aetate profecerit, portare et peragere possit negotium
crucis. Gratia sane hoc opus, quos virtutis provectio exercitatos pro consuetudine sensus habens de sapientiae
studiis imbarbavit. Mecum optime agit, si inter collactaneos suos me Jesus meus connumeret, si suscepto
interdum ad matris ubera suae delinitionis sorbitiunculas partiatur. Ad hoc quippe Patris Verbum vitae panis
comminui voluit in lacte carnis, ut qui in forma Dei cibus erat solidus angelorum, per abbreviationem carnis
exinaniret se in sorbitiunculam parvulorum. Obsecro te, charissime, cum tibi convivium escae fortioris sapuerit,
cum te grandium cibus oblectaverit, in deliciis tuis ne sis meae [0603A] immemor parvitatis. Si ad celebrandum
sapientiae Sabbatum, interdum Spiritu sancto te promovente, perveneris, vel id saltem mihi impetra, ut de
diversorio non ejiciar Verbi infantis. Hic interim tota philosophiae meae est ratio, alibi quam hic non possem
esse suavius, hinc tota pendet exspectatio spei meae. Parvulus sum, cui lacteo cibo opus est, non solido,
quanquam in incrementa mea transire non dubitem, quidquid amicorum meorum beata esuries de cibo devorat
fortiori. Caeterum, amantissime, videbo faciem tuam, cum vacuum fuerit, quoniam nondum vacat. Anni
praesentis sterilitas, et totius mundi communis interitus me domi retinent, et quasi cuidam funeri assistere me
compellunt. Egrediar tamen, Deo volente, aliquando de sepulcro hujusmodi, [0603B] et in amicorum
visitationibus et colloquiis suscitabor. Tu eos interim meo salutabis ex nomine, quos me charitate non ficta
diligere comperisti. Pro duabus illis pauperculis mulieribus, Deum, ut credo, timentibus liberalitati tuae grates
refero, quibus apud Balneolum hoc [(4)] {foot}
[0603D] Hac de fame loqui videtur breve Chronicon Elnonense ad annum 1197: «Viatici copia
deficiente, [0604D] fit fames acerbissima, et clades venemens.» famis tempore misericorditer ex parte maxima
providisti. Ne trahat ab illis, obsecro, pietas manum, a quibus nondum famis necessitas se retraxit. Vale.

EPISTOLA VIII. AD STEPHANUM CARTHUSIENSEM MONACHUM, ET PRIOREM DE
PORTIS. De meditanda Christi infantia et passione.
Fratri et amico sibi in Christi amore verissimo STEPHANO, monacho Carthusiensi, et priori de Portis,
[0603C] abbates de Caroliloco, et de Sarnaio, et novissimus omnium de Persenia, in Spiritu sancto amare
feliciter et fideliter reamari.
Ex litteris tuis, amantissime, sumpta est tibi rescribendi occasio, in quibus postulas ut per unum ex
nobis tibi uni trinae nostrae dilectionis unio se tibi uniens, de unico illo bono, aliquid consolationis rescribat. Et
id quidem ex animo facimus, annuentes petitioni, et congratulantes affectui, nisi quod parcius laudare debueras,
quos interius non vidisti. O quam tutum non est eorum insistere laudibus, quos adhuc conscientia peccati
cauteriat, ne sic laudatum, quod facile evenit, tentet elatio, sicut notare consuevit adulatio laudatorem! Verum
apud [0603D] impuras mentes hoc agitur, quas non elimat sancti amoris sinceritas, quemadmodum tua elimari et
liquefieri in nos felici experientia comprobamus. Igitur quia nos tres artificio sancti Spiritus in funiculum casti
amoris triplicem intorsisti, quo se tua innodaret affectio sicut in se, cum triplex sit, facile non poterit rumpi, sic a
te, cum tenax sit, difficillime poterit denodari. Spiritus sancti artificiosa dignatio funiculum istum intexuit, qui
tanto est in se ex glutino individuae charitatis tenacior, quanto ejus constructio suavior est colligatis. Quam
felicius est his astringi nodis, his vinciri nexibus, his a theatrali [0604A] mundi petulantia vinculis retineri, quam
12

