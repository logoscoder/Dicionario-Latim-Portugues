timoris initialis. Huic enim timori, cum sit initium sapientiae, mistus est amor justitiae. Secundo resolvitur
[0592B] anima in lacrymas devotionis, quae nasci solet ex recordatione beneficii spiritalis. Cum enim recordatur
Dei beneficia, quae indigna accepit, movetur ad lacrymas, dum gratias agit. Tertio liquefacta resolvitur in
lacrymas amoris, quae prodeunt de spe et ardenti desiderio videndi aliquando faciem Conditoris. Quarto
liquefacta resolvitur in lacrymas pietatis, quas erga fraternam miseriam producit affectus compassionis. Quinta
liquefactio est, cum ardenti charitate totam se expendit et erogat in piis activae vitae exercitiis. Sexta liquefactio
est, cum anima tota liquescit et subtiliatur in delicias, supernae contemplationis. Unde de hujusmodi anima
scriptum est: Quae est ista quae ascendit de deserto, deliciis affluens? (Cant. VIII.) Septima liquefactio [0592C]
est, cum anima hujusmodi tota defluit et resolvitur in fragrantiam boni nominis et ad consolationem multorum
spargit in aromaticam suavitatem odoriferae opinionis, ut de ipsa dici possit: Unguentum effusum nomen tuum
(Cant. I). Unde et talis anima in Cantico canticorum appellatur virgula fumi ex aromatibus myrrhae et thuris et
universi pulveris pigmentarii. Talis siquidem anima odoris sui fragrantia alios attrahit, et ad Dei dilectionem post
se currere facit exsultantes et dicentes: Post te in odore unguentorum tuorum curremus (ibid.). Hujusmodi
liquefactiones sunt illae emissiones de quibus sponsa laudatur, cum ei voce sponsi in Cantico dicitur: Emissiones
tuae paradisus [0592D] malorum punicorum cum pomorum fructibus (Cant. IV). Verum ad bona ista, mi dilecte,
nunquam perveniunt qui a timore Dei innocentiam non concipiunt. Certe nec illi possunt gaudere partu justitiae
in quibus Dei timor non procreat conceptum innocentiae. Sed nec illos conceptu hujusmodi timor impugnat quos
splendor rectae fidei non illustrat. Crede mihi, ut verba Dei cum affectu audias, audi ut timeas, time ut diligas,
dilige ut mandata perficias. Nam ex perfectione mandatorum sequitur felix adeptio praemiorum. Deum igitur
time, et mandata ejus observa. Hoc est omnis homo. Vale in Domino semper, et sic vive ut et conscientia tua tibi
interius perhibeat testimonium, et exterius valeas esse fratribus in exemplum.

EPISTOLA III. AD EUMDEM. Afflictum consolatur. Ut ad verum medicum Jesum Christum
confugiat. Ipsi scribere supersedeat. [0593A]
Dilecto suo in Christo fratri OSMUNDO monacho Mortuimaris, frater ADAM, servus servorum Dei,
qui apud Perseniam militant, salutem in Spiritu sancto.
Importunitas est taedii mater, ubi eam ardentior dilectionis sinceritas non excusat. Verum nihil est vera
dilectione fidentius, nec aliquid opportunius esse existimat quam importune illi insistere de quo fidit. Haec
fiducia dilectoribus Dei praestat orandi constantiam; nec ideo ab instantia orationis deficiunt, quia in eo quem
amant confidere se cognoscunt. Tu videris erga me hanc habere amoris fiduciam. [0593B] Et ideo de taedio
notari te non metuis, quia tribuit tibi confidentiam internae conscientia charitatis. Sed quid est, obsecro, quod
tantum de teipso mihi conquereris, et varias mentis tuae aegritudines mihi proponis quasi ad remedium et
exponis? Aut quid potest habere commodi morbum suum ostendere eadem invalitudine laboranti? Annon
quodam modo dolorem aegrotanti exaggerat qui de se illi planctus et lacrymas exhibet quem potius consolari
debeat? Infirmitates tuas illi potius debueras revelare cui praestita est virtus sanitas animae, et cui cum sanitate
animi data est etiam peritia medicandi. Non enim statim qui mentis sanitatem, id est virtutem obtinet, ideo
medendi peritiam habet. Sed qui utrumque a Deo consequitur, feliciter male [0593C] habentibus praesto est et
medetur. Nam ridiculum est quemquam medicinalis artis exercere officium, et quibus curam impendit exhibere
se languidum. Et vix efficaciam potest habere in exhibendis remediis, quem reddunt contemptibilem evidentis
signa languoris. Cum igitur virtus sit animi sanitas, cujus aegritudo est vitium, aegritudini tuae remedium non
exhibeo, qui in infirmitorio mundanae miseriae hoc morbo saucius usquequaque decumbo. Sic sic propter
neglectam custodiam cordis abundat et superabundat vita vitiis, et ex languoribus abundantium vitiorum
consensu adhibito viperea soboles nascitur peccatorum. Agit siquidem intestina vitiorum inhaesio ut pene
continua sit in nobis peccati recordatio: [0593D] quae tamen si delectationem secum non habuerit vel
consensum, nihil per hoc agitur in Deum timentibus nisi bellum. De bello autem, si mens in constantiae virtute
persistit, victoria provenit, et victoria ad coronam provehitur, quam nisi qui legitime certaverit non meretur.
Satagit itaque animus virtutis ut quia contraire non potest motibus primis, saltem usque ad delectationis vel
consensionis periculum non labatur, ne etiam e vicino quandoque ad perversitatem operis pertrahatur. Verum
infelix animus meus et ex more primis motibus assidue quatitur, et ex cogitationibus ab eis orientibus periculose
illicitur, et tantum ex morbo hujusmodi invalescunt delectatio et consensus, ut me saepissime ad consensionis
illicitae trahant opus. O si, quemadmodum [0594A] praecipit sapientia, cor omni custodia servaretur, nec animus
ex peccati delectatione iniquitatem conciperet, nec ex concepto hujusmodi partus nequitiae proveniret! Certe si
Dei timor sollicitas exerceret excubias, ad cordis aditum omni prorsus nequitiae negaret introitum, et, sicut ab
ingressu animae per vigilantiam peccatum marceret, ita quod per negligentiam male intrare potuit, per
poenitentiam ab interioribus propulsaret. Est enim Dei timor amator innocentiae, et nihilominus justitiae
aemulator, assuetus damna innocentiae per justitiae rectitudinem restaurare. Dum enim anima, quae ad Creatoris
7

