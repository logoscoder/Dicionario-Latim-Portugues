filium ejus (Genes. XXI); ideo servum, quia ancillae filium; ideo ejectum, quia servum, quia servus non manet in
domo in aeternum. Ego, ego ille infelix sum, a quo tu non ancilla, sed Domini mei sponsa, et ideo domina mea
de amore Sponsi requiris, quem si tamen divini contractus jura non violas, per te melius sentis, apprehendis
tenerius, oblectabilius experiris. Quo ergo pacto, tam leviter de cubiculo Sponsi egrederis, et de interioribus tuis
foris servum [0662A] Sponsi tui consulis, praesertim cum nesciat servus quid faciat dominus ejus? Intus, intus,
bone JESU, quaereris melius, inveniris citius, teneris strictius, dulcius oscularis. Cum te osculato Agnes Agni
sponsa, quia diffusa est gratia in labiis tuis, jubilare poterit, et epithalamium illud sacrae virginis Agnetis
psallere: Mel et lac ex ejus ore suscepi (Cant. IV), et: Sanguis ejus ornavit genas meas. â€” Revertere ergo,
revertere, Sulamitis, revertere, revertere, ut intueamur te (Cant. VI). Discurre per hortum conclusum, et scito in
cubilibus et in hortis aromatum tuum deliciari dilectum. Quam speciosa facta es et suavis in deliciis tuis, si
foedera coelestis matrimonii illibata custodis! si candorem suum immarcescibiliter retinet odor lilii virginalis,
[0662B] si candori intermista virgineo genas animae tuae rosa purpurat castitatis! Talem pulchritudinem in genis
animae quaerit, qui scrutatur renes et corda. Quaerit ut tota pulchra sit amica ejus, quia ipse est speciosus forma,
non solum prae filiis hominum, sed etiam prae vultibus angelorum. Quam elegans est facies sponsae! quam et
candor virginalis innocentiae lacteam reddit, et verecundiae tenerioris rubor suffundit; alioquin imitatur pallorem
candor, qui nullo rubore suffunditur, nec lilium castimoniae habet gratiam, quod non facibus amoris ignitur.
Talis est dilectus tuus, candidus et rubicundus, quem et munditia virginei partus profert in lilium convallium, et
roseus cruor ex inaestimabili charitate [0662C] effusus in martyrum tinxit purpureum ornamentum.
Cum igitur haec animadvertis et diligis, et introducta interius experiris, sive te languidam reddat, sive
inebriet et absorbeat vis amoris, puto, exclamas et dicis: Domine, bonum est nos hic esse. Introducta quippe in
cellam vinariam, ad Sponsi transfigurationem videndam proveheris, dum illic proficisceris proficis, sed dum
proficis nescis. Quare hoc? Quia advertere profectus suos, et virtutes metiri, eo proximum est ruinae, quo
superbiae est vicinum. Superbia enim, ut ait quidam sanctus, natione coelestis est, et de puritate virtutum impura
elatio saepius exordium sumit. Utile est igitur in magnis et mirabilibus quasi nescire seipsum, ut quo amplius
[0662D] animum amoris pietas sursum elevat, eo amplius ex eodem amore ab omni tumore deficiens, ad
humilitatis infima liquefiat. Hinc est quod Petrus cum in transfiguratione mira videret, mira cum dispensatione in
tanta elevatus altitudine, quid loqueretur nesciret. Quid est igitur ex magnitudine amoris liquefactio cordis, nisi
humilitas quae salubriter hominem a se deficere docet, cum eum charitas, aut ad profectum virtutum promovet,
aut in perfectionis fastigio sublimem tenet. Liquefactionem vero humilitatis ad ignem sancti amoris devotionis
lacrymae testantur foris. De caetero etiam in carne munda fit hortus irriguus, ubi tanto immarcescibilius vernat
amoenitas virginitatis, quanto opportunius eum rigat intima aspersio divini roris. [0663A] O virtutem humilitatis
necessariam, quae, dum medium tenet hoc modo, moderatur singula; ut et candorem virgineum castiget
verecundia, ne deformiter palleat; et charitati sollicite providet, ne de securitate oblita reverentiam per superbiam
insolescat! His floribus ornandus est conscientiae lectulus, his floribus fulciendus est animus qui paratus est in
montem ascendere ubi transfiguratur dilectus. Transfigurari enim necesse est ipsam animam, et peregrinam
terrenae cupiditatis deponere formam, ut idonea sit transfigurantis sponsi secretam cernere claritatem. Hinc est
quod Christus ascendens in montem ubi transfigurari debuit, tres tantum discipulos, Petrum scilicet, Jacobum et
Joannem secum assumpsit. In Petro nota firmitatem perfecti [0663B] amoris, plus enim caeteris Petrus amavit, et
a firma petra ob fidei non fictae constantiam nomen traxit. Jacobus, qui interpretatur luctator sive supplantator,
humilitatem significat, quae et vitia supplantat per innocentiam, et contra adversa luctatur per patientiam. Per
Joannem exprimitur carnis integritas, quae hoc meretur privilegium, ut ad incorruptae veritatis provehatur
secretum. Si flores istos de horto voluptatis decerpsisti, miris odoribus Sponsi gratiam oblectasti, revocasti
absentem, praesentem fortiter tenuisti, et dixisti: Tenui eum, nec dimittam (Cant. III), et illud: Dilectus meus
mihi, et ego illi (Cant. I). Ex hoc in illum transfigurata et configurata similitudini ejus cavere debes omnimodis,
ut vultus tui amplius non sint in diversa [0663C] mutati. Unitatis enim et indemnitatis amator est sponsus tuus,
qui semper unus et idem permanens eo suspectam habet omnem varietatem, quia omnis pene varietas amica est
mutabilitati, mutabilitas vanitati, vanitas falsitati, quam detestatur veritas Sponsi tui. Ex hoc eris videre idonea,
quomodo resplendeat facies ejus sicut sol, intueri vestimenta ejus sicut nix, et a nube lucida obumbrari.
De caetero si non ignoras te, sicut Petrus qui nesciebat quid diceret, scis et habes unde facias tria
tabernacula: Sponso tuo unum, Moysi unum et Eliae unum. Quid enim est Sponsus tuus nisi amor aeternus? Hic
pascat et cubet, et tabernaculum habeat in meridie, hoc est in fervore tuae charitatis. [0663D] Moyses lator et
zelator divinae legis significat scientiam vel zelum disciplinae regularis, cui tabernaculum est in fiscella scirpea,
hoc est in tractabili et sine nodo iniquitatis conscientia humilis cordis. Per Eliam, qui et carne integer fuisse
creditur, et ab Helios, hoc est a sole secundum aliquos nomen trahit, significatur veritas, vel evidentia operum
lucis, quae quasi tabernaculum habent in candelabro excellentiae virginitatis. Splendoris intuitus in facie Sponsi
est praemium et remuneratio charitatis interim de dilati desiderii suspensione languentis. Splendor et claritas
niveae vestis est humilitatis gloria interim vilitate et extremitate gaudens. Obumbratio lucidae nubis est et hic
protectio, et postmodum omnimoda liberatio virginitatis. [0664A] Intra nubem istam receptae non nubent, neque
41

