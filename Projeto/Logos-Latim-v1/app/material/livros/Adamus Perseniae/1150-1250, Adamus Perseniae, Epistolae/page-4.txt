negligenter se agit in Dei laudibus. Nec mirum si adest illi torpor desidiae qui a corde mortuus Dei laudes solo
prosequitur sono linguae. Qui sic se in Dei laudibus agit, promulgatum a Spiritu sancto maledictum incurrit.
Unde et novitii sunt vehementius admonendi, ne qui ad percipiendum Dei benedictionem venerunt, recidant in
hujus foveam maledicti. Debet etiam pia magistri sollicitudo instituere novitios de obedientiae bono, quod et
majoribus tanquam Deo de jure regulae, et coaequalibus ex [0586A] fraterna charitate, et inferioribus ex
humilitatis virtute est exhibendum. Jam qui fratres diligit ex charitate, et seipsum abnegat ex humilitate, non
multum curat se illatis opprobriis affici; quin potius crucifigens se Christo, gaudet se crucis ejus ignominiae
sociari. Itaque in fervore divini operis ostendit se diligere Dei cultum; in exhibendo obedientiam, ostendit se
diligere proximum; in patienti opprobriorum perpessione, ostendit se abnegasse seipsum. Sexto loco ponitur
amica et frequens de spiritualibus aut de observantiis regularibus collocutio. Noviter conversi de saeculo,
quantalibet devotione polleant, acediae tamen vitio saepe laborant, ac per hoc amica et frequens collocutio
magistri fastidio, quod ex acedia nasci solet, debet opponi. [0586B] Interdum de spiritualibus debet esse
colloquium scilicet aut de mysteriis Scripturarum, aut de exemplis sanctorum, seu de coelestibus praemiis,
quomodo acquiruntur operibus bonis, vel certe de tormentis gehennae, quae divinae justitiae nimis formidanda
severitas his qui immunditiae et injustitiae deserviunt se minatur inferre. De his frequenter colloqui, ista jugiter
meditari, multum movet animum et accendit, ut et vitiis et peccatis supersedeat, et virtutum operibus inhianter
intendat. Nascitur etiam ex amica frequenti et honesta collocutione commendabilis quaedam familiaritas, per
quam magister efficitur ad corripiendum audacior, correptus ad disciplinam patientior, uterque ad intelligentiam
Scripturarum eruditior, novitius exercitatior in [0586C] observantia regulari. Ex hoc jam magister secundum
regulam debet ei, non inferre quidem, sed praedicare dura et aspera per quae itur ad Deum. Hoc ei praedicare
non est aliud quam ex Scripturis aut ex propriis exemplis ostendere arctam et arduam esse viam quae ducit ad
vitam, quam viam procul dubio non incedit qui intrare per angustam portam juxta praeceptum Domini non
contendit. Contendite, ait Dominus, intrare per angustam portam (Luc. XIII). Et idem alibi: Ardua et arcta est via
quae ducit ad vitam (Matth. VII). Et David sanctus: Propter verba labiorum tuorum ego custodivi vias duras
(Psal. XVI). Quid, obsecro, durius esse potest in via Domini quam seipsum abnegare, crucem suam tollere, totam
[0586D] voluntatem suam voluntati subjicere alienae? Quid, inquam, asperius esse potest in via qua itur ad
Deum quam carnem suam cum vitiis et concupiscentiis affligere, quam sibi mundum et mundo seipsum
crucifixum exhibere? quod sine dubio cuncti faciunt qui esse veraciter Christi volunt. Qui autem sunt Christi, ait
Apostolus, carnem suam crucifixerunt cum vitiis et concupiscentiis (Galat. V). Igitur magister novitio dura et
aspera per quae itur ad Deum praedicat, cum ei viam salutis arctam et arduam esse et exemplo operis et verbo
praedicationis demonstrat. Haec siquidem salutis via tam arcta, tam ardua, Dominus Christus est: arcta, propter
assumptae carnis humilitatem; ardua, propter peccati immunitatem. Peccatum quippe non [0587A] fecit, nec
inventus est dolus in ore ejus. Hanc viam penitus non incedit qui ad humilitatis ejus imitationem parvulus non
exstiterit; nec poterit ad arduum vitae istius ascendere qui se peccatorum oneribus aut visibilium rerum amoribus
voluerit sarcinare. Hinc est quod hominibus subsarcinatis hujuscemodi Babylonis oneribus inclamat per
Prophetam Spiritus sanctus: Filii hominum, usquequo gravi corde? Ut quid diligitis vanitatem, et quaeritis
mendacium? Scitote quia misit Dominus Sanctum suum (Psal. IV). Recte sanctus est et a Domino mirificatus,
qui ab oneribus mundanae miseriae non comprimitur; ut dum ei nihil libet in vanis et transitoriis, cuncta mente
transiliens accipiat spiritum libertatis. Ubi enim Spiritus Domini, ibi libertas; [0587B] libertas, inquam, a
peccato, a necessitate, a miseria. Spiritus iste a Deo emittitur, recreantur mores, terrae facies renovatur; et ut de
novitiis tuis gaudere poteris, cum virtus ex alto participes eos faciet hujus mirabilis novitatis. Tunc recte novitii
vocabuntur cum de novitate hac vestis eis nuptialis aptabitur; nec de caetero ejicientur de nuptiis Agni, cum ad
honorem sponsi et sponsae veste fulgeant nuptiali. Vestis haec nuptialis internae splendor est et gloria novitatis.
Conficitur autem vestis haec ex tribus, scilicet ex corporis castitate, ex cordis dilectione, ex elegantia disciplinae.
In hac veste castitas est quasi pannus, qui conficitur ex lana, quae exprimit castitatem, eo quod corporis nesciat
passionem. [0587C] Dilectio pellibus comparatur, quae panno, ut vestis fiat calidior, assuuntur. Has pelles
contulit nobis passibilitas et immortalitas Agni immaculati, qui pro dilectione, quam erga nos habuit, pellem pro
pelle, et cuncta quae habere potuit pro anima sua dedit, id est pro Ecclesia sua liberanda, quam ut animam suam,
imo plusquam animam suam dilexit. Limbus qui ad ornatum ponitur in veste, est splendor et elegantia
disciplinae; quae, dum irreprehensibiliter observatur exterius, significari per hoc videtur et castimoniae et
dilectionis affectus. Hanc sibi vestem sponsa aptaverat, cui in libro Sapientiae sic sponsus exclamat: O quam
pulchra est casta generatio cum charitate! (Sap. I.) Nam sic in psalmo de disciplina se postulat edoceri, bonitati
[0587D] continentiae et charitatis eam desiderans adaugeri: Bonitatem, et disciplinam, et scientiam doce me,
quia mandatis tuis credidi (Psal. CXVIII). Et assecuta aliquando disciplinam quam petierat, Praeveni, inquit, in
maturitate, et clamavi (ibid.). Maturum quippe reddit hominem disciplina quae est membrorum omnium motus
ordinatus et compositio decens in omni habitu et actione. Ut igitur breviter recapitulemus quae dicta sunt,
necesse est ut novitius a fide incipiat, quae vere mentem a tenebris ignorantiae eruit et Christo incorporat.
Incorporatus Christo, credulus efficitur et fidelis, credulus ad fiduciam promissorum, fidelis ad custodiam
mandatorum. Timor et de praeteritis malis poenitentiam condignam indicit, et malis tentantibus [0588A] cordis
aditum interdicit. Amor sapientiae reparatam per officium timoris innocentiam diligentissime custodit, et ipsi
4

