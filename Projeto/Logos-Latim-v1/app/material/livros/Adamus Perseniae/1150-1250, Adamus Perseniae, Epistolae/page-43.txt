EPISTOLA XXIV. AD MAGISTRUM PHIDEBALON. Contra judices et jurisperitos saeculi. [0666A]
Dilecto suo in Christo magistro PHIDEBALON, frater ADAM pauperum Perseniae servitor indignus,
immaculatam legem Domini opere et veritate Justiniani legibus anteferre.
Licet bonam voluntatem tuam erga nos, fili charissime, palam sit ex litteris tuis agnoscere, evidentius
tamen et efficacius de testimonio operis comprobatur integritas voluntatis. Familiaritatis certe meae seminarium,
cujus per affectum, Deo monumentum praestante, copiosa seges exuberat, non a me fateor sumpsit initium; sed a
te potius, qui gratuito tuae liberalitatis praeventu, te mihi [0666B] prius incognito, et postmodum saepius semper
in merito ad obsequii diligentiam alacriter obtulisti. Beneficia nimirum, quae accipientium merita praevolant,
gratiora non immerito displicato merito judicantur: et certe quae de gratuito affectu prodeunt, fecundiori effectu
dignum est compensari. Beneficia sane illa intelligo, quibus te mihi promptum et alacrem exhibuisti in
salutationibus, affabilem in colloquiis, in negotiis familiarem, in dandis consiliis officiosum, devotum in
exhibitione reverentiae, humanum in obsequiis, si quando in hospitio tuo sim receptus. Haec omnia sicut ex
abundantia cordis emanasse non ambigo, sic non debeo per vitium ingratitudinis annullare. Ex his sollicitudini
[0666C] tuae datur patenter intelligi, me non posse non amare, quia meus es, et utinam te nulla mihi ratione
praeripiant aut locorum distantia, aut diversitas studiorum? Difficile enim fieri solet, ut diu integer inter eos
nexus amoris permaneat, quos disjungit institutio, intentio dividit, locus separat, disparat actio, propositum
dissimile variat, studii dissidentia cohaerere non sinit. Tu siquidem pro amicitia saeculi inimicitias coelestes non
metiris, tenens lutum, coeno inhians, incumbens carnalibus, mobilibus et transitoriis immota mente stabilique
desiderio cohaesisti. Aliud mihi plane propositum intentioque longe dissimilis, qui, aspirante Deo, visibilia
cuncta fastidiens, de felici et sola exspectatione gaudeo futurorum. Ibi verae scientiae infulget [0666D] claritas,
quam nulla dubietatis aut ignorantiae caligo confundit. Ibi plenae dulcedo sapientiae, quam nulla falsitas aut
amaritudo desipere facit. Ibi jucunda sempiterni veris temperies exhaustam plenitudinem laetitiae securioris
infundit. Ad hoc ducit, hoc tribuit divinae legis peritia, quae convertit animas, non subvertit. Juris hujus
scientiam colonia Cisterciensis me docuit, ubi doctor et dator justitiae Christus de coelestis juris peritia suos
instituit sectatores. Verum tu quia de terra es, aliter sapis, hujusque magnam sapientiam adhuc tibi non sapere
mundanae sapientiae requisitio protestatur. Sed forte jactantiam reputas, et praesumptionis meae arguis, quia me
praeter morem laudare videar, et te non verear increpare. Charitas, fateor, sic [0667A] loqui imperat; et si vis
veniam impetrare quam postulas, dabis et ipse veniam sic loquenti. Verus siquidem amor tam assentationis
expers quam formidinis, sicut palpare non novit, sic nec parcere; sed tanto vehementius quanto confidentius
invehitur in amicum. Igitur quisquis sis, quomodocunque te habeas, ego te pro parte mea non cessabo diligere,
pro posse meo id satagens, ut sit amoris mei Christus in causa. O si tu in flammam meam oleum mitteres, et de
tuis profectibus meae dilectionis augmenta penderent! o si virtuti animi dares operam, et mundanae vanitati
valefaciens, postponeres contemnenda! o si tibi esset ratio, quae fidei radiis illustrata, omne quod facit injuriam
juri, per judicii rectitudinem reprobaret, quia [0667B] distortum est istud, et a regula juris et aequi resiliens
homines hominum fieri judices, et pene universos videri contra justitiam conspirasse! Auctorem suum judicem
saeculorum suo jure spoliant, et ausu temerario cujus judicium non possunt effugere, nituntur justitiam
exturbare. Inde est quod corpus immunditiae, mentem superbiae jurisdictioni subjiciunt, et sub vitiorum
tyrannide serviunt miserabiles, qui sub rege virtutum poterant regnare felices. Vides jam quia exsulat castitas,
humilitas peregre abiit, recessit justitia, abfugit fides, refriguit charitas; et, iniquitatis ubique superabundante
diluvio, intra domesticos coeli parietes veritas se recepit. Plangenda namque tempora nostra, delendique sunt
generationis hujus homines, cui, cum [0667C] fere omnes peritiam juris, vel quaerant, vel habeant, juris tamen
observantiam parvipendunt. Judex saeculorum ubique injuriam patitur, nec de jurisperitis invenies aliquem, qui
se in coelesti jam exhibeat advocatum. Omnes si dederint, etiam in injustis causis multos advocatos inveniunt:
solus Christus, licet sit dator omnium, cum sit causa ejus justissima, habere aliquem non meretur. Ubique sponsa
ejus opprimitur, blasphematur ipse ab omnibus, pauperes, orphani, viduae, praeda divitum facti sunt, nec illis,
aut juris nostri peritia, aut legum subvenit disciplina, de inflante scientia soli inservitur quaestui, solumque
ventosa loquacitas requirit commodum pecuniae vel honoris. Videmus [0667D] ad jurisperitos dignitates et bona
transire Ecclesiae, et mirum in modum, cum eos sequi Crucifixum pudeat, usurpare Crucifixi patrimonium non
verentur. Exsecranda prorsus abusio, ut quanto in jure peritiores exstiterint, tanto inveniantur ad juris injuriam
promptiores. Verborum cavillationibus potentes sunt, et docti ad subversionem judicii, aut impium justificare pro
muneribus, aut de injustitia convincere innocentem. Utinam tu, charissime, ob juris observantiam, quaeras juris
scientiam, ut cum de ademptione juris juste vixeris, in coelestis juris regulas offendere confundaris. Hoc erit
oleum fluminis [0668A] mei, ingerere de correctioris vitae profectibus, amori meo facere gaudium, qui
propositum habeo de sola animarum salute laetari. Utinam tibi de appetenda animi virtute sit studium, quod
facile contemptum mundi parere consuevit! Virtus quippe sic instituit sui possessoris animum, ut honores onera
43

