curruptionem tamen et vitia, quae a Deo non veniunt, persequamur. Nemo, ait Apostolus, carnem suam odio
habuit; sed diligit, et fovet eam, sicut et Christus Ecclesiam (Ephes. V). Verumtamen in tantum carnem deseris,
in quantum affectibus suis emoreris, in quantum vitiis suis et concupiscentiis suis valefacis. Intra Spiritus sancti
auditorium, nihil prorsus carnis est inferendum; sed solum sine carne introeat spiritus, ubi solis est spiritualibus
intendendum. Non debent sane caro et sanguis spiritualibus interesse negotiis, [0616D] nec ea quae ad regnum
Dei et justitiam ejus pertinent participari digna sunt quae regnum Dei minime possidebunt. Caro, ait Apostolus,
et sanguis regnum Dei non possidebunt (I Cor. XV). Hoc est ergo carnem foras relinquere, nihil ei praeter
necessaria quaerere, et sola illa judicare necessaria, quae secundum discretionem Patrum potest ordinis forma
pati, et locus tribuere quem petisti. Ne remanseris infra, nihil ultra quaesieris, sed regia via incede per medium,
quia et superspatiosum est ultra limites Patrum progredi, et vitiosum est infra eorum terminos remorari. Si
mediator vis amicitias jungere, si digne vis ministerio mediatricis assistere, vide ne discedas a medio, vide ne
quid nimis, ne quid facias sine modo. In oculis hominum [0617A] piis conformare moribus conviventium, sed
intus scientia coram Deo, si potes, alios transgredere diligendo, hoc solum est in quo moderator saeculorum
nostra delectatur immoderantia, cum nostri amoris in ipsum affectio sine modo intenditur et mensura. Ipse auctor
omnium omnia condidit, et quod creaturis contulisse cognoscitur, hoc requirit. Habe pondus, serva numerum,
mensuram tene, nec dividi poteris ab auctore. Falsitas non habet pondus; unde fertur et evolat in interitum.
Pondus nescit levitas, cor non sinit esse stabile neque firmum. Numerum non servat singularitas, cum sit
numerus collectio unitatum. Ubi regnat diversitas, non est collectio, sed divisio unionum. Modum ignorat
superfluitas, et nihil ab ea admittitur [0617B] mensuratum. Falsitatem devitet sancta novitas, ne quid in ea
sanctitatis specie simulatorie pallietur. Singularitatem suspectam habeat, ne divisa ab aliis, non cum aliis
numeretur. Intemperantiae superfluitatem effugiat, ne moderatori per immoderantiam reluctetur. Subsistat in
pondere gravitatis ad disciplinam, in pondere veritatis ad justitiam, in pondere stabilitatis ad perseverantiam, ne a
proposito suo decidat, ne a loco quem elegit abscedat. Beatus plane quem ponderis gravitas reddit stabilem, ratio
numeri socialem, moderatio mensurae frugalem. Stabilem in fide, socialem in charitate, frugalem in
conversatione. Quid hic jam carnis remansit, quominus spiritus Spiritui sancto [0617C] intendere totus possit?
Hinc jam ad lectionem tanti magistri, in secretarium animi de variis animae officiis. Officia diversa conveniunt,
et pro deliciis affluentis et influentis sapientiae de corporalibus cogitare contemnunt. Nam etsi intra monasterium
de institutione obedientiae corporales abundant observantiae, nihilominus est eorum translatio spiritualis,
quatenus agentis intentio sit coelestis. Sicut enim coelestia terrena intentione transacta plerumque agentibus
carnalia fiunt, sic et carnalia spirituali intentione transacta his efficiuntur spiritualia qui haec agunt. De caetero
sibi caveant qui spirituales esse contendunt, ne se eis Satanas in angelum lucis transfiguret, ne de praetextu
salutis negotium perditionis obumbret. Provideant, inquam, [0617D] sibi, ne sicut in tempore vetustatis suae
habuerunt usum peccandi, ita in tempore novitatis circumspecto careant timore peccati, quia contra peccandi
usum solliciti habeant timoris remedium opportunum. Ut enim consuetudo peccandi de insolenti securitate
nascitur, ita et assueto timore repellitur; quia, sicut est securitas initium malitiae et progressus, ita timor Domini
est initium sapientiae et provectus. Hic jam, quia loqui de tertio convertentium gradu aggredimur, opportunum
est, ut recepto paululum spiritu, ad exsecutionem sequentium reparemur.
Quantumlibet, dilectissime, ab hoc opere meae parvitatis dissentias, quod forte dixerim alia et aliter
quam sperabas, tamen sicut spero, [0618A] nunquam sic avertes oculum, quin ex integro legas totum. Obsecro
autem te, cum legeris, ne me nimis festinus damnaveris; sed prius omnia prospice diligenter, et tunc de his quae
reprehensibilia sunt, opportunius judicabis. Certe cum amicus sis, amici turpitudinem non nudabis, sed satages
quomodo apud te sit occultum quod pro vitio suo fore videris occultandum. Ego autem ne reprehensionis
formidine videar ab incoeptis desistere, nihilominus prosequar quod incoepi. Cui coelitus datum est pro amore
paupertatis, mundi amorem contemnere, et continentiae laborem carnis voluptati praeponere, satagere debet
omnimodis ut usum peccandi eliminet timor Dei.
Sed, dicet aliquis, quomodo potest habere peccandi [0618B] consuetudinem, qui jam mundum reliquit
et carnem? Sed certe qui per mundi contemptum et carnis despectum carnales illecebras devitavit, huic contra
spiritales nequitias certamen juge remansit. Quid, si forte retinuerit in affectu, quod effectu relinquit et actu? O
quanti hodie sub religionis habitu vivunt, qui, etsi specietenus mundo vel carni non serviunt, in corde tamen
reversi sunt in Aegyptum, et interna cogitatione relapsi sunt in peccatum! Speciem quidem sanctitatis actu et
habitu praeferunt, sanctitatis voto et professione addicti sunt; sed nomen habentes quod vivant, intus mortui sunt;
quia, cum foris pauperes et continentes appareant, mente tamen ad gloriam transitoriae [0618C] laudis, vel ad
gradum cujuslibet dignitatis aspirant. Cum enim per illa duo praenominata superius, scilicet mundi contemptum,
et carnis despectum, spiritus immundus ab homine exierit, cum per loca arida et inaquosa, scilicet corda
sanctorum spiritualia, requiem sibi non invenit, ad prioris domus habitaculum semper redire intendit, et dicit:
Revertar ad domum meam unde exivi (Luc. XI). Cum itaque viderit domum illam mundatam quidem a pristinis
sordibus, ornatam religiosis traditionibus, vacantem vero a spiritualibus desideriis, et cogitationibus otiosis
intentam, tunc ad illam cumulatior redit, et deinceps sibi cautius hanc defendit. Assumit enim, ut testatur
19

