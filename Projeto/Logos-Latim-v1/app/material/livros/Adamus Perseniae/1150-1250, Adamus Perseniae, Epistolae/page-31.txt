amare, qui bonorum omnium indigemus [0641C] amore. Non poterit autem de me illa dulcissima anima
fructuosius commoveri, quam si haec ei permittatis epistola ostendatur. Valeat et duret, et perficiatur in Domino
sanctitas ejus, et vos omnes in Domino valeatis.

EPISTOLA XVII. AD B. CANONICUM TURONENSEM. Exponit quomodo Maria Dominum
magnificaverit.
Domino et amico suo magistro B. canonico Turonensi, frater ADAM peccator, charitatem de corde
puro.
Dilectionis vestrae parabam quidem parere imperio, sed dum me penitus imparem imperatis experior,
hoc onus pene rejicio quod suscepi: non enim [0641D] respondet ingenii tenuitas sublimitati materiae, quam
injungitis, nec conscientia culpae cauterio vulnerata, de magnificis magnificae matris Dei laudibus loqui secure
praesumit. Animum quippe meum terrenae intentionis pondere vergentem in infima terret majestativa quaedam
magnificentia, quam licet lippientibus oculis, tamen utcunque in excellentissima Dei matre considero, quae jam
ab angelo salutata, jam de Spiritu sancto impraegnata, jam in montana virtutum quarumlibet elevata, Joannis
nondum nati motibus honorata, propheticis Elisabeth vocibus commendata, prae nimia cordis exsultatione
clamat, et dicit: Magnificat anima mea Dominum (Luc. I). Unum vehementer timeo, ne omni laude dignissima
Dei mater diminutione suae laudis reputet quidquid [0642A] incircumcisis labiis garrire potero, praesertim cum
non sit speciosa laus in ore peccatoris. Verum quia sponsioni meae teneor, et vestrae charitatis innitor suffragiis,
ad cellam aromatum, ad apothecam sapientiae, ad matrem misericordiae Mariam me confero, ut cujus magnificat
anima Dominum, magnificari, hoc est laudari non refugiat per os meum. Magnificat, inquit Maria, anima mea
Dominum; attende primitus ubi magnificat Dominum. Certe in montanis, in civitate Juda, in domo Zachariae. In
montanis magnificatur Dominus, qui in campestribus blasphematur; in campestribus orant qui, secundum
prophetam, blasphemaverunt sanctum Israel, et abalienati sunt retrorsum (Isai. I). In campestribus, inquam,
maledictionis et confusionis Adam et [0642B] Eva, qui, perdita carnis integritate, abalienati a veritatis altitudine,
fecerunt sibi campestria; quippe qui veritatis montana perdiderant et virtutis. De valle itaque mundanae vanitatis,
de profunditate humanae corruptionis, de campestribus communis iniquitatis, exsurgens Maria, abiit in montana
cum festinatione. Montana sunt perfectionis fastigia; fastigia ipsa sunt veritas illuminatissimae mentis, virginitas
integerrimae carnis, virtus Altissimi obumbrans ad gravidationem montis. Haec sunt montana, in quae Maria
conscendit; hic et domus Zachariae, hic civitas Juda. Civitas est hominum collectio numerosa sub una lege
viventium. Populum hunc faciant rationabiles Mariae cogitationes, sanctae virtutes, ordinatissimae actiones, quas
in confessione [0642C] laudis divinae lex ordinat charitatis: Juda quippe confessio dicitur; Zacharias, memor
Domini; domus Zachariae est pectus virgineum mandatorum Dei memoriae retentivum. In his montanis posita
Dei mater, dum audit Elisabeth prophetantem quid futura sit, dum commemorat quid de Domino, angelo
nuntiante, audierit, dum conscientiae puritatem attendit, dum carnem suam ab omni extraneam corruptione
perpendit, dum se totam in sublime agi divinitus conspicit, jam saeculo altior, jam omnem creaturam merito jure,
praerogativa singularis gratiae, immensitate laetitiae transcendens, canticum novum cantat Domino, dicens:
Magnificat anima mea Dominum. Magnificat anima [0642D] Mariae Dominum, quae et ipsa magnificatur a
Domino; nisi enim prius magnificaretur a Domino, non poterat magnificare Dominum anima Mariae, magnificat
ergo eum a quo magnificatur, magnificat non solum laude oris, non solum sanitate corporis, sed singularitate
amoris. Multi magnificant lingua, sed blasphemant factis, et persequuntur superbia cordis; de quibus scriptum
est: Confitentur verbis se nosse Deum, factis autem negant (Tit. I). Isti non magnificant, sed quantum in eis est
nomen Domini minorificant. Hi sunt quibus apostolus: Blasphematur per vos, inquit, nomen bonum inter gentes
(Jac., II). At in Maria magnificat lingua, magnificat vita; magnificat anima mea Dominum lingua,
magnificentiam gloriae sanctitatis tuae loquentur divinis laudibus [0643A] eloquendo, vita eamdem gloriam
operibus promerendo, anima singulariter diligendo, contemplationis volatibus attingendo, mente et ventre
incomprehensibilem magnificentiam comprehendendo. Magnificat, inquit, anima mea Dominum. Quomodo
magnificas? Nunquid majorem facis eum cujus magnitudinis non est finis? Magnus Dominus, ait Psalmista, et
laudabilis nimis (Psal. XCV). Magnus est et tam magnus, ut magnitudo ejus nec comparationem habeat nec
quantitatem; quomodo ergo magnificat eum quem necdum de minimo facis magnum, nec de magno majorem?
sed magnificas quia laudas, magnificas quia inter mundi tenebras sole lucidior, luna pulchrior, rosa fragrantior,
nive candidior, divinae cognitionis splendorem dilatat. Magnificas ergo non [0643B] magnitudini primae
augmentum conferendo, sed lumen verae Deitatis incognitum mundanis tenebris inferendo; Dominus quippe,
quem magnificas, sicut ignorat defectum, cum sit aeternus; sic profectum non recipit, cum sit perfectus. Aeternus
est, quia nec initium habet nec finem. Perfectus est, cui nihil deest ad plenitudinem. Hunc tamen tu magnificas,
dum in tantum te meritis excedentibus elevas, ut gratiae recipias plenitudinem, ut merearis sancti Spiritus
superunctionem, ut mater Dei effecta, virgo perseverans, intacta, pereunti saeculo parias Salvatorem. Sed et hoc
31

