requirit; unde in Psalmo loquitur: Eructavit cor meum verbum bonum (Psal. XLIV) Verbum quoque ipsum non
immerito sibi fieri silentium exigit, quia, dum thesauros sapientiae et scientiae omnes in se custodit, ad illos
quasi nostris auribus inculcandos, quasi quamdam linguam nobis non ignotam nostram humanitatem suscepit;
unde Moyses: Prope est Verbum in ore tuo et in corde (Deut. XXX). Et evangelista Joannes: Verbum caro
factum est, et habitavit in nobis (Joan. I). Spiritus [0688D] etiam Verbi summam sibi obedientiam fieri voluit,
dum Verbum abbreviatum, et ideo magis obscurum, quasi per quasdam glossas exponens, se in linguis igneis
revelavit; nam glossae linguae interpretantur. Spiritus enim sanctus de obscuritate Verbi abbreviati, id est usque
ad servi formam exinaniti, quasi quamdam expositionem fecit, dum tanti mysterii causas ipsius Verbi
discipulorum tam evidenti dispersione linguarum impressit.
De isto sui glossatore et expositore Spiritu sancto sic Verbum Patris loquitur: Ille me, inquit,
clarificabit, quia de meo accipiet (Joan. XVI). Et iterum: Cum veniet Paracletus, quem ego mittam vobis a Patre,
ille testimonium perhibebit de me (Joan XV). Quod autem silentium diligat Spiritus sanctus [0689A] testatur
Dominus per prophetam: Super quem, inquit, requiescet Spiritus meus, nisi super humilem et quietum et
trementem sermones meos? (Isa. LXVI.) Ubi nimirum humilitas et quies, ibi motio spiritalis silentii, pax et
tranquillitas solemnizant, amicum est paci, amicum tranquillitati silentium, non potest agi sabbatum cordis, ubi
labor labiorum silentii retundit disciplinam. Hinc est quod Spiritus sanctus septiformis dicitur, quia in septem
feriis ad vacandum Verbi auditorio componit et ordinat sabbatum cordis: unde illae feriae septem dona Spiritus
sancti sunt, quae enumerat Isaias, quae quasi septem silentia sunt, dum universitatem vitiorum ab animo silere et
cessare compellunt: nam et septenarius pro universitate ponitur, et silere [0689B] cessare dicitur. Quasi igitur
septem silentia sunt, quae universis vitiis silentium sua auctoritate imponunt. Silentia sunt, quae, dum
peccatorum reatus et vitiorum tumultus sopiunt, ad deligenda et diligenda Verbi incarnati mysteria aures cordis
idoneas reddunt. Unde ex his omnibus silentiis Sermo omnipotens sibi interim medium eligit, quia ad illum a
regalibus sedibus familiarius venit, qui in Spiritu fortitudinis quidquid est puritati contrarium superat et
prosternit. Dum medium, inquit, silentium tenerent omnia, Sermo omnipotens a regalibus sedibus venit (Sap.
XVIII); quia nimirum illum regali sede dignum mediator judicat, qui in medio constitutus, fortiter peccatis
repugnat. Nonnisi in Spiritu fortitudinis imponitur silentium vitiis, nec [0689C] id alibi quam in medio agri, quia
virtus medium vitiorum utrumque redactum a sapientibus appellatur. Virtute siquidem animi opus est, ut vim
inferas regno coelorum, ut violenta illud aviditate diripias, ut ab auditione mala avertens aures, soli illas
accommodet auditorio Verbi et obedientiae mandatorum. Silentium istud est medium, quo omnipotens Sermo ad
medium mediator deducitur, et parvulum in medio discipulorum se statuens, se parvulis imitandum quasi modo
genitis infantibus exhibeat in magistrum. Infantes ergo hujusmodi non fantes, id est silentes sunt, qui videlicet
salutare Dei cum silentio praestolantur. Bonum est, ait propheta, praestolari salutare Dei cum silentio (Thren.
III). Salutare [0689D] Dei mysterium est et gratia Verbi incarnati: cui audiendi aurem non accommodant, cui
audientiam minime praestant, qui linguam maris Aegyptii non desiccant, id est qui loquacitatis superfluae
fluxum non cohibent, et linguam a multiloquio non castigant: Qui dimittit aquam, ut dicit Scriptura, caput est
jurgiorum (Prov. XVII). Dimittere aquas, est linguam maris Aegyptii non tenere, id est linguae fluxum
amaricantis minime cohibere. Quid est tam tumidum et tam instabile quam mare? Quid tam amarum quam
jurgium? Et quid mare Aegyptium, nisi cor amaricans et tenebrosum? Aegyptus enim tenebrae interpretantur.
Aquas, inquam, maris Aegyptii dimittit, qui per linguae ministerium et oris meatus cordis amaritudinem et
tumidam vanitatem [0690A] effundit. Nonne videtur tibi jurgium esse contra Verbi incarnati mysterium, contra
regulae praeceptum, contra conscientiae testimonium, loquendi excedere terminos, et silentii frangere vota?
Certe Verbum Dei omni homini quamdam silentii legem indixit, cum de omni verbo otioso rationem in die
judicii reddendam comminatus est et praedixit. Silentium enim est, non omnino non loqui, sed ponere custodiam
ori tuo, et ostium circumstantiae habere in labiis: id est, quomodo et quando oporteat, ubi et quantum debeas,
quid et unde conveniat eloquaris. Est enim tempus tacendi et tempus loquendi. Sit itaque vox Domini super
aquas, ut aquae Siloe fiant et fluant cum silentio, ut verbis tuis Verbum Deus praesideat, et linguae praecipitis
[0690B] volubilitas lege silentii refrenetur. Fides, ratio et auctoritas multum coelestis philosophiae professoribus
commendant silentii disciplinam: primo quia, Sapientia Dei attingens a fine usque ad finem fortiter, omnia
suaviter silenterque disponit. Secundo, quia eadem Sapientia sibi Verbi nomen assumit; unde: In principio erat
Verbum, etc. (Joan. I). Tertio, quia idem Verbum infans, id est silens in carne nostra apparuit; unde: Verbum
caro factum est, et habitavit in nobis (Joan. I). Quarto, quia susceptioni infantiae nostrae medii silentii tempus
elegit. Quinto, quia cum in eo essent thesauri sapientiae et scientiae absconditi, per aetatem carnis jam
duodennis, jam in synagoga docuit, sed ab hominibus legis doctrinam humiliter audivit. Sexto, quia in passione
sua, quasi agnus [0690C] coram se tondente obmutuit. Septimo, quia vox ejusdem Verbi, scilicet Joannes
Baptista, silentium legi et prophetis imposuit: Lex enim et prophetae usque ad Joannem (Luc. XVI). Octavo,
quia Spiritus Verbi in igneis linguis adveniens, Verbi discipulos silentes et orantes, et corda audientium sonitu
repentino commovit. Nono, quia ipsius Verbi sponsa, id est Ecclesia, eo silentium aeternae quietis non deserit, et
eo affectuosius aurem tribuit, quo sibi dici divinitus audit: Audi, filia, et vide, et inclina aurem tuam (Psal.
XLIV). Audi, ut credas, quia fides ex auditu; vide, ut diligas, quia amor proficit et perficitur de aspectu; et
54

