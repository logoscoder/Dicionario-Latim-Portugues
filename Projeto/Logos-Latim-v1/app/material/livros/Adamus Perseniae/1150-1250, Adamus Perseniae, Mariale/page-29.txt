Sicut enim per ipsam justificationis gratiam [0753B] possumus obtinere, sic, ipsa duce, ad gloriam poterimus
pervenire, ipso praestante, qui ex ipsa natus est Jesus Christus Dominus noster.

FRAGMENTUM VII.
Quasi oliva speciosa in campis (Eccli. XXIV). Si Virginem nostram olivam dixerimus, erit oleum
partus ejus (30). Virgo sane nostra est «oliva speciosa in campis,» quia gratia ejus, et misericordia omnibus est
communis. In campis posita florem campi protulit, ex cujus amoenitate pulcherrima campestria sibi humanae
turpitudinis nuditas procuravit. Campestria sunt perizomata velamenta turpitudinis, quae de flore isto sibi
consuunt, quicunque per fidem et amorem virginei partus criminum verecunda [0753C] deponunt. Est etiam
«speciosa in campis,» quia Ecclesiarum pulchritudo specialis. Speciosa quippe facta est, et suavis ex qua
«speciosus forma prae filiis 155 hominum (Psal. XLIV)» nascitur sanctae suavitas unctionis. Christi Ecclesiae
campi congrue dici possunt, quos disciplinae coelestis aratrum colit, doctrina Evangelii serit, justitiae exsecutio
fertiles reddit. In his campis est oliva fructifera, mater misericordiae Virgo Maria. De oliva profluit pinguedo
olei, fundit gratiae plenitudinem, misericordiae unctionem profert mater Christi. Quam jucundum, quam suave
est illi cohaerere, quam salutiferum intra puerperae diversorium remorari! Si infirmus es, de diversorio illo
abundanter profluit oleum infirmorum. Si sanus es, et de testimonio conscientiae [0753D] arridet tibi justitiae
sanitas, oleum laetitiae suscipis ex Maria. Species morum, operum decor, meritorum gloria, totum de gratia
Mariae suscipitur, cum amatur. Cum enim plena sit gratiae et tota misericordiae deliciis affluens, nihil gratiae
omnino [0754A] accipimus quod nobis non conferat partus ejus. Nostra est Virgo, nostra sunt Virginis viscera,
noster est Virginis partus, nostra sunt quae penes illam de coelestibus actitantur (31). Periculosum est ergo ad
punctum ab illa discedere, apud quam nostrae suavitatis 156 deliciae reponuntur, divitiae salutis, sapientia et
scientia, penes Virginem nostris usibus reservantur. In partu nimirum Virginis thesauri sapientiae et scientiae ad
locupletationem pauperum absconduntur (Coloss. II). «Propter miseriam inopum et gemitum pauperum (Psal.
XI),» venit de corde Patris Christus in cor Virginis, et in Virginis utero pauperum gazophylacium collocavit.
Inde pauperes spiritu locupletati sunt, quos mundi superbia, vanitate et mendacio non ditavit. «Filii hominum,
[0754B] usquequo gravi corde (Psal. IV),» a corde Virginis elongatis? «Ut quid diligitis vanitatem, et quaeritis
mendacium (ibid.),» cum intra nostrae Virginis uterum «mirificavit Dominus sanctum suum? (Ibid.) Cur non
properatis ad oleum? Vestrum est quod hic agitur, nulla enim ratione dives omnium Deus pauper fieret nisi ut se
pauperibus coaptaret. Nulla ratione olivam fructiferam in campis poneret, nisi ut misericordiam Virginis
communem omnibus exhiberet. Hinc est quod non regibus in palatiis, non divitibus in urbibus sui mysterii hujus
ratio primo innotuit, sed pastoribus, qui in campis erant, qui supra gregum suorum 157 custodiam vigilabant
(Luc. II). O salvantis benignitas! o nascentis miseratio! o puritas [0754C] et pietas parientis! o utinam essem de
parvulis, quibus haec revelata et acta sunt, ut philosophari interim de aliis non liberet! Quid dulcius quam Verbi
inesse cunabulis, quam in diversorio Christi feriatum et liberum esse, et infantiae colludere tam felici? Ignoscite,
quaeso, ignoscite puero, si ubera de coelo plena non deserit, si sacrosanctum pectoris virginalis sacrarium non
dimittit. Ad incontaminata vestigia Virginis piscina posita est pietatis, ubi pueri balneantur. Nostis aetatem
hujusmodi frequentiori lavacro indigere, facillime sordes contrahit, et opus est ut materna sollicitudine
consuetiori balneo diluantur. Proinde a contubernio sacrae Virginis longe procedere tutum non arbitror. Quis
enim mihi provideret in talibus, si [0754D] indulgentissimae matris misericordiam elongarem? Tenebo illam,
non discedam ab illa, quia si misericordiae ejus sollicitudo defuerit, facile fecero abortivum.

29

