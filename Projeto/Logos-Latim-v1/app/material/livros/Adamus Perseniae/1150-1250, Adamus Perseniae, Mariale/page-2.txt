declaraturus; sed quia ad alium si venirem, justa possem ab omnibus repraehensione castigari, utpote
protectionem quaerens sine protectore. Cum enim tu solus, ex sedis apostolicae decreto, Cisterciensis ordinis sis
protector: Opus ab ordinis Cisterciensis alumno elaboratum, cui melius justiusque ad protegendum, quam
eminentiae tuae offeram? Quis rite protegit, nisi ex officio protector? Nec solum quia a Cisterciensi ordine est,
sed quia etiam de Deiparae Virginis laudibus pertractat, Opus hoc speciali jure debetur tibi; qui ab ortu ipso totus
eidem Deiparae Virgini mancipatus, miro cum pietatis sensu, aut per quotidiana pietatis exercitia, aut per
assiduam Marianarum virtutum imitationem, ab ipsius laudibus nunquam cessas. In festo Nativitatis beatissimae
Virginis, e piissimis parentibus Curtio Franciotto, ac Clara Balbania patriciis Lucensibus, et avita nobilitate non
minus quam clarissima virtute lucentibus, in hanc mundi lucem natus es, ut indicaretur, te, a nativitate ipsa,
usque ad ultimum vitae terminum, Augustissimae coelorum Reginae constantissima pietate ac immutabili
devotione victurum; ejusque cultum, honorem ac venerationem, in te primum, postmodum vero etiam in aliis
usque ad extremam illam rerum lineam studiosissima diligentia curaturum. Nihil profecto est (quamvis multum
alioquin sit), nobilissimi sanguinis tui, cum familia roburea Sixti IV et Julii II Romanorum pontificum conjunctio
(Luchina enim Sixti neptis et Julii soror, Io: Francisco Franciotto matrimonio juncta), si cum praeclarissimis
virtutum tuarum ornamentis, ac praesertim cum ardentissimo tuo erga magnam Dei Matrem studio conferatur. Et
quidem suavissimae Dei Matris benignitatis, et benevolentiae luculenta in te exempla ac vicissim devotissimae
mentis tuae ac obsequiosissimae voluntatis in eamdem suavissimam Dei matrem clarissima testimonia, ad
aeternam posteritatis memoriam, hoc loco saltem leviter delibare nullo pacto omitterem, nisi ad tui modestiam
animi sese mea haec epistola submittens, non quid virtutibus tuis debeatur, sed potius, quid aures tuae pati
possint, in praesentia consideraret. Gaudet porro Adam meus, et Deo meritas ac immortales gratias agit, quod ex
providentissima consultissimaque Deiparae Virginis benignitate, ipsius Mariano Operi ille provisus sit patronus,
quo, in Deiparae cultu, ac caeteris etiam omnibus Christianarum virtutum ornamentis, vix ipse majorem
melioremque optare potuisset. Sperat Opus suum, quod primam sub faustissimis eminentiae tuae auspiciis lucem
vidit, omnem sub iisdem vitam victurum, atque aleam adversam nullatenus formidaturum. Nec diffidit
appellandum ab omnibus jure merito porphyrogenitum, quod primo in tua purpura natum sit. Exire in lucem
tandiu distulit, ut tua videret tempora, tibique suo sese sisteret protectori. Serius fortasse, quam par est, emersit e
tenebris; sed non sine numine tam sero emersit, ne videlicet tuae protectionis gloria fraudaretur. Exspectavit diu,
sed non male, imo optime exspectavit, dum exeundi moram protectionis tuae felicitate compensavit. Acceptum
fert ille tibi, quod tandiu sepultus in tenebris, sub luce tua vitae restitutus, in suo Opere rursum vivat; et beneficio
gratus, quamvis sit ipse solvendo, vices tamen suas Deiparae etiam delegat, ut illa eminentiam tuam dignis
processibus muneretur. Dignus est ipse protectione tua, non solum quia Cisterciensis ordinis est (cujus protectio,
prudentissimo SS. D. N. Innocentii X, judicio tuae curae demandata); sed quia etiam ex illo ordine est, qui
(Gregorii XI pontificis maximi testimonio), cum inter religiones caeteras Deiparae Virgini sit singularitate
devotionis ascriptus; eique unanimiter, et uno humero (ut Jacobus de Vitriaco S. R. E. cardinalis in Historia
occidentali loquitur), ubique devotissime inserviat; etiamsi ejus protector non esses, attamen, ob eximium tuum
erga augustissimam coeli Reginam studium, tua non potest protectione privari. Accipe igitur, princeps
eminentissime, benignitate tibi innata, hoc Adae abbatis Perseniae Opus Marianum, quod ab interitu vindicatum
vitaeque restitutum, tanquam protectionis jure tibi omnino debitum, tuo patrocinio committo, et paterno affectu
amplexum, ex tui officii munere, atque etiam ex ardentissimo tuo in Deiparam affectu fove et protege. Quidquid
autem hic meum est (quod video quam sit exiguum, atque a tua amplitudine et meritis alienum) totum (cum mihi
majus in praesentia non suppetat); totum, inquam, eminentiae tuae demississime offero: et in mei in te
devinctissimi obsequii ac debitae venerationis testimonium, et in aliquam, quamvis minimam, significationem
illorum beneficiorum, quibus tu, ac Illustrissimi fratres tui, Nicolaus et Bartholomaeus Franciotii, lectissimae
pietatis ac probatissimae virtutis viri, universam congregationem nostram arctissime tenetis obligatam. Licet
enim gratias, quibus nos ex vestra humanitate dignamini, nunquam, etiamsi vellemus, referre possimus;
sequemur tamen memoria sempiterna, et gratus animus, magis quam haec pagina, altissime semper impressas
conservabit. Ne autem ingrati omnino simus, Deum opt. max. assiduis ac calidissimis precibus interim
exorabimus, ut fratres tuos totamque familiam tuam gratia ac bonis omnibus in dies augeat. Te vero supra
Nestoreos annos, Deiparae ac divae tuae suffragatione, diu in terra servet incolumem, ut Romani imperii arcem,
quam hucusque tuarum virtutum lumine implesti, ac in dies imples, ad totius Christiani orbis felicitatem, in
altiori gradu constitutus, luce compleas clariori. Romae ex aedibus S. Mariae in Campitello, die 15 Martii, anno
a Virginali partu 1652.
Eminentissimae dominationis tuaeinfimus servus, HIPPOLYTUS MARRACCIUS.
LECTORI. [0699]
In bibliotheca monasterii Casamarii (et Casamarium est celebris abbatia in dioecesi Verulana
provinciae Romanae, olim quidem Benedictinorum, sed ab anno Domini 1140 a Cisterciensibus possessa, ut in
sua abbatiarum Cisterciensium notitia, inquit Gaspar Iongelinus) in hujus, inquam, monasterii bibliotheca
2

