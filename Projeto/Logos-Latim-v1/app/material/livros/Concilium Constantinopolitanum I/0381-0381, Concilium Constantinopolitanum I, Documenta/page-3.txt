Divinitatem quippe, et virtutem, atque substantiam unam Patris, et Filii, et Spiritus sancti credimus, et aequalem
honorem ac dignitatem, et imperium coaeternum, in tribus perfectissimis subsistentiis, seu tribus perfectis
personis; ut neque sabellini languor habeat locum confusione subsistentiarum aut peremptione proprietatum;
neque eunomianorum, et arianorum, et pneumatomachorum, id est Spiritui resistentium, blasphemia praevaleat;
substantia videlicet secundum illos, aut natura, aut divinitate divisa, et increatae consubstantiali, et coaeternae
Trinitati postrema quaedam vel creata, vel alterius substantiae natura detur.
Inhumanationis vero Christi sermonem sine aliqua violatione servamus, neque sine anima, neque sine mente, aut
imperfectam carnis dispensationem suscipientes; sed totum scientes perfectum quidem ante saecula exsistere Dei
Verbum, perfectum vero hominem in novissimo dierum propter nostram salutem factum.
Igitur quae de fide a nobis aperte praedicantur, velut in summa haec esse noscuntur: de quibus amplius instrui
poteritis, si et tomum in Antiochia factum a synodo ibi constituta dignemini legere, et quod anno superiori in
Constantinopoli ab universali synodo cognoscitur esse prolatum: in quibus latius fidem professi sumus, et contra
novitates haeresum nuper exortas anathemata ex scripto protulimus.
De dispensationibus autem particularibus ecclesiarum antiqua, sicuti nostis, sanctio tenuit, et definitio sanctorum
patrum in Nicaea convenientium: secundum unamquamque provinciam, et si pontifices voluerint, ut cum eis
vicini propter utilitatem celebrent ordinationes; quibus rebus consequenter et caeteras ecclesias apud nos
aedificari cognoscite, et insignium ecclesiarum haec approbasse sacerdotes.
Porro Constantinopolitanae urbis novellam, ut ita dicamus, ecclesiam, velut ex ore leonis haereticis suffossam
blasphemiis abstraximus; et per misericordias Dei reverendissimum et Deo amabilem Nectarium episcopum
ordinavimus coram universali concilio cum communi concordia, sub aspectu etiam Deo amabilis imperatoris
Theodosii, universi que cleri, cuncta decernente pariter civitate.
In seniore autem et vere apostolica ecclesia Antiochiae Syriae, in qua prius venerabile christianorum appellatum
est nomen, reverendissimum et Deo amabilem episcopum Flavianum, de universa provincia et orientali dioecesi
concurrentes, regulariter ordinarunt, omni ecclesia pariter decernente, et quasi sub una voce hunc honorante
virum.
Quam ordinationem, tanquam legalem suscepit commune concilium.
In matre vero cunctarum ecclesiarum Hierosolymis constituta, reverendissimum et Deo amabilem Cyrillum
episcopum esse significamus; qui regulariter olim a provincialibus ordinatus, plurima propter arianos diversis
temporibus certamina passus est.
His igitur tam legaliter et canonice apud nos gestis, etiam vestram reverentiam congaudere deposcimus, spirituali
intercedente dilectione, et timore dominico, per quae humana removetur offensio et ecclesiarum aedificatio
praeponitur universis.
Sic etenim verbo fidei concordante, et christiana in nobis charitate firmata, cessavimus dicere quod
reprehendebat Apostolus: Ego quidem sum Pauli, ego vero Apollo, ego autem Cephae; dum omnes videlicet
appareamus Christi, qui in nobis divisus non est.
Et si sine schismate corpus ecclesiae, Deo adiuvante, servemus, cum fiducia ante Domini tribunal astabimus.
Non rescindendam fidem patrum trecentorum decem et octo, qui apud Nicaeam Bythiniae convenerunt, sed
manere eam firmam et stabilem, anathematizandum omnem haeresem, et specialiter eunomianorum vel
anomianorum et arianorum vel eudoxianorum et machedonianorum vel Spiritui sancto resistentium et
sabellianorum et marcellianorum et photinianorum et apollinarianorum.

3

