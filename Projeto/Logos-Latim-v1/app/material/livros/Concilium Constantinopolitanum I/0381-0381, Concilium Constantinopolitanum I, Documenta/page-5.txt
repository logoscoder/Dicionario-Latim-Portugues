Sed si nonnulli nec haeretici, nec excommunicati fuerint, nec prius damnati, vel aliquorum criminum accusati,
dicant autem se habere aliquas adversus episcopum criminationes, eos iubet sancta synodus primum quidem
apud provinciae episcopos accusationem persequi et apud eos probare crimina episcopi, qui aliquarum rerum
accusatur; quod si evenerit ut provinciales episcopi crimina quae episcopo intentata sunt, corrigere non possint,
tunc ipsos accedere ad maiorem synodum dioecesis illius episcoporum, pro causa convocatorum; et
accusationem non prius intendere, quam in scriptis aequale periculum sibi statuant, si quidem in rebus
examinandis accusatum episcopum calumniari convicti fuerint.
Si quis autem iis, quae, ut prius declaratum est, decreta fuerunt, contemptis, ausus fuerit vel imperatoris aures
molestia afficere, vel saecularium principum iudicia vel universalem synodum perturbare, neglectis dioecesis
episcopis, eum nullo modo esse ad accusationem admittendum, ut qui canonibus iniuriam fecerit et
ecclesiasticum ordinem everterit.
Eos qui rectae fidei adiiciuntur, et parti eorum qui ex haereticis servantur, recipimus, secundum subjectam hic
consequentiam et consuetudinem.
Arianos quidem, et Macedonianos, et Sabbatianos, et Novatianos, qui dicunt se ipsos Catharos et Aristeros (hoc
est, mundos, vel sinistros), et Tessaradecatitas, sive Tetraditas, et Apollinaristas recipimus, dantes quidem
libellos, et omnem haeresim anathematizantes, quae non sentit ut sancta Dei catholica et apostolica ecclesia; et
signatos, sive unctos primum sancto chrismate et frontem et oculos et nares et os et aures.
Et eos signantes dicimus: Signaculum doni Spiritus Sancti.
Atqui Eunomianos, qui in unam demersionem baptizantur, et Montanistas, qui hic dicuntur Phryges, et
Sabellianos, qui eumdem esse Patrem et Filium opinantur, utrumque simul confundentes, et alia gravia et indigna
faciunt, et alias omnes haereses (quoniam hic multi sunt haeretici, et maxime qui ex Galatarum regione veniunt)
quicumque ex his rectae fidei adscribi volunt, ut Graecos admittimus: et primo quidem die ipsos Christianos
facimus; secundo catechumenos; deinde tertio exorcizamus sive adiuramus ipsos, ter simul in faciem eorum et
aures insufflando.
Et sic eos catechizamus sive initiamus, et curamus ut longo tempore versentur in ecclesia, et audiant scripturas;
et tunc eos baptizamus.

5

