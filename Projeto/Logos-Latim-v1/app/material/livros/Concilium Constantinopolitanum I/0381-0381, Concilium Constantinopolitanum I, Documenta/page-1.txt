0381-0381- Concilium Constantinopolitanum I - Documenta
Conc. oecumenica et generalia Eccl. catholicae - Concilium Constantinopolitanum I a. 381 (transl. latina)
Expositio fidei
Credimus in unum deum patrem omnipotentem, factorem caeli et terrae, visibilium omnium et invisibilium; et in
unum dominum Iesum Christum filium dei unigenitum, ex patre natum ante omnia saecula, deum ex deo, lumen
ex lumine, deum verum ex deo vero, natum non factum, omousion patri, hoc est eiusdem cum patre substantiae,
per quem omnia facta sunt, qui propter nos homines et nostram salutem descendit et incarnatus est de spiritu
sancto et Maria virgine humanatus est et crucifixus pro nobis est sub Pontio Pilato et sepultus et tertia die
resurrexit et ascendit in caelis et sedit ad dexteram patris et iterum venturus cum gloria iudicare vivos et mortuos,
cuius regni non erit finis; et in spiritum sanctum, dominum et vivificatorem, ex patre procedentem, cum patre et
filio coadorandum et conglorificandum, qui locutus est per prophetas; in unam catholicam et apostolicam
ecclesiam; confitemur unum baptisma in remissionem peccatorum et expectamus resurrectionem mortuorum et
vitam futuri saeculi. amen.
Epistola
Dominis honorabilibus atque venerandis fratribus et comministris Damaso, Ambrosio, Brittonio, Valeriano,
Acholio, Basilio et reliquis sanctis episcopis in maxima Roma collectis, sancta synodus orthodoxorum
episcoporum congregatorum in maxima civitate Constantinopoli, in Domino salutem.
Velut ignoranti vestrae reverentiae insinuare atque narrare multitudinem passionum ab ariana potentia nobis
saepius illatarum, forsitan supervacuum est.
Non enim ita negligere vestram credimus sanctitatem, ut adhuc egeatis discere, quos certum est condolere.
Sed neque tales nos constrinxere tempestates, ut pro sui parvitate latere potuissent.
Neque tempus persecutionis est novum; sed adhuc memoriam servat antiquam, non solum in his qui passi sunt,
sed etiam in eis qui participes sunt illorum quorum proprias indicant passiones.
Hesterno enim, ut ita dicamus, aut hodie exsiliorum vinculis resoluti, post innumeras tribulationes ad ecclesias
proprias sunt reversi.
Aliorum vero in exsilio defunctorum funera revocata sunt.
Quidam vero etiam ab exsilio remeantes, et ferventi haereticorum furore detenti, amariora quam in exsilio in
propriis sunt perpessi, lapidibus ab eis obruti, sicuti beatus Stephanus.
Alii diversis macerati sunt suppliciis, adhuc stigmata Christi et vulnera in suo corpore circumferre noscuntur.
Pecuniarum vero dispendia, honoris ademptiones, singulorum que confiscationes et machinamina, iniurias atque
vincula, quis numerare valebit ad singula?
Omnes enim tribulationes vere super nos multiplicatae sunt ultra numerum.
Iuste quidem, quoniam valde peccavimus.
Aut certe clemens Dominus passionum multitudine nos voluit exercere.
1

