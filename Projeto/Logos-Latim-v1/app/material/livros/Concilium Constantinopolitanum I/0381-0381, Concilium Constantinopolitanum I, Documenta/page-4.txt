Qui sunt super dioecesin episcopi, nequaquam ad ecclesias, quae sunt extra terminos sibi praefixos, accedant nec
eas hac praesumptione confundant, sed iuxta canones Alexandrinus antistes quae sunt in Aegypto regat
solummodo.
Et orientis episcopi orientem tantum gubernent servatis privilegiis, quae Nicaenis canonibus ecclesiae
Anthiocenae tributa sunt.
Asianae quoque dioeceseos episcopi ea solum quae sunt diocesi Asiana dispensent.
Necnon et Ponti episcopi ea tantum quae sunt in Ponto, et Thraciarum, quae in Thraciis sunt, gubernent.
Non vocati autem episcopi ultra suam diocesim non accedant propter ordinationes faciendas vel propter alias
dispensationes ecclesiasticas.
Servata vero quae scripta est de gubernationibus regula manifestum est, quod illa, quae sunt per unamquamque
provinciam, provinciae synodus dispenset, sicut Nicaeno constat decretum esse concilio.
Ecclesias autem Dei in barbaricis gentibus constitutas gubernari convenit iuxta consuetudinem, quae est patribus
instituta.
Verumtamen Constantinopolitanus episcopus habeat honoris primatum praeter Romanum episcopum, propterea
quod urbs ipsa sit iunior Roma.
De Maximo cynico et eius inordinata constitutione, quae Constantinopoli facta est, placuit neque Maximum
episcopum fuisse vel esse nec eos, qui ab ipso in quolibet gradu clerici sunt ordinati, cum omnia, quae ab eodem
perpetrata sunt, in irritum deducta esse videantur.
De libello occidentalium: etiam eos suscipimus qui Antiochiae unam Patris et Filii et Spiritus sancti deitatem
confitentur.
Quoniam multi ecclesiasticum ordinem confundere et subvertere volentes, inimice et sycophantice adversus
orthodoxos episcopos, qui ecclesias administrant, accusationes quasdam confingunt, nihil aliud quam
sacerdotum bonam existimationem contaminare et in pace degentium populorum tumultus concitare conantes; ea
de causa placuit sanctae synodo episcoporum qui Constantinopoli convenerunt, nec sine discussione admittere
accusatores, nec omnibus eorum, qui ecclesias administrant, accusationes permittere, nec omnes excludere; sed
si quis propriam quidem querelam, id est privatam, intendat episcopo, ut detrimento aliquo, vel iniuria aliqua ab
ipso affectus, in eiusmodi accusationibus nec accusatoris personam, nec religionem examinari.
Oportet enim episcopi conscientiam esse omnibus modis liberam, et eum qui sibi iniuriam factam esse dicit,
cuiuscumque sit religionis, ius suum consequi.
Si autem sit crimen ecclesiasticum, quod episcopo intenditur, tunc examinari personas accusatorum; ut primum
quidem haereticis non liceat orthodoxos episcopos pro rebus ecclesiasticis accusare; (haereticos autem dicimus et
qui olim ab ecclesia abdicati sunt, et qui sunt postea a nobis anathematizati; ad haec autem et eos, qui se sanam
quidem fidem confiteri prae se ferunt, avulsi autem sunt et abscissi et adversus canonicos nostros episcopos
congregationem faciunt).
Praeterea autem et si aliqui eorum ab ecclesia ob aliquas causas prius condemnati et eiecti vel excommunicati
fuerint, sive ex clero, sive ex laicorum ordine, nec eis licere episcopum accusare, priusquam proprium crimen
absterserint.
Similiter autem et eos, qui prius rei facti accusati que, non prius ad episcopi vel aliorum clericorum
accusationem admitti, quam se obiectorum sibi criminum insontes ostenderint.
4

