qui quotidie mundat infantes et adultos per lavacrum regenerationis, effundens abunde gratiam, ut sint filii Dei,
et cum gratia dona sua, fidem, spem et caritatem communicat; ipse est, qui baptizatos confirmat, ut crescant et
confortentur in gratia et libere fidem confiteantur; ipse est, qui per sacramentum ordinis idoneos facit Ecclesiae
ministros; ipse est, qui dissolvit vincula peccatorum, quoties in sacramento confessionis absolvimur a sacerdote;
ipse est, qui mittit et docet ministros verbi et per eos nos illuminat, erudit, convertit, accendit; ipse est, qui
verbum eorum reddit efficax; ipse est, qui nos erudit, arguit, solatur in cruce, excitat dormientes, qui adjuvat
infirmitatem nostram, qui docet et facit nos orare et impetrare, qui certos nos facit de credendis per matrem
Ecclesiam, qui dat nobis caritatem, ut possimus et velimus praecepta Dei servare et obedire; nam sine ejus gratia
nemo potest Deum diligere super omnia.
QUAE NOS IMPEDIUNT AD SPIRITUM SANCTUM ACCIPIENDUM?
Certum est, Spiritum Sanctum libenter venire ad quemlibet dispositum, sed non ad invitum, quia requirit
voluntatem et desiderium hominis.
1. Impedit obduratio cordis, qua quis non vult audire Spiritum Sanctum, arguentem et exigentem veram animae
conversionem, et scienter manet in malo statu, in tepore. Hoc est resistere Spiritui Sancto. Oportet autem libenter
audire Spiritum Sanctum, non tantum consolantem, sed et redarguentem. Beati, qui sic eum audiunt et
compunguntur et convertuntur, quia conversos ungit et consolatur Paraclitus.
2. Impedit nos ignorantia bene tractandi hunc hospitem; negligimus vel male observamus praecipua tempora,
quibus nos vult visitare, illuminare, purgare, accendere et in nobis operari, nos confortare. Haec tempora sunt
tempus orationis mentalis et vocalis, tempus examinis, tempus missae, communionis, tempus exercitiorum. Sed
deest nobis viva fides, fervor et spiritus humilitatis et contritionis.
3. Impedit incuria munditiei cordis et conscientiae, quia non sollicite vitamus parvos defectus et minimas
maculas. Spiritus enim Sanctus est amans puritatis et proinde puros et sanctos animos requirit ad inhabitandum.
Haec columba fugit loca sordida et foetida.
4. Impedit modica cura nostra in fovendis sanctis et piis cogitationibus et desideriis, quibus Spiritus S. vult
nutriri cor nostrum, ut majorem habeat causam accendendi in nobis ignem et ardorem caritatis.
5. Impedit effusio ad exteriora, qua fit, ut raro redeamus ad cor et non observemus, quo spiritu agitemur, juxta
illud: Nescitis, cujus spiritus estis (Luc. 9, 55). Saepe agitamur spiritu vanitatis, vanae gloriae, proprii sensus,
impatientiae, sensualitatis, nec discernimus spiritus, juxta illud: Nolite omni spiritui credere (1. Joan. 4, 1).
Quicumque spiritu Dei aguntur, ii sunt filii Dei (Rom. 8, 14). Inde fit, ut saepe multum laboremus, sed nihil apud
Deum lucremur, praesertim quia magis ex impetu naturae, ex consuetudine procedimus, quam ex spiritu
devotionis, et in multis nos ipsos quaerimus sine pura intentione Deo serviendi et placendi.
6. Impedit defectus caritatis fraternae. Est enim Deus pacis, unitatis, est ipsa caritas, aversatur dissensiones
animorum, contentiones, lites, iram, odium, aversiones et omnia, quae militant adversus caritatem.
7. Impedit perturbatio animi et cordis. Spiritus enim Sanctus requirit quietum et pacificum animum, quia in pace
factus est locus ejus (Ps. 75, 3).
8. Impedit defectus sinceritatis et simplicitatis. Spiritus enim Sanctus odit duplicitatem et disciplinae effugit
fictum (Sap. 1, 5); amat simplices et innocentes, rectos corde.
9. Impedit pigritia et negligentia recurrendi in nostris necessitatibus ad hunc Spiritum Sanctum, qui est rector
Ecclesiae, pater pauperum, donator munerum, fons omnis gratiae, qui docet nos orare, adjuvat infirmitatem
nostram, qui nos illuminat, dat velle et perficere, infundit gratiam et caritatem, per quam amamus et implemus
praecepta, vota, regulas, vincimus repugnantias, tentationes, et aemulamur charismata meliora; non satis
invocamus illum in nostris et aliorum necessitatibus, sicut facit Ecclesia, toties inclamans: Veni Sancte Spiritus,
Veni Creator Spiritus. Obliviscimur, quod simus baptizati et confirmati, vocati et electi ad Societatem, tot
cumulati donis naturae et gratiae, ut simus ejus instrumenta ad procurandam gloriam Dei et salutem animarum,
et quod sine ejus auxilio et gratia nihil possimus et cum eo omnia.
QUOMODO NOS PRAEPARARE OPORTET AD ACCIPIENDUM SPIRITUM SANCTUM?
2

