En Apostoli nobis praelucent exemplo. Quomodo ipsi se praeparant?
1. Obedientia erga Christum, qui jusserat illos manere in Jerusalem, donec induerentur virtute ex alto.
2. Separatione a rebus mundi.
3. Caritate et concordia; erant unanimes pariter in uno loco.
4. Oratione; erant perseverantes in orationibus, laudantes et benedicentes Deum.
5. Desideriis ardentibus accipiendi Spiritum Sanctum.
Jam quis non ardenter cupiat Spiritum Sanctum, cujus proprium est parvulos instruere, pauperes ditare, errantes
in viam reducere, moestos consolari, aegrotos sanare, debiles confortare, frigidos accendere igne illuminante,
calefaciente, impura et terrena exurente, super se rapiente in sublime et in Deum convertente? Quis non cupiat
Spiritum Sanctum, adjuvantem infirmitatem nostram in pugna quotidiana et ungentem gratia sua milites Christi,
dantem os et sapientiam ad docendum et erudiendum, cujus dona tam desideranda, cujus fructus sunt: caritas,
gaudium, pax, patientia, benignitas, bonitas, longanimitas, mansuetudo, fides, modestia, continentia, castitas
(Gal. 5, 22. 23), sed praecipue caritas Dei et proximi?

3

