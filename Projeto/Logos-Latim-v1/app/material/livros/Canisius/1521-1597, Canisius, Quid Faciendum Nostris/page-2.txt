Graecis ad Germanos transiit, sic etiam a Germanis nunc ad Indos transferatur, et vinea Domini locetur aliis
vinitoribus. Percutit Deus gratiis abutentes suis; utinam ingrati corde percipiant monitionem Dei et resipiscant,
nec sicut insani et immedicabiles aegroti medicinam rejiciant!
Dico 3. prodesse posse nobis hoc tempus probationis, in quo Deus suos electos exercet, ut crescamus in timore
Dei, ut per veram poenitentiam convertamus nos ad Dominum et cum Daniele lugeamus et oremus et
confiteamur peccata nostra et populi, dicentes: Peccavimus, iniquitatem fecimus et recessimus et declinavimus a
mandatis tuis et judiciis. Non obedivimus servis tuis prophetis. Tibi, Domine, justitia: nobis autem confusio
faciei (Dan. 9, 5. 6. 7); ut probemus nostram in fide catholica constantiam, nostram patientiam in sustinenda
penuria, de necessitate facientes virtutem (in patientia vestra possidebitis animas vestras); ut probemus nostram
caritatem compassivam erga tot catholicos, qui his miserrimis temporibus ab haereticis indigne tractantur, suis
facultatibus orbantur et exulare coguntur et pejus sub illis vivunt quam sub Turcis, sine sacerdotibus, sine
sacrificio, sine cultu, sine sacramentis. Prodesse nobis potest hoc tempus, ut excitemus nos ad placandum Deum
offensum et ad amovenda ejus flagella comprecationibus, sacrificiis et poenitentiae operibus, studio orationis,
novo fervore in exercitiis spiritualibus, exacta observatione votorum, regularum, officiorum adimpletione, studio
sincero omnimodae perfectionis juxta vocationem nostram, et denique, ut vero animarum zelo incensi,
adhortemur populum ad poenitentiam, ad dignos fructus poenitentiae faciendos et etiam ad fiduciam et
constantiam in fide sincera, ore, opere ac vitae sanctitate profitenda.
COMMUNES DEFECTUS NOSTRORUM HOC TEMPORE:
1. Sumus reprehensibiles, quod, in tanta miseria constituti, manemus adeo insensibiles, ut ejusmodi asperam
visitationem pro communi et vulgari aestimemus. Sic enim multi cogitant: saepe pugnarunt inter se christiani,
nihil novi est, quod bella excitentur; nec cogitant interim majorem et periculosiorem persecutionem ab inimicis
Ecclesiae nunquam extitisse.
2. Defectus est parum ponderare obligationem, qua tenemur coram Deo et in conscientia, tanto magis succurrere
matri Ecclesiae, quanto magis versatur in necessitate et a summis hostibus confoederatis invaditur, ut timendum
sit, ne initium hoc erumpat longius ad alias etiam nationes catholicas invadendas et ad haereses invehendas in
Italiam, Hispaniam et Portugaliam.
3. Defectus est caritatis et zeli, qui nos impedit vel negligentes reddit ad opera illa exercenda, quibus possumus
iram Dei avertere et succurrere afflictis. Multi parum orant, plures nihil pati volunt extraordinarii, pauciores
dolent ex animo et deplorant mala, quae religioni inferunt hostes ejus, inimici crucis, in quibus ita potens est
satan, ut nunquam antea, quasi cogens catholicos, ut concedant suis ministris facultatem disseminandi suos
errores et exercendisuum ministerium. Gravis profecto et multum reprehensibilis pigritia nostra, si non
exhiberemus nos diligentiores saecularibus ad placandum Deum his miserandis temporibus, cum videamus ante
oculos exempla piorum fidelium simul comprecantium in templis, jejunantium, confitentium sua peccata, ad
sanctam mensam accedentium aliaque opera poenitentiae et pietatis clam vel palam facientium.
4. Defectus est, quod non petimus poenitentias ad impetrandam gratiam, non solum nobis, sed et Superioribus et
toti Societati necessariam hoc tempore. Cum ergo non sit, qui juvare et pugnare pro nobis possit nisi Deus
noster, ad eum confugiamus per orationem conjunctam cum spiritu humilitatis et compunctionis. Hoc enim est
opus verae fidei et Deo gratissimae fiduciae, opus etiam obedientiae, justitiae, caritatis et zeli praeclarum et
efficax.
Invoca me in die tribulationis, eruam te, et honorificabis me (Ps. 49, 15).

2

