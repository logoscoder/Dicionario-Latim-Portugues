EXHORTATIONES
DOMESTICAE
S. PETRUS CANISIUS SI
DOCTOR ECCLESIAE
Quid faciendum nostris in hoc gravis et publicae calamitatis tempore?
De causis et motivis tractandi. Notum est omnibus, quam varia et tristia scribantur, legantur, audiantur, narrentur
passim; varia inde judicia oriri, ut alii sperent bonum progressum, alii metuant infortunia. Terret animos insolitus
et vicinus belli apparatus, interior et exterior dissensio civium et senatorum nos sollicitos tenet, magistratus
consultant, milites colliguntur, magna fit praeparatio exercitus ex utraque parte; praeterea premit difficultas
annonae, male passim christianitas habet in terra marique cum fidelibus et infidelibus et haereticis, atram
commovente satana tempestatem, ita ut non sit dubitandum, Deum velle magnis et terribilibus flagellis nostra et
communia peccata merito severe castigare. Recte igitur instituta publica et communis oratio, recte statutum est,
frequentiores nunc fieri processiones, recte spiritualis auctoritas exhortatur populum ad poenitentiam agendam.
Quid vero nobis interim faciendum pro nostra vocatione?
Dico 1. valde cavendum esse, ne propter haec pericula praesentia et futura nos aliquid amittamus et debiliores in
spiritu efficiamur. Hoc autem fieret, si nimium sequeremur communes curiositates in rebus et rumoribus novis
audiendis et narrandis sine utilitate, quod etiam in regulis nostris prohibetur; si inde sequeretur, sicut fieri solet,
distractio quaedam et torpor in cultu Dei et oratione; â€“ si varia phantasmata inde concepta in nobis parerent
timorem, anxietatem et, sicut dicunt, partialitatem, ut uni parti magis quam alteri simus addicti, quod esset
contra Christi praeceptum dicentis: Cum audieritis praelia et seditiones, nolite terreri; videte, ne turbemini,
oportet enim haec fieri; si nimiam nobis sumeremus licentiam improbandi res, quae fiunt, et personas agentes vel
adjuvantes. Haec enim non conveniunt religiosis, mundo mortuis; relinquamus hujusmodi filiis saeculi. Qui enim
de mundo sunt, de mundo loquantur et curent; nos de mundanis non loquamur, nisi in quantum spectant ad
gloriam Dei, bonum religionis et bonum animarum.
Dico 2. prodesse nobis posse et debere haec tempora periculosa, ut ex illis cognoscamus Dei justitiam et iram in
peccatis nostri saeculi visitandis et puniendis. Clariora enim in dies apparent signa divinae irae, et fortasse
numquam ita afflictus fuit christianismus in his regionibus. En tibi magnam et insolitam caritatem annonae in
frumento, vino et aliis vitae necessariis, crescente rerum omnium pretio, ut multi fame excrucientur et paupertate
ad desperationem adigantur! En incredibilem haereticorum unionem adversus catholicos et maximum regem
Galliae, ita ut armata manu id tentent, quod antea numquam ausi sunt, magnum congregare exercitum ad suam
novam religionem invehendam et ad veterem fidem aperta vi opprimendam! En astutiam satanae confoederantis
Turcas cum haereticis, ut non solum in terra, sed etiam in mari catholici oppugnentur, quod certe nunquam
visum est, Turcas scilicet cum haereticis catholicos armis aggredi uno eodemque tempore!
En flagellum ingens sectariorum, quos permittit Deus vexare et perdere Germaniam et Galliam, immo etiam ab
Anglia excurrere in Hispaniam, Portugaliam, Indiam! Nunquam majus ostium apertum fuit haereticis, nunquam
ita audacter erexerunt cornua tantamque vindictae libidinem exercuerunt erga catholicos tantoque furore
devastarunt eorum ecclesias, numquam fuerunt hactenus plures et impudentiores et terribiliores.
Nonne igitur haec sunt miseranda et terribilia tempora, quibus Deus suam justitiam declarat et agnosci vult?
Justo utique et a nobis adorando judicio mundum praesentem flagellat eo gravius, quo plura et majora peccata
fiunt a clero et populo in omnibus statibus absque omni timore et pudore. Refrixit caritas et abundat iniquitas,
non est timor Dei, non est amor Dei, deest pueris innocentia, virginibus pudor, negligitur a magistratibus justitia,
a subditis obedientia, a divitibus misericordia, caritas et pax a populo, periit fidei simplicitas, exulat vetus
devotio et patrum disciplina, Dei praecepta posthabentur, aperta vigent scandala, etiam in clero; inde tot
desertores et persecutores catholicae fidei. Vere timendum, ne, sicut regnum Dei a Judaeis ad Graecos, et a
1

