consenserit, particeps criminis illius effectus, anathema fiat in perpetuum, ac simili cum eo cui communicaverit
sententia condempnetur, quoniam potestati principis nullus sacerdotum in hoc praebere debet assensum; unde vel
perjurium videatur incurrere, vel quod absit, si quicumque catholicae fidei praevaricator princeps surrexerit,
sacerdos nullatenus vel favore principis vel terrore a rectae credulitatis lumine ad tenebras cogatur reverti. Sic
enim nec super adnexa capitula vel imperiis principum vel terroribus opportebit umquam evacuari. Quia
novimus, omnes pene Hispaniae sacerdotes omnesque seniores vel judices, ac caeteros homines officii palatini
jurasse; atque ita nunc legibus decretum fuisse, ut nullus refuga vel perfidus, qui contra gentem Gothorum, vel
patriam seu regem agere, aut in alterius gentis societatem se transducere repperitur, integritate rerum suarum
nullatenus reformetur, nisi forsitan princeps humanitatis aliquid personis talibus impertire voluerit; cui tamen
non amplius quam vicesimam partem rerum ei qui perfidus extitit, de rebus unde rex elegerit, tribuendi
potestatem habebit. Sed quia plerosque clericos instantis levitatis interdum pravitas ita elevat, ut praetermissa sui
ordinis gravitate ac polliciti sacramenti immemores, constante principe cui fidem servare promiserant, in alterius
erectionem temeraria levitate consentiant, abrogari decet hanc omnino licentiam et a nostro consortio penitus
extirpari; ita ut, si quicumque laicorum quando quidem intra fines patriae Gothorum superbiens, regni apicem
sumere fortasse temptaverit, eique clericorum quilibet adjutorium vel favorem praestiterit, atque hunc qui
superbire videtur ad eandem regni ambitionem praevalente delicto pervidere-contigerit, ex eodem quidem die vel
tempore eundem episcopum vel cujuslibet ordinis clericum excommunicatum manere perpetim oportebit, quo
tali se scelere implicavit. Tamen si propter improbitatem principis, cui inique consensit, non potuerit instantia
sacerdotum a communione suspendi, saltem si superstitem post ejusdem regis obitum tempus invenerit, superiori
anathematis correptioni subjaceat. Et quicumque illi praeter in ultimo vitae suae fine, si tamen eum legitime
poenitere probaverit, communionis gratiam consenserit impendendam, nobis interim ratio persuasit, sinodali
super hoc constitutione decernere ut quicumque etiam laicorum interdictis capitulis, hoc est in adversitatem
gentis aut patriae vel regiae potestatis, in externas partes se conferendo vel talibus opem praebendo noxius fuerit
ultra repertus, non solum, ut dictum est, omni rerum suarum proprietate privetur, sed et perpetua
excommunicatione dampnatus, numquam illi nisi ultimo mortis suae tempore communio tribuatur; excepto, si
communionis ejus remedium, vel eorum de quibus supra taxavimus imploratione sacerdotum, apud principem
fuerit inpetratum. Nam si in derogationem aut contumeliam principis repperiatur aliquis nequiter loqui, aut in
necem regis seu direptionem intendere vel consensum praebere, nos quidem hujuscemodi excommunicatione
dignum censemus. Utrum tamen sit principis decernendum relinquimus; cujus procul dubio potestatis est,
subjectorum culpas misericordiae judiciique sententia temperare. Contestamur autem clementissimos principes,
et per ineffabile divini nominis sacramentum obtestantes unanimiter obsecramus, ne quandocumque absque justa
ubi necesse fuerit imploratione sacerdotali, excommunicationis hujus sententiam a perfidis clericis vel laicis ad
externas partes se transferentibus vel consensum praebentibus quacumque temeritate suspendant. Nam hoc
magis utilitatibus videtur ferre consultum, ut constitutionis nostrae forma servetur. Et ut execrandum anathema
fiat, et velut praevaricator catholicae fidei semper ad Dominum reus existat, quicumque regum deinceps canonis
hujus censuram in quocumque crediderit vel permiserit violandum. Item ex concilio Toletano, era 668:
39. Frequentium molestiarum nocens impulsus, contempni quidem magnitudine dicentis poterit gravitatis; sed
quia honesta sollicitudo cohibere properat, quod frequentata usitatio vitare non curat, ideo cum et quorundam
paternorum sanctionibus decretorum, et institutionibus sit legalibus cautum, ne contra salutem principum
gentisque aut patriae quisquam meditari conetur adversum, hoc unum specialiter nunc depromitur observandum,
ut si quis religiosorum, ab episcopo usque ad extremum ordinis clericorum sive monachorum, generalia
juramenta in salutem regiam gentisque aut patriae data repperiatur violasse voluntate profana, mox propria
dignitate privatus, et loco et honore habeatur exclusus.
40. Haec et hujusmodi dum sibi quisque vel alteri replicat, episcopi qui in sinodo residebant, ab eis convocantur
episcopis qui Arnulfum ad remotiora comitati fuerant. Qui cum convenissent, causam sui adventus non sine
lacrimis et multo gemitu didicerunt. Erat autem Arnulfi causa Apiarii presbiteri causae consimilis; de quo sicut
Africani episcopi Celestino papae Romano retulerunt, ita et hic de Arnulfo episcopi episcopis in hunc modum
referre visi sunt: «Tergiversationes Arnulfi, quibus nefandas turpitudines occulere conabatur, Deus judex justus
et fortis et longanimis magno compendio resecavit. Tetriore quippe ac putridiore obstinatione compressa, qua
tantum lividum coenum impudentia negationis volebat obruere, Deo nostro ejus conscientiam coartante, et
occulta, quae in illius corde tanquam in volutabro criminum jam damnabat, etiam hominibus publicante, repente
in confessione cunctorum objectorum flagitiorum dolosus negator erupit; et tandem de omnibus incredibilibus
obprobriis ultroneus se ipse convicit, atque ipsam quoque nostram spem, qua eum et credebamus et optabamus
de tam pudendis maculis posse purgari, convertit in gemitus; nisi quoniam istam nostram moestitiam uno tantum
solatio mitigavit, quod et nos labore diuturnioris quaestionis absolvit, et suis vulneribus qualemcumque
medelam, etsi invita ac suae conscientiae reluctante confessione, providit.» Addebant praeterea confessores
21

