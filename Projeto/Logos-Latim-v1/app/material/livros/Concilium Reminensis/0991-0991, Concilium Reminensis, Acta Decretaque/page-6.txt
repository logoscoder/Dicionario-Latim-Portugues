fratres, argumentum perditi hominis, pauperum necatoris, praedonum nutritoris. Intellexistis quia ad hoc voluit
capi, ut sua simulata captivitas veram nobilium efficeret captivitatem. Ideo sacrilegos a communione non arcet,
quia se auctorem sacrilegii esse cognoscit. Nec sic tamen evadit, dum auctores, inventores, factores,
cooperatores, fautoresque simul permiscet. Ipse enim auctor, cujus consilio et imperio proditio facta est; ipse
factor et cooperator, ut per quemdam sapientem dicitur: Comites illi tui, manus erant tuae; ipse fautor, qui usque
in praesens tacendo consensit, et, ut fama est, magnis insuper beneficiis cumulavit. Tendit materia haec in
inmensum; sed contraho sermonem qua possum brevitate, ne videar quasi criminales dictare.»
14. Guido episcopus: «Si in propriis conscriptionibus, ubi cavere sibi potuit Arnulfus, ita lesus est, quomodo in
proxima sinodo Silvanectis habita dampnatus non est? Conveneramus quippe in unum nos omnes qui hic
adsumus Remorum diocesanei, conquestum sanctam Remensem aecclesiam, nostrarum omnium matrem,
desolatum iri. Metropolitanus noster cum clero et populo teneri ab hostibus praedicabatur. Rumor tamen ab eo
factae proditionis frequens erat. Itaque nostrorum conprovincialium communi consultu statuimus anathema in
reos, quod nullus aliquo modo se occultans subterfugere posset. Ejus exemplar, si placet, proferatur.»
Prolatumque est in hunc modum:
«Quousque se extendet effrenata licentia vestra, alterius proditoris Judae satellites? Ad quem finem scelerum
progredietur incoepta audatia vestri ducis? ducis dicimus Adalgeri presbiteri, qui nomen sacerdotalis dignitatis
suo nomine polluit. Te igitur interpellamus, funeste presbiter; quid tibi visum est post illa cruenta arma, quibus te
Lauduni exercuisti, ut iterum vilis apostata factus, Arnulfum Remorum archiepiscopum traderes, cum ante eum
velut fidissimus custos cubares, conviva assiduus esses, consilia disponeres, sacrosancta administrares? Num
rigorem aecclesiasticae severitatis, vel judicium omnipotentis Dei effugere te putasti? Urbis portas aperuisti,
hostes introduxisti, venerabile templum matris Dei atque ipsis barbaris reverendum, velut hostium castra
oppugnasti. Num etiam vos praedonum maxima portio, qui aecclesiae ingentibus beneficiis eratis obligati, qui
dicitis: Haereditate possideamus sanctuarium Dei, qui signa militaria, loricati et galeati, cum scutis et lanceis
ante aram beatae Dei Genitricis intulistis; qui pollutis manibus pastorem cum clero et populo intra sancta
sanctorum comprehendistis, custodiae distribuistis, carceri mancipastis, et adhuc retinetis; num inquam vos
divina jura effugietis? Vos quoque, quorum dolo et fraude, consilio et auxilio, tantum scelus factum est, cum his
qui principes tanti facinoris fuerunt consociandi estis, ut poenam peccati simul feratis, qui in causa peccati simul
conspirastis, bonaque civium Remensium praedones impiissimi velut sub hasta distraxistis. Nec etiam vos abesse
debetis, qui in Adalberonem Laudunensem episcopum non minus levia perfecistis; et ut pullulantem heresim
rescindamus, quae dictitat omnia licere Karolo etiam in sacris locis, Remensem simul ac Laudunensem
aecclesiam, utramque sacrilegio quamvis dissimili pollutam, a sacris removemus officiis, donec legitime
reconcilietur utraque. Et ne quis nos talibus monstris hominum favere, talibus negotiis assensum praebituros
putet, sed pro fide qua vivimus omnibus expositos periculis, sententiam nostram ita confirmamus, stabilimus,
corroboramus: ANATHEMA IN REOS. Auctoritate omnipotentis Dei Patris et Filii et Spiritus sancti,
interveniente et adjuvante beata Maria semper virgine cum omnibus sanctis, auctoritate quoque ac potestate
apostolis tradita nobisque relicta, excommunicamus, anathematizamus, dampnamus, et a liminibus sanctae
matris aecclesiae separemus, Adelgerum presbiterum, diaboli membrum, episcopi cleri et totius populi Remensis
traditorem; eos quoque qui hujus traditionis extiterunt inventores, auctores, factores, cooperatores, fautores,
civiumque depopulatores et a propriis dominis rerum suarum sub nomine emptionis abalienatores. His
adjungimus Laudunensis episcopii pervasores, ac ipsius episcopi gravissimos tortores. Fiat illis sicut Scriptura
dicit: Qui dixerunt: Hereditate possideamus sanctuarium Dei, Deus meus, pone illos ut rotam, et sicut stipulam
ante faciem venti. Sicut ignis qui comburit silvum, et sicut flamma comburens montes, ita persequeris eos in
tempestate tua, et in ira tua turbabis eos. Imple facies eorum ignominia, et quaerent nomen tuum, Domine.
Erubescant et conturbentur in saeculum saeculi, et confundantur et pereant. Et cognoscant quia nomen tibi
Dominus, tu solus altissimus in omni terra (Psal. LXXXII, 13-19). Et quia pupillum et viduam non miserati sunt,
neque templa Dei reveriti, dominiumque aecclesiarum sibi usurpaverunt, fiant filii eorum orphani et uxores
viduae; scrutetur foenerator omnem substantiam ipsorum, et diripiant alieni labores illorum. Nutantes
transferantur filii eorum, et mendicent, ejiciantur de habitationibus suis. Fiant dies eorum pauci, et principatum
eorum accipiat alius. Et duplici contricione contere eos, Domine Deus noster, nisi resipiscant et aecclesiae
catholicae fructuosa poenitentia satisfaciant. Amen. Fiat. Fiat.»
15. Siguinus archiepiscopus: «Pervenit hoc scriptum ad notitiam Arnulfi?»---Dictum est pervenisse.---Subjunxit:
«Suspendit se post ab eorum communione quos justissime damnatos accepit?---Immo, inquiunt, eos omni
fidelium communione dignos habuit.---Ego, inquit, non satis admirari queo super ejus audatia. Primum ipse
praedones suos a communione removit eisque modum dampnationis praescripsit, ut omnia injuste ablata
restituerent, coramque Remensi aecclesia humiliarentur, qui sanctam Remensem aecclesiam reveriti non essent;
et sicut paulo ante a quibusdam fratribus mihi relatum est, restitutio amissarum rerum aut vix ulla facta est aut
6

