accepimus claros Leones, magnos Gregorios. Quid dicam de Gelasio et Innocentio, qui omnem mundanam
phylosophyam sua sapientia et eloquentia superant? Longa series eorum est, qui sua doctrina mundum
repleverunt. Eorum itaque dispositioni, qui vitae merito et scientia cunctos mortales anteirent, recte universalis
aecclesia credita est; quamvis et in hac ipsa felicitate hoc privilegium tibi ab Africanis episcopis contradictum
sit, has credo quas patimur miserias, magis quam tipum dominationis formidantibus. Nam quid sub haec tempora
non vidimus! Vidimus Johannem, cognomento Octavianum, in volutabro libidinum versatum, etiam contra eum
Ottonem, quem augustum creaverat, conjurasse; quo fugato, Leo neophytus in pontificem creatur. Sed Ottone
caesare Roma discedente, Octavianus Romam redit, Leonem fugat, Johannem diaconem naso, dextris digitis, ac
lingua mutilat, multaque cede primorum in urbe debacchatus, in brevi moritur. Cui Benedictum diaconem
cognomento Gramaticum Romani substituunt; eum quoque Leo neophytus cum suo caesare non longe post
aggreditur, obsidet, capit, deponit, perpetuoque exilio in Germaniam dirigit. Succedit Ottoni caesari caesar Otto,
nostra aetate cunctos principes armis, consilio, ac scientia superans. Succedit Romae in pontificatu horrendum
monstrum Bonefacius, cunctos mortales nequitia superans, etiam prioris pontificis sanguine cruentus; sed hic
etiam fugatus atque in magna synodo dampnatus, post obitum divi Ottonis Romam redit, insignem virum
apostolicum Petrum, Papiensis ecclesiae prius antistitem, data sacramentorum fide, ab arce Urbis dejicit, deponit,
squalore carceris affectum perimit. Num talibus monstris hominum ignominia plenis, scientia divinarum et
humanarum rerum vacuis, innumeros sacerdotes Dei per orbem terrarum, scientia et vitae merito conspicuos,
subjici decretum est? Quid est hoc, reverentissimi Patres? vel quonam vitio fieri credendum est, ut caput
ecclesiarum Dei, quod in sublime erectum, gloria et honore coronatum est, ita in infima dejectum, ignominia et
dedecore deturpatum sit? Nostrum, nostrum est hoc peccatum, nostra impietas, qui quaerimus quae nostra sunt,
non quae Jesu Christi. Si enim in quovis ad episcopatum electo, morum gravitas, vitae meritum, divinarum ac
humanarum rerum scientia subtiliter investigantur, quid in eo qui omnium episcoporum magister videri appetit,
investigandum non est? Cur ergo in summa sede sic infimus constituitur, ut etiam in clero nullum habere locum
dignus inveniatur? Quid hunc, reverendi Patres, in sublimi solio residentem veste purpurea et aurea radiantem,
quid hunc, inquam, esse censetis? Nimirum si caritate destituitur solaque scientia inflatur et extollitur,
Antichristus est in templo Dei sedens, et se ostendens tamquam sit Deus. Si autem nec karitate fundatur, nec
scientia erigitur, in templo Dei tamquam statua, tamquam idolum est, a quo responsa petere, marmora consulere
est! Quo ergo consultum ibimus? Evangelium docet quendam in ficulnea ter fructum quaesisse, et quia non
reppererit, succidere voluisse, sed ammonitum expectasse. Expectemus ergo primates nostros quoad possumus,
atque interim divini verbi pabula, ubinam repperiri valeant, investigemus. Certe in Belgica et Germania quae
vicinae nobis sunt, summos sacerdotes Dei religione admodum praestantes inveniri, in hoc sacro conventu testes
quidam sunt; proinde si regum dissidentium animositas non prohiberet, inde magis episcoporum judicium
petendum fore videretur, quam ab ea urbe, quae nunc emptoribus venalis exposita, ad nummorum quantitatem
judicia trutinat. Quod si quispiam dixerit, secundum Gelasium, Romanam aecclesiam de tota aecclesia judicare,
ipsam ad nullius commeare judicium, nec de ejus umquam judicio judicari, is, inquam, qui hoc dixerit, eum
nobis in ecclesia Romana constituat, de cujus judicio judicari non possit; quamquam hoc ipsum Africani episcopi
impossibile judicant. Nisi forte, inquiunt, quisquam est qui credat, unicuilibet posse Dominum nostrum examinis
inspirare justitiam, et innumerabilibus congregatis in concilium sacerdotibus denegare. Sed cum hoc tempore
Romae nullus pene sit, ut fama est, qui litteras didicerit, sine quibus, ut scriptum est, vix hostiarius efficitur, qua
fronte aliquis eorum docere audebit quod minime didicit ? Ad comparationem quippe Romani pontificis, in-aliis
sacerdotibus ignorantia utcumque tolerabilis est; in Romano autem, cui de fide, vita, moribus, disciplina
sacerdotum deque universali aecclesia catholica judicandum est, intolerabilis videri potest. Is enim est, ut
quibusdam placet, qui secundum Ezechielem prophetam moratur in gazophilatio, quod respicit viam
meridianam, et excubat in custodiis templi. Cur autem loco prior, scientia inferior, non aequo animo ferat
judicium loco inferioris, scientia prioris? Certe ipse apostolorum princeps non abnuit judicium, quamvis loco
minoris, Pauli, scientia prioris, in facie sibi resistentis; quoniam non sana videbatur doctrina magistri. Et
Gregorius papa cum dicat: Si qua culpa in episcopis invenitur, nescio quis apostolicae sedi subjectus non sit;
subinfert: Cum vero culpa non exigit, omnes secundum rationem humilitatis pares sunt. Involutus ergo
criminibus, sentiat praeesse sibi Romanum pontificem, et qui nullis atrocioribus factis praegravatur, intelligat
parem, dignam se ac Romano pontifice in quolibet negotio laturus sententiam. Sed esto; ponamus nunc Romae
esse Damasum; quid contra ejus decretum actum est? Nempe si bene recordor, primum capitulum fuit, quod
episcoporum et summorum negotiorum ecclesiasticorum causae semper ad sedem apostolicam sint referendae.
Utique relatae sunt non solum ab episcopis, sed etiam a principe nostro serenissimo: liberaque potestas
apostolicae sedi data est, et vera investigandi, et cognoscendi, et dijudicandi, per temporum intervalla nimis
prolixa; nec prius ad causam accessimus, quam desperatione judicii ejus protraheremur. Consultus est ergo
Romanus episcopus ut oportuit, et de hujus Arnulfi depositione, et de ejus qui domui digne praeesse possit
substitutione. Sed cur nihil responderit, quorum interest ipsi viderint; nos autem Sardicense concilium, quod
privilegio Romanae ecclesiae plurimum favet, ita ad hanc causam inflectimus, ut quod de solo episcopo in
14

