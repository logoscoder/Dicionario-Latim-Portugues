episcoporum ita decipi, hujusmodi vero praesumptorem anathema maranatha fieri in conspectu Dei et sanctorum
angelorum.
23. In his omnibus qui defensioni Arnulfi studebant, quattuor quaedam principaliter ingerebant: primum ut suae
sedi restitueretur, neque enim spoliatum respondere debere; deinde legitimas vocationes, et ut Romano pontifici
causa significaretur; tum accusatum, accusatores, testes, ac judices, in magna synodo discernendos ; neque sibi
aliter ex ratione canonum posse videri causam constare. Quibus omnibus diligenter consideratis, ab altera parte
respondebatur, juxta hunc ordinem decretorum omnia pene consummata esse. «Nam ut ab ultimis, inquint,
repetamus, accusator ejus ad hanc causam satis idoneus est; quippe nec ante inimicos, nec ad accusandum metu
aut praemio adductus, sed tantum zelo religionis permotus, et qui, si cum non cognovisset, eo quo utitur
presbiteratu dignus haberi posset. Vocationes autem ejus ad synodum per epistolas canonicas et per apocrisiarios
non solum sex mensium, sed etiam anni spacia transcendunt.» Addebant praeterea sedi suae minime posse
restitui, eo quod etiam restitutus, vocem loquendi non haberet. Sic enim contineri in Africano concilio, titulo 12:
«Si clerici intra annum causam suam purgare contempserint, nulla eorum vox postea penitus audiatur.» Et quia
captio ejus invidiosa putabatur, neque inusitatum neque alienum a sacris legibus idem repperiebatur. In historia
quippe Remensium pontificum scriptum constabat, Hildemannum Belvacensem episcopum, detentum in
monasterio sancti Vedasti, synodum expectasse, eo quod apud imperatorem Ludovicum insimularetur ad
Lotharium caesarem profugere voluisse; Ebonem quoque Remorum archiepiscopum idem molientem, per
Rothadum Suessonicum, et Erchenradum Parisiorum episcopum, in Vuldensi monasterio pro similibus similia
sustinuisse (FLOD. H. R. II, 20). Justum ergo videri, ut qui de regiae majestatis crimine impetitus vocationi
episcoporum non paruerit, judiciaria potestate conventus sit, idque firmari ex Africano concilio titulo 38:
24. Cresconius Villaregiensis episcopus, plebe sua derelicta, Tuburniensem invasit aecclesiam, et usque hodie,
commonitus secundum quod statutum fuerat, relinquere eandem quam invaserat plebem, contempsit adversus
statuta quae pronunciata fuerant. Confirmata quidem audivimus, sed petimus, secundum quod nobis mandatum
est, ut dignemini dare fiduciam, quo necessitate ipsa cogente liberum nobis sit, rectorem provintiae secundum
statuta gloriosissimorum principum adversus illum adire, ut qui miti ammonitioni sanctitatis vestrae adquiescere
noluit et emendare inlicitum, auctoritate judiciaria protinus excludatur. Aurelius episcopus dixit: Servata forma
disciplinae, non existimabitur appetitus, si vestra caritate modeste conventus, recedere detrectaverit, cum fuerit
suo contemptu et contumatia faciente, etiam auctoritate judiciaria conventus.
Item ex eodem concilio, titulo 43: Sunt plerique conspirantes cum plebibus propriis, quas decipiunt, ut dictum
est, earum scalpentes aures ad seducendum vitiosae vitae homines; vel certe inflati et ab hoc consortio separati,
qui putant propriae plebi incubandum, et nonnumquam conventi ad concilium venire detrectant, sua forte ne
prodantur [.....] gitia metuentes. Dico, si placet, circa hos non tantum dioceses non esse servandas, verum etiam
et de propria ecclesia quae illis male faverit, omnimodo adnitendum, ut etiam auctoritate publica rejiciantur,
atque ab ipsis principalibus cathedris removeantur. Oportet enim, ut qui universis fratribus ac toto concilio
inhaeserit, non solum sua jure integro, sed et dioceses possideat; at vero qui sibimet putant plebes suas sufficere,
fraterna dilectione contempta, non tantum dioceses amittant, sed, ut dixi, etiam propriis publica careant
auctoritate ut rebelles.
25. Ad Romanum autem pontificem causam perlatam fuisse dicebant exemplaribus in hunc modum prolatis:
«Beatissimo papae JOHANNI, HUGO gratia Dei Francorum rex. Novis atque inusitatis rebus permoti, summo
studio summaque cura vestra consilia expetenda decrevimus, quippe cum sciamus vos omne tempus in humanis
ac divinis studiis exegisse. Considerate ergo quae facta sunt, et facienda praescribite, ut et sacris legibus suus
honor reddatur, et regalis potestas non annulletur. Arnulfus, regis Lotharii ut dicunt filius, post graves inimicitias
ac scelera quae in nos regnumque nostrum exercuit, loco parentis adoptatus est a nobis, ac metropoli Remorum
gratis donatus, jusjurandum praebuit, quod contra praeterita et futura valeret sacramenta. Libellum fidelitatis sub
nomine cyrographi conscripsit, recitavit, corroboravit, corroborarique fecit. Milites ac omnes cives jurare coegit,
ut in nostra persisterent fide, si ipse aliquando in potestatem hostium deveniret. Contra haec omnia, ut certissimi
testes sunt, ipse portas hostibus patefecit; clerum ac populum suae fidei creditum captivitati et praedae distribuit.
Sed esto, eum esse addictum alienae potestati, ut ipse videri vult; cur cives ac milites pejerare cogit? Cur arma
contra nos comparat? Cur urbem ac castra contra nos munit? Si captus est, cur non patitur liberari? Si vi hostium
oppressus, quare non vult sibi subveniri? et si liberatus est, cur ad nos non redit? Vocatur ad palatium, et venire
contempnit. Invitatur ab archiepiscopis et coepiscopis, nihil se eis debere respondet. Ergo qui vices apostolorum
tenetis, statuite quid de altero Juda fieri debeat, ne nomen Dei per nos blasfemetur, et ne forte justo dolore
permoti, ac vestra faciturnitate, urbis excidium totiusque provinciae moliamur incendium; nec judici Deo
excusationem praetendetis, si nobis quaerentibus atque ignorantibus formam judicii dare nolueritis.
12

