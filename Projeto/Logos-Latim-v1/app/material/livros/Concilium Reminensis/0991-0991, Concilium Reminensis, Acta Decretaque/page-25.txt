se ipsum sacerdotio privet.»
53. Tum conversus ad Arnulfum: «Quid ad haec, inquit, dicis, quae pro te hactenus locutus sum?---Ita, inquit,
dico et profiteor, sicut hactenus locuti estis.»---«Prosternere ergo,» inquit pater Arnulfus, «coram tuis dominis,
coramque tuis regibus, quos inexpiabiliter offendisti, propriamque confitens culpam, pro tui vita supplica.» Qui
cum in modum crucis prostratus, pro vita et membris ejulatu quo poterat supplicaret, in lacrimas et suspiria
synodum totam convertit. Moxque Daibertus, Bituricensium archiepiscopus, ad genua principum obvolutus,
humillimas preces omnium pro salute viri offert. Qui pietate flexi: «Vivat, inquiunt, vestro beneficio, nostraque
degat sub custodia, nec ferrum nec vincula metuens, nisi forte in fuga spem posuerit.» Hoc dictum episcopis non
satis placuit, quippe cum putarent adolescenti fugam facile posse persuaderi, ob eamque rem mortis legibus
iterum subjacere. Iterant ergo preces, et iterum optinent, juvenem minime gladio feriendum, nisi iterum digna
ultore gladio committat. Elevatus itaque a terra nihilque grave ultra metuens, depositionem sui attonitus
expectabat. Quaerebatur itaque ab eo utrum abdicationem suam ex auctoritate canonum sollempniter celebrari
vellet. Quod cum potestati episcoporum assignasset, persuasum illi est, ut culmen honoris, quod gradibus
extulerat, gradibus deponeret. Resignat ergo regi, quae a rege acceperat; deponit quoque sacerdotalis dignitatis
insignia apud episcopos, non quidem exigentes, nec retinere cupientes, sed iis quorum intererat in futurum
reservare disponentes. Deinde libellum suae abdicationis secundum exemplar abdicationis praedecessoris sui
Ebonis perscribi rogat, perscriptumque hoc modo in medio conventu recitat:
54. «Ego Arnulfus, Remorum quondam archiepiscopus, recognoscens fragilitatem meam, et pondera peccatorum
meorum, testes confessores meos, Siguinum archiepiscopum, Daibertum archiepiscopum, Arnulfum episcopum,
Gotesmannum episcopum, Herveum episcopum, Ratbodum episcopum, Gualterium episcopum, Brunonem
episcopum, Milonem episcopum, Adalberonem episcopum, Odonem episcopum, Guidonem episcopum,
Heribertum episcopum, constitui mihi judices delictorum meorum, et puram ipsis confessionem dedi, quaerens
remedium poenitendi, et salutem animae meae, ut recederem ab officio et ministerio pontificali, quo me
recognosco esse indignum, et alienum me reddens pro reatibus meis, in quibus peccasse me secreto ipsis
confessus sum, et de quibus publice arguebar; eo scilicet modo, ut ipsi sint testes alii succedendi et consecrandi
in loco meo, qui digne praeesse et prodesse possit aecclesiae, cui hactenus indignus praefui. Et ut inde ultra
nullam repetitionem aut interpellationem auctoritate canonica facere valeam, manu propria mea subscribens
firmavi. Quo perlecto, ita subscripsi. Ego Arnulfus quondam archiepiscopus subscripsi.» Huic libello Arnulfi
praesentes episcopi testes adfuerunt, atque ab eo rogati subscribere, subscripserunt, ac singillatim illi dixerunt:
«Secundum tuam professionem et subscriptionem cessa ab officio.» Post hoc clerum et populum a
sacramentorum nexu absolvit, ut omnibus libera facultas in alterius transmeandi jura pateret.
55. His sollempniter peractis, ecce Adalgerus presbiter ad regum pedes prosternitur, seque privari communione
conqueritur, eo quod imperio domini et archiepiscopi sui, cui resistendum non erat, paruerit. Cui pater Arnulfus:
«Aperuisti, inquit, portas urbis hostibus?» Et ille: «Aperui.» Et pater Arnulfus: «Ingressus es templum Dei
hostiliter?» Tum presbiter: «Negare non possum.» Et pater Arnulfus: «Ex ore, inquit, tuo te judico. Sanguis tuus
super caput tuum!» Subjunxit Gualterius episcopus: «Quando, inquit, imperans episcopus ita multatus est, tu
obtemperans ac manibus jussa perficiens, consequentem multam exsolves.» Et pater Bruno: «Tu, inquit, ac tui
similes malis consiliis et malis executionibus juvenem perdidistis; ut ergo ille ploret, et tu cantes? Aut quomodo
questibus temperare potero, si nulla afficiantur poena, qui filium patrui mei in has praecipitavere miserias?»
Itaque presbitero jubetur, ut quod malit eligat, aut perpetuum anathema, aut sui legitimam depositionem. Sua
enim sponte venerat sub conditione, ne quid violentiae pateretur. Diu ergo secum deliberans, maluit deponi quam
sub perpetuo anathemate detineri. At episcopi, nulla miseratione circa eum adducti, veste sacerdotali induunt, ac
mox illi singula quaeque usque ad subdiaconatum sine reverentia detrahentes, singillatim per singula
subinferunt: «Cessa ab officio!» Deinde per legitimam reconciliationem laicam illi tantum communionem
concedunt, ac poenitentiae subdunt. Eos vero sacrilegos urbisque proditores, qui nec sponte nec vi ad
satisfactionem venerant, iterato anathemate dampnant. Post haec concilium sollempniter determinatur.
56. Incipit Cartaginiense concilium Africanorum episcoporum a Girberto superiori sinodo conjuncto quantum ex
eo utile fuit. In hoc concilio actum est, ut Nicenum concilium ab episcopis orientalibus peteretur. Cui synodo
interfuit legatio ecclesiae Romanae, Faustinus scilicet episcopus, Phylippus et Asellus presbyteri.
1. Allocutio Aurelii episcopi sancti ad synodum.
2. Responsio Faustini episcopi legati Romanae ecclesiae de his quae in ecclesia partim canone, partim
consuetudine, sunt firmata.
3. De commonitorio Romani papae recitato.
25

