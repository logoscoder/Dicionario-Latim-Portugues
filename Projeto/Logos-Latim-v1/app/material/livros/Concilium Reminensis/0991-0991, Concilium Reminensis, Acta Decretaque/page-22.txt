episcopi, eum suis pedibus provolutum, cum lacrimis et gemitu sua crimina sub nomine confessionis declarasse,
seque a sacerdotali officio, quo hactenus indigne usus fuerat, removeri velle. Sed episcopi, qui consentiente
Arnulfo confessionis testes admissi fuerant, ab ipsius ore se audire malle dicebant. Quod cum factum esset,
episcopi per terribile nomen omnipotentis Dei, sub tremendo anathemate, praecipiunt, ne ulla formidine coactus
aliquid falsi de se proferat; seque illi omne solatium laturos, ac pristinum honorem etiam invitis regibus
recuperaturos, pollicentur, tantum innocentiam ex aequo et utili astruere velit. At ille episcopis quidem pro
salutis suae studio gratias agens, quae eorum fidei commiserat, vera esse confirmat; nec se Deo, in cujus
conspectu adstet, velle mentiri, ad cujus judicium ire formidet. Petebant ergo episcopi, quoniam ea quae per
confessionem protulerat gravissima sibi viderentur, ut abbatum et clericorum doctissimos ac religiosissimos
intromitti liceret, quique sacramento vel anathemate devincti, et sua peccata fido silentio tegerent, et quid facto
opus esset in commune decernerent, futuris quoque temporibus dictorum et factorum fidissimi testes existerent.
Quod aliquamdiu secum reputans, fieri permisit. Admissi ergo sunt ex omni abbatum vel clericorum collegio
fere numero triginta, quibus, per conditionem anathematis, Arnulfi confessio ipso jubente in ipsius praesentia
propalata est. Itaque eo remoto, longis consultationibus definitum est, quomodo ejus archanum tegeretur, et clero
ac populo absenti pro ejus depositione satisfieret. Jam enim eum, qui sibi delectos judices constituerat, ad
alterius non posse commeare judicium, certum erat; jam episcopi invidia Romani privilegii carere videbantur,
cum Arnulfus nec ad alios judices, nec ad sedem apostolicam provocasset, vel ante electorum judicum
audientiam, quod bene quidem licuerat si se justam habere causam putasset, vel post eorundem judicum
sententiam, quod minime licere manifestum erat; sed utpote reus a torquente se conscientia convictus, et sua
sponte, ut videri tunc potuit, confessus, judicii formam improbus accusator sui expostulaverat. Quaesitum ergo
est, qualiter ipsius depositio celebraretur, ut lege et consuetudine constaret. Et de lege quidem manifestum erat,
quod una et eadem semper ad aequitatem spectet; de consuetudine vero, quod neque una neque eadem sit, neque
semper ad aequitatem intendat, sed eam praecellere, quae legi vel aequitati vicina sit. Quaerebatur ergo lex et
consuetudo depositionis episcoporum vel archiepiscoporum; et lex quidem haec reperiebatur in Africanis
conciliis, sed sine depositionis celebritate et consuetudine:
41. De Maximino autem Bagaiensi, et ad eum, et ad ipsam plebem, placuit de concilio litteras dari, ut et ipse ab
episcopatu discedat, et illi sibi alium requirant.
42. Item Eutices presbiter in Constantinopolitana sinodo depositus, non aliud depositionis festum excepit, nisi
quod anathema ipsi ab universis conclamatum est, et post aliquanta a Flaviano episcopo sententia in hunc
modum prolata:
Per omnia Eutices quondam presbiter et archimandrites, ex his quae ante acta sunt, et propositis ejus
quaestionibus, Valentini et Apollinaris perversitate repertus est aegrotare, et eorum blasphemias
incommutabiliter sequi; qui nec nostram reverens persuasionem et doctrinam, rectis voluit consentire
dogmatibus. Unde gementes perfectam ejus perditionem Dominum nostrum, ab eo blasphematum, extraneum
esse ab omni officio sacerdotali, et nostra communione, et primatu monasterii. Sciant ergo et hi qui postea cum
eo colloquentur, et ad eum convenerint, quoniam rei erunt et ipsi poena excommunicationis si non declinaverint
confabulationes ejus.
43. Item quae circa Ratherium Veronensem episcopum, vel circa Petrum Ravennatem archiepiscopum, usu vel
consuetudine provenerunt, ab omnibus abrogata sunt. Uterque enim nec abdicationis porrecto libello, nec
sacerdotalibus depositis insignibus, successorem acceperat, Ratherius quidem Milonem, Petrus vero Honestum,
monasterii beati Apollinaris abbatem. Quem Honestum domnus papa Johannes cognomento Bonus, ad
consecrandum prius sibi oblatum vidit, quam de Petri dejectione vel fama nuntiante cognoverit. Deferebatur ergo
lex et consuetudo sive depositionis festivitas, ex concilio Toletano, capitulo 28:
44. Episcopus, presbiter, aut diaconus, si a gradu suo injuste dejectus, in secunda synodo innocens repperiatur,
non potest esse quod fuerat, nisi gradus amissos recipiat coram altario de manu episcoporum. Si episcopus est,
orarium, anulum et baculum; si presbiter, orarium et planetam; si diaconus, orarium et albam; si subdiaconus,
patenam et calicem. Sic et reliqui gradus ea in reparationem sui recipiant, quae cum ordinarentur perceperant.
45. Ex hac itaque sententia intellectum est, ut quae in promotione sua quisque acceperat, ea in depositione
reddere deberet. Arnulfus autem in sui promotione anulum et baculum acceperat, quoddamque genus orarii,
quod per differentiam palleum dicitur; haec ergo eum reddere debere, neque vero in hoc facto primati Romano
praejudicium inferri, quod neque ad eum ab Arnulfo provocatum sit, neque eidem Arnulfo depositionis
necessitas ulla imposita, quodque ab episcopis et principe Romanus episcopus conventus respondere noluerit,
cum ipse potius sacrorum canonum executor, et reum sua dampnare auctoritate, et episcopos judicium
22

