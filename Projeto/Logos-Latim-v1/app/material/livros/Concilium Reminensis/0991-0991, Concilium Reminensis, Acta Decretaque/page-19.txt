variis sacramentorum generibus implicitum videri, ut a nemine sacerdotum tot perjuriis obvoluto, episcopale
ministerium ullis legibus valeret impleri. Ad has autem causas hae sententiae quasi e vicino respicientes
reperiebantur:
32. Ex concilio Toletano, capitulo 30: Confitemini hostium sacerdotes, praeter eos qui a regia potestate licentiam
acceperunt, a quolibet mandatum agentes extraneum, occulte accipere vel dirigere non praesumant. Qui autem
deprehenditur aut convincitur, denuntiatus principi, apud concilium condigna animadversione multabitur. Item
ex eodem titulo 75:
33. Post instituta quaedam ecclesiastici ordinis vel decreta, quae ad quorundam pertinent disciplinam, postrema
nobis cunctis sacerdotibus sententia est pro robore nostrorum regum et stabilitate gentis Gothorum pontificale
ultimum sub Deo judice ferre decretum. Multarum quippe gentium, ut fama est, tanta extat perfidia animorum, ut
fidem sacramento promissam regibus suis observare contempnant, et ore simulent juramenti professionem, dum
retineant mente perfidiae impietatem. Jurant enim regibus suis, et fidem quam pollicentur praevaricant; nec
metuunt volumen illud judicii Dei, per quod inducitur maledictio, multaque poenarum comminatio super eos qui
jurant in nomine Dei mendaciter. Quae igitur spes talibus populis contra hostes laborantibus erit? Quae fides
ultra cum aliis gentibus in pace credenda [aliter quod foedus ] post foedus non violandum? Quae in hostibus jura
ista permanebunt sponsione, quando nec ipsis propriis regibus juratam fidem conservant? Quis enim adeo
furiosus est, qui caput suum manu sua propria ceseset? Illi, ut notum est, inmemores salutis suae, propria manu
seipsos interimunt, in semetipsos, suosque reges, proprias convertendo vires. Et dum Dominus dicat: Nolite
tangere christos meos! (I Par. XVI, 22.) et David: Quis, inquit, extendit manum suam in christum Domini, ei
innocens erit? (I Reg. XXVI, 9.) illis nec vitare metus est perjurium, nec regibus inferre exitium. Hostibus
quippe fides pacti datur, nec violatur. Quod si in bello fides vigeat, quanto magis in suis servanda est?
Sacrilegium quippe est, si violetur a gentibus regum suorum promissa fides, quia non solum in eis fit pacti
transgressio, sed et in Deum quidem, in cujus nomine pollicetur ipsa promissio. Inde est quod multa regna
terrarum celestis iracundia ita permutavit, ut pro impietate fidei et morum, alter ab altero solveretur. Unde et nos
cavere oportet casum hujusmodi gentium, ne similiter plaga feriamur praecipiti, et poena puniamur crudeli. Si
enim Deus angelis in se praevaricantibus non pepercit, qui per inoboedientiam coeleste habitaculum perdiderunt,
unde et per Esaiam dicit: Inebriatus est gladius meus in coelo (Isa. XXXIV, 5), quanto magis nos nostrae salutis
interitum timere debemus, ne per infidelitatem eodem saeviente gladio pereamus? Quod si divinam iracundiam
vitare volumus, et severitatem ejus ad clementiam provocare cupimus, servemus erga Deum religionis cultum
atque timorem, custodiamus erga principes nostros pollicitam fidem atque sponsionem. Non sit in nobis, ut in
quibusdam gentibus, infidelitatis subtilitas impia, non subdolae mentis perfidia, non perjurii nefas et
conjurationum nefanda molimina; nullus apud nos praesumptione regnum arripiat, nullus excitet mutuas
seditiones civium, nemo meditetur interitus regum; sed, defuncto in pace principe, primatus gentis cum
sacerdotibus successorem regni consilio communi constituant, ut dum unitatis concordia a nobis retinetur,
nullum patriae gentisque discidium per vim ambitionis moveatur. Quod si haec admonitio mentes nostras non
corrigit et ad salutem communem cor nostrum nequaquam perducit, audite sententiam nostram. Quicumque
igitur a nobis vel totius Hispaniae populis qualibet conjuratione vel studio sacramentum fidei suae, quod pro
patriae salutae gentisque Gothorum statu, vel conservatione regiae salutis, pollicitus est, temeraverit, aut regem
nece attractaverit, aut potestate regni exuerit, aut praesumptione tirannica regni fastigium usurpaverit, anathema
sit in conspectu Dei patris et angelorum, atque ab aecclesia catholica, quam perjurio profanaverit, efficiatur
extraneus, et ab omni coetu Christianorum alienus, cum omnibus impietatis suae sociis; quia oportet ut una
poena teneat obnoxios, quos similis error invenerit inplicatos. Quod iterum secundo replicamus, dicentes:
Quicumque amodo ex nobis vel cunctis Hispaniae populis quolibet tractatu vel studio sacramentum fidei suae,
quod pro patriae salute gentisque Gothorum statu, vel conservatione regiae salutis, pollicitus est, violaverit, aut
regem nece attractaverit, aut potestate regni exuerit, aut praesumptione tyrannica regni fastigium usurpaverit,
anathema in conspectu Christi et apostolorum ejus sit, atque ab aecclesia catholica, quam perjurio profanaverit,
efficiatur extraneus, et ab omni consortio Christianorum alienus et dampnatus in futuro Dei judicio habeatur,
cum comparticibus suis; quia dignum est ut qui talibus suciantur, ipsi etiam dampnationis eorum participatione
obnoxii teneantur. Hoc etiam tertio adclamamus dicentes: Quicumque amodo ex nobis vel cunctis Hispaniae
populis qualibet meditatione vel studio sacramentum fidei suae, quod pro patriae salute gentisque Gothorum
statu, vel incolumitate regiae potestatis, pollicitus est, violaverit, aut regem nece attractaverit, aut potestate regni
exuerit, aut praesumptione tyrannica regni fastigium usurpaverit, anathema sit in conspectu Spiritus sancti et
martyrum Christi, atque ab aecclesia catholica, quam perjurio profanaverit, efficiatur extraneus, et ab omni
communione Christianorum alienus, nec partem habeat justorum; sed cum diabolo et angelis ejus aeternis
suppliciis condempnetur, una cum eis qui eadem conjuratione nituntur; ut par poena perditionis constringat quos
in perniciem prava societas copulat. Et ideo, si placet omnibus qui adestis, hoc tertio reiterata sententia vestrae
19

