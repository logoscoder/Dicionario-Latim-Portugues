remorantes instigare debuerit, ut Gregorius episcopos concilii Vizachii pro crimine sui primatis. Item decretum
pro Potamio Braccarensi archiepiscopo, ex concilio Toletano, lege et consuetudine valere constitutum est. Erat
autem hujusmodi:
46. Adsumere poteramus canonicam in cantum fraternae laetitiae tibiam, quia divina pietas conventum nostrum
ad concordiae convocaverat studia. Et convenerat moestitiam vitare, quoniam visitatione disciplinae videbamur
paternas regulas innovasse; sed gravius sistrum pro cymbalo sumimus, et funus pro carmine decantamus:
gementesque cum Hieremiae questibus dicimus: Dissolutum est gaudium cordis nostri, versus est in luctum
chorus noster (Jerem. V, 15); Unde et vae coram nobis conspicimus, quoniam cecidisse coronam capitis nostri
videmus, dum tam nobile in infimum corruit, quod instans sublime sanctitatis optimum stetit. Ecce etenim
tractantibus nobis in pace de ecclesiasticis regulis, delatum est conventui nostro epistolium confusae confessionis
et abolendae subscriptionis, quod Potamius Braccarensis ecclesiae episcopus de factis propriis, suis verbis, suis
adnotarat articulis. Quo reserato, quid oblitteranda pagina et abolenda litterarum panderent elementa, fletibus
potius quam sermonibus lacrimosa concio recensuit. Tunc solitarie tantum secretimque adunatis pontificibus
Dei, praedictum episcopum adesse fecimus coram nobis; quem singultibus adgredientes amplius quam loquelis,
reseratam illi suae deformitatis et nostrae confusionis protulimus scripturam. Quam accipiens ac recurrens,
sciscitantibus nobis utrum sui operis et suae adnotationis intimatio esset, ille suum actum, suique oris eloquium,
suorumque digitorum esse robur adseruit, quod illic relegendo praevidit. Rursum divini nominis contestatione
hunc adjurantes obtestati sumus, ut an de se sponte mendacium diceret, aut alicujus violentia premeretur, et
perterritus talia enarraret, veraciter indicaret. Qui mox flebili voce luminibusque madentibus ploratu et fragore
singultuum, cum unius Dei nominis juramento clamavit, se et vere eadem mala de se confiteri, et ad haec
confitenda nulla se violentia praegravari. Unde etiam ferme per novem menses sponte deseruisse regimen
ecclesiae suae, et ergastulo quodam pro admisso flagitio acturus poenitentiam se conclusisse, praedixit. Tunc per
fidelem confessionem est agnitio, quod tactu femineo sorduisset, declarata; et licet hunc antiquitas paterna sacris
regulis dejicere ab honore decerneret, nos tamen miserationis jura servantes, non abstulimus nomen honoris,
quod ipse sibi sui criminis confessione jam tulerat; sed valida auctoritate decrevimus, perpetua poenitentia hunc
inservire offitiis et aerumpnis; providentes melius illum per asperam ire poenitentiae solitudinem, ut quandoque
perveniret ad refrigerii mansionem, quam relictum in voluntatis suae latitudine, ad praecipitium dejici aeterna
dampnatione. Tunc venerabilem Fructuosum, ecclesiae Dumlensis episcopum, communi omnium nostrorum
electione constituimus ecclesiae Braccarensis gubernacula continere, ita ut omnem metropolim provinciae
Galliciae, cunctosque episcopos publicosque conventus ipsius, omniumque curam animarum Braccarensis
ecclesiae gubernandam suscipiens, ita componat atque conservet, ut et Dominum nostrum de rectitudine operis
sui glorificet, et nobis de incolumitate aecclesiae ejus gaudium praestet. Quia vero ad futurum prospicere
convenit, ne exoriatur in statu pacis quaedam commotio litis, Patrum sententiam quae jam dictum Potamium
episcopum rectitudine dampnat, huic decreto conectere vigilantia nostra procurat. «Ex concilio Valentino, titulo
4. Nec illud, fratres, scribere alienum ob aecclesiae utilitatem censuimus, ut sciretis, quicumque sub ordinatione,
vel diaconatus, vel presbiterii, vel episcopatus, mortali crimine dixerint se esse pollutos, a supradictis ordinibus
submovendos, reos scilicet vel veri confessione, vel mendatio falsitatis. Neque enim absolvi potest in his, si in se
ipsos dixerint, quod dictum in alios puniretur. Quoniam omnis qui sibi fuerit mortis causa, major homicida sit.»
Multae quidem et aliae sententiae huic poterant innecti decreto, quae praedictum Potamium episcopum
severissima austeritate abjicere jubent; sed ex omnibus hanc conscriptam ponere sententiam maluimus, ne si tot
condempnationis edicta replicassemus, gravissimae ultionis auctores existere videremur.
47. Post hujus Potamii dejectionem, Remensium archiepiscoporum Egidii et Ebonis depositiones ad legem simul
et consuetudinem valere visae sunt. Quod ergo tertio factum sit, nec reprehensum, sed insuper aeternis traditum
monimentis, pro lege et consuetudine valere censebant. Nec quemquam episcoporum in depositione sua
scindendum more Romanorum, honestum judicabant, cum hoc nec lege firmaretur, nec consuetudine factum in
historiarum monimentis repperiretur. Africanum ergo concilium sequentes, ut ipsius Arnulfi verecundiae
parceretur statuebant, et propter ecclesiae opbrobrium, et propter insolentem insultationem saecularium, ne
dignitas sacerdotalis pollueretur, et ne forte de iis, de quibus impetitus et adhuc impetendus erat, publice
convictus foret. Libellum ergo ejus depositionis dictandum, et coram eo ipsius jussu scribendum censebant, et
propria manu corroborandum, et vivae vocis confessione attestandum, ut ejus abdicatio, nec exquisita nec invita
vel extorta fore videretur; tot enim sceleribus involutum sacris altaribus adstare non posse. Quod si corpore
languens episcopus, abdicationis porrecto libello, secundum Gregorium successorem accipere potest, multo
magis qui in anima Deo mortuus est, abdicationis porrecto libello, successorem accipere posse. Addebant
praeterea, quia si haec ita festive et sollempniter determinata forent, omnino judicium hoc innovari non posset,
idque firmari ex concilio Antioceno, capitulo 15:
23

