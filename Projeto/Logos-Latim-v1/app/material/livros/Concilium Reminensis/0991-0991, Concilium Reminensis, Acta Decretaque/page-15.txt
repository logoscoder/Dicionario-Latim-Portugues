qualibet provincia relicto dicit, ad Romanum episcopum affectum esse credamus. Sic enim habetur, titulo 6:
Osius episcopus dixit: Si contigerit in una provincia, in qua fuerint plurimi episcopi, unum forte remanere
episcopum, ille vero per negligentiam noluerit ordinare episcopum, et populi convenerint episcopos vicinae
provinciae, debere illum prius conveniri episcopum qui in eadem provincia moratur, et ostendere quod populi
petant sibi rectorem, et hoc justum esse, ut et ipsi veniant, et cum ipso ordinent episcopum. Quod si conventus
litteris tacuerit, et dissimulaverit, nihilque responderit, tunc satisfaciendum esse populis, ut veniant ex vicinis
provinciis et ordinent episcopum. Juxta hujus sententiae tenorem, ad petitionem populorum ab episcopis et
principe conventus est, ut sua auctoritate Arnulfus deponeretur, et alter substitueretur. Quia ergo conventus
litteris tacuit, et dissimulavit, et nihil respondit, nunc satisfaciendum esse populis censeo, ut episcopi qui ex
vicinis provinciis convenerunt, et hunc Arnulfum, si depositione dignus est, deponant, et si forte qui domni Dei
praeesse possit repertus est, episcopum constituant. Et quoniam Damasus episcoporum summa negotia
metropolitanis discutere concedit, definitionem eorum suae potestati attribuit; Damaso quidem non resistimus,
sed scriptum beati Gregorii in medium proferimus: Lator, inquit, praesentium Nemesion ad nos veniens,
indicavit Paulum Deaclinae civitatis episcopum, inter alia mala in corporali crimine lapsum, a suis fuisse
clericis accusatum, atque habita cognitione, ita, quod sine dolore dicere non possumus, claruisse, atque insuper
postquam convictus est, etiam libellum eum, in quo ea de quibus accusatus fuerat, vera esse confessus est,
obtulisse. Qua de re illo deposito, episcopali sententia, ejus loco cum fraternitatis vestrae consensu esse
episcopum ordinatum. «Ecce hic Paulus episcopus ignorante Gregorio deponitur, alter in loco ejus substituitur;
causa cum suis effectis per latorem apicum Gregorio significatur. Non in depositores Gregorius ulciscitur, sed in
depositum ulterius saevit; ait enim post aliquanta: Qui si forte, quod non credimus, post depositionem suam
inverecunde ac mente perversa aliquid de episcopatu loqui, atque rursus ad hoc qualibet aspirare
praesumptione temptaverit, fraternitatis vestrae se contra improbitatem ipsius omnino vigor accendat, atque
Dominici corporis et sanguinis communione privatum, in monasterio eum usque ad diem obitus sui ad agendam
curet poenitentiam retrudendum; quatinus perpetrati sceleris maculas dignis discat fletibus emundare, quas
magis in interitu animae suae nequiter augere desiderat. Quomodo nunc decretum Eusebii papae servatum est?
Etenim paulo ante in tomo decretali lectum est: Oves ergo quae pastori suo commissae fuerint, eum nec
reprehendere, nisi a recta fide exorbitaverit, debent, nec ullatenus accusare possunt; quia facta pastorum ovis
gladio ferienda non sunt, quamquam recte reprehendenda videantur. Certe hic Paulus a suis ovibus, id est a suis
clericis, reprehensus et accusatus est, non de fide sed de corporali crimine. In hac itaque decretorum vel
canonum varietate hoc observandum est, ut causarum eventus finem accipiant juxta aequitatem, nullis animorum
perturbationibus improvide admixtis. Et quoniam summi negotii discussionem et definitionem a metropolitano
primae Justinianae factam fuisse cognovimus, doceamus etiam nunc, quod episcopis etiam suorum
metropolitanorum summa negotia discutere liceat. Scribit item Gregorius universis episcopis concilii Vizachii:
Sicut, inquit, laudabile discretumque est, reverentiam et honorem debitum exhibere prioribus, ita rectitudinis et
Dei timoris est, si qua in eos correctionis indigent, nulla dissimulatione postponere; ne totum, quod absit,
corpus incipiat morbus invadere, si langor non fuerit curatus in capite. Ante multum siquidem temporis
quaedam ad nos de fratre nostro Clementio, primate vestro, perlata sunt, quae cor nostrum non modico merore
transfigerent; sed prementibus diversis tribulationibus, et maxime circumsaevientibus hostibus, ea nobis non fuit
spatium requirendi. Et quoniam ita sunt gravia, ut transire indiscussa nullo modo debeant, fraternitatem
vestram his hortamur affatibus, ut cum omni sollicitudine ac vivacitate, veritatis indagare substantiam multis
modis debeatur; et ut audita sunt, ultione canonica resecentur, aut falsa, et fratrisnostri innocentia diu sub
nefandae opinionis dilaceratione non jaceat. Unde ne quis desidiae tepor in requisitione sit, ammonemus ut non
cujusdam personae sit gratia, non favor, non blandimenta, vel quodlibet aliud, quemquam vestrum vel ab his
quae nobis nuntiata sunt molliat, vel a tramite veritatis excutiat; sed sacerdotaliter ad investigandam vos
veritatem propter Deum accingite. Nam si quis in hoc aut piger esse, aut neglegentem se praesumpserit
exhibere, dictis criminibus apud omnipotentem Dominum se noverit esse participem, cujus zelo ad
perscrutandas subtiliter nefandi causas facinoris non movetur. Et hic profecto intelligimus, nullam personam
peccantem esse, quae judicio universalis aecclesiae non subjaceat. Omnis enim criminaliter peccans, velut, ita
dicam, alteratus, et quasi legibus capite minor censetur. Accusatur apud beatum Gregorium Lucillus Militae
civitatis episcopus, et ex epistolis coepiscoporum illata crimina vera esse cognoscit. Et ideo, inquit, quia tanti
facinoris ultio nulla debet dilatione differri, fraternitas vestra tres vel quattuor de fratribus ac consacerdotibus
sibi nostris adhibeat, ut ipsis quoque praesentibus, praedicta ac satisfacta veritate, praedictum Lucillum de
episcopatus ordine, quem hujus sceleris contagium maculavit, studeat sine ambiguitate deponere. Progreditur
ultra, et in conscios criminum dignam Romano pontifice sententiam jaculatur: Quia vero, inquit, presbiteri vel
diaconi quidam proditae iniquitatis fuisse conscii ac participes memorantur, sanctitas vestra subtili indagatione
discutiat; et si ita reppererit, ab honoris sui et ipsos similiter gradu dejiciat, et in monasteriis, ubi digne valeant
agere poenitentiam, deputentur. Non adhuc satis est, quia scit dictum Iezechieli prophetae: Fili hominis, perfode
parietem (Ezech. XII.)---«Sed quia, inquit, per hos multi hujus labe peccati perhibentur esse conlapsi, cunctos
15

