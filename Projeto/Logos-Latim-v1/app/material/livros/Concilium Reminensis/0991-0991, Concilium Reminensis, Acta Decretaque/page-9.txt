dampnare episcopos, absque hujus sanctae sedis auctoritate minime licet; quam omnes appellare, si necesse
fuerit, et ejus fulciri auxilio oportet. Nam, ut nostis, sinodum sine ejus auctoritate fieri non est catholicum, nec
episcopus nisi in legitima synodo et suo tempore apostolica vocatione congregata, definite dampnari potest;
neque ulla umquam concilia rata leguntur, quae non sunt fulta apostolica auctoritate. Accusatores autem
clericorum et testes, super quibus rogitastis, absque ulla infamia aut suspicione vel manifesta macula et verae
fidei pleniter instructi esse debent; et tales, quales ad sacerdotium eligere divina jubet auctoritas. Quoniam
sacerdotes, ut antiqua tradit auctoritas, criminari non possunt, nec in eos testificari, qui ad eundem non debent
nec possunt provehi honorem. Vocatio enim ad synodum juxta decreta Patrum canonica ejus qui impetitur, tam
sua praesentia quam et scriptis atque apocrisiariis, per spacium fieri debet congruum atque canonicum; quia nisi
canonice vocatus fuerit suo tempore et canonica ordinatione, licet venerit ad conventum quacumque necessitate,
nisi sponte voluerit, nullatenus suis respondebit insidiatoribus; quoniam nec saeculi leges hoc permittunt fieri,
quanto magis divinae? De ejectis vero atque suis rebus expoliatis nihil vobis verius significare queo, quam sancti
Patres definierunt, et nostri praedecessores apostolica auctoritate roboraverunt. Ita enim haec se habent.
Episcopos ejectos, atque suis rebus expoliatos, aecclesias proprias primo recipere, et sua omnia eis legaliter
redui, sancti canones decreverunt; et postea si quis eos accusare vellet, aequo periculo facere sanciverunt; judices
esse decernentes episcopos, recte sapientes. et juste volentes ad tempus; diuque illis resumptis juribus et suis
potestative fruentibus rebus, amicisque et Dei servis sapientibus consulentibus viris in ecclesia convenientes, ubi
testes essent singulorum, qui oppressi videbantur; et reliqua ad hunc ordinem pertinentia, quae prolixitatem
vitantes hic non inseruimus, quia his sufficere credimus. Si quis autem his non est contentus, legat ea et
saciabitur. Scimus enim homines inermes non posse cum armatis rite pugnare. Sic nec illi qui ejecti, vel suis
bonis sunt expoliati, cum illis qui in suo stant statu, et suis fruuntur amicis atque bonis, litigari rite possunt. Nec
saeculi quoque leges haec saecularibus fieri permittunt; sed prius ejectos vel oppressos aut expoliatos cum suis
omnibus restitui jubent, et postea suo tempore, sicut lex eorum continet, ad placita venire praecipiunt; nec ulla
carceris custodia appellantem arceri permittunt. Docent enim ex parte, sicut nostis, terrena, quae sunt coelestia.
Accusatores vero et accusationes, quas saeculi leges non adsciscunt, nullatenus sunt in horum admittendae
causis; quia omne quod irreprehensibile est, catholica defendit aecclesia, et hoc a majoribus definitum esse,
propter pravorum hominum insidias, non dubitatur. Decet enim Domini sacerdotes fratrum causas pie tractare, et
venerabiliter intendere atque eorum judicia super sacrificia ordinare, ne proterve aut tyrannica dominatione, ut de
quibusdam refertur, sed caritative pro Deo et fraterno amore cuncta peragere, et quod sibi quis fieri juxta
Dominicam vocem non vult, alti inferre non praesumat; et in qua mensura mensi fueritis, remetietur vobis
(Matth. VII, 2). Ea vero quae apostolorum praedicatione et Patrum institutione percepimus, semper tenere
debemus, ne aliqua nova cudere, aut ad noxam fratrum semper intendere videamur. Sed alterutrum onera
portemus, ut juxta Apostolum legem Domini adimplere valeamus (Galat. VI, 2). Tempus enim congruum
praevideri oportet, quando uniuscujusque accusatae personae causa rectissime in medium producatur, quatinus
gravitatem ejus, et consonantiam quae contra Patrum decreta, vel synodum confessionem prodi minime
cognoscatur, quam ordinabiliter omnes intendant, ut ad eam in omnibus rationabiliter respondeant, et juste se
velle manifeste ostendant. Nullus autem introducatur personaliter; sed accusatores et accusati aequa audiantur
ratione juxta quod gestorum ordo exigit. Accusatores vero et judices non idem sint, sed per se accusatores, per se
judices, per se testes, per se accusati, unusquisque in suo ordinabiliter ordine. Nam inscriptio primo semper fiat,
ut talionem calumniator recipiat, quia ante inscriptionem remo debet judicari vel dampnari, cum et saeculi leges
haec eadem retineant; de quibus omnibus vera semper fiat aequitas, quatinus accusationis et judicii ac testimonii
mercedem per veritatem gestorum consequi valeant. Scriptum est enim: Abhominatio Domino labia mendacia
(Prov. XII, 22); et: Testem fallacem proferentem mendacia, et seminantem inter fratres scandala atque litigia
(Ibid. VI, 19); ipso monente atque, dicente: Non facies calumniam proximo tuo, nec vi opprimes eum: non facies
quod iniquum est, nec injuste judicabis, non considerabis personam pauperis, nec honores vultum potentis, juste
judica proximo tuo (Levit. XIX, 13-15); et: Quod tibi non vis fieri alteri ne facias (Tob. IV, 16), et reliqua
maxime. Et praeceptum habentes apostolicum, attendere nobis ipsis et gregi, in quo nos Spiritus sanctus posuit
episcopos regere Dei aecclesiam, quam adquisivit per sanguinem suum proprium (Act. XX, 28), convenit.
Attendite lupos, attendite malos operarios, qui perversa faciunt et adversa locuntur, ut detrahere semper
discipulos Domini et infamare queant. Quos corrigere vos et omnes Domini sacerdotes summo studio oportet,
quia pejus malum non est, quam ut cives civibus invideant, et sacerdotes vel clerici sacerdotibus vel pontificibus
insidientur. Testante etiam veritatis voce: Qui vos tangit, tangit pupillam oculi mei (Zach. II, 8); et: Qui
scandalizaverit unum de pusillis istis, melius est illi ut suspendatur mola asinaria in collum ejus et demergatur
in profundum maris (Matth. XVIII, 6); et item: Beatus qui non fuerit scandalizatus in me (Matth. XI, 6). Ille
procul dubio scandalizatus est in Dominum, qui ejus scandalizat episcopum vel sacerdotem. Et multa talia, quae
hic non inseruntur, ne nimis prolixa efficiatur epistola. Monentes quoque instruere debetis memoratos vicinos
vestros, ut a talibus se subtrahant, et quae inlicite circa praefixos fratres egerunt, cito corrigant. Et quos nobis
inconsultis leserunt, nobis inconsultis plena satisfactione sanent, et cito sibi eos reconcilient, si noluerint
9

