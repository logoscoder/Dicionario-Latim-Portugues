26. Item episcoporum epistola ad eundem:
«Domino et reverentissimo papae Johanni, episcopi Remorum dioceseos. Non sumus nescii, beatissime Pater,
jam dudum oportuisse nos expetere consulta sanctae Romanae aecclesiae, pro ruina atque occasu sacerdotalis
ordinis. Sed multitudine tyrannorum pressi, longitudine terrarum semoti, desideria nostra hactenus implere
nequivimus. Nunc itaque vestro examini non sine magno dolore perferimus novum atque inusitatum crimen,
Arnulfi Remorum archiepiscopi, qui, famosus apostata factus, locum Judae traditoris olim in ecclesia tenet; qui
filius quondam aecclesiae Laudunensis, cum episcopum suum dolo et fraude ceperit, ecclesiam ejus pervaserit,
ad cumulum suae dampnationis, Remensem, sibi creditam, cum clero et populo captivavit, nec movet eum nostra
vocatio, vel potius saluberrima exhortatio, non archiepiscoporum conprovincialium multotiens repetita
ammonitio, non canonice facta coram Deo et angelis ejus professio, non cirographi in conspectu aecclesiae
recitata descriptio, non numerosa sacramenta, miris excogitata consiliis. Stant suo vitio quam plures aecclesiae
pastoribus viduatae; pereunt innumerabiles populi sine sacerdotali benedictione et confirmatione; ipse factione
tyrannica, divina humanaque jura contempnens, tyrannidem exercet. Regibus nostris, a quibus tantam gloriam
gratis consecutus est, interitum meditatur. Ergo tandem ad monstra perditissimi hominis expergefacti, ivimus in
sententiam Domini dicentis: Si peccaverit in te frater tuus, vade et corripe eum inter te et ipsum solum. Si te
audierit, lucratus eris fratrem tuum; si autem non te audierit, adhibe tecum adhuc unum vel duos, ut in ore
testium duorum vel trium stet omne verbum. Quod si non audierit eos, dic aecclesiae. Si autem et aecclesiam
non audierit, sit tibi sicut ethnicus et publicanus (Matth. XVIII, 15-17). Adesto, Pater, ruenti ecclesiae, et
sententiam ex sacris canonibus promulgatam, vel potius ab ipsa Veritate prolatam, profer in reum. Sentiamus in
vobis alterum Petrum defensorem et corroboratorem Christianae fidei; ferat sancta Romana aecclesia sententiam
dampnationis in reum, quem universalis dampnat aecclesia. Suffragetur nobis vestra auctoritas, et in hujus
apostatae dejectione, et in ejus qui domui Dei praeesse possit archiepiscopi nova ordinatione, simulque invocatis
episcopis nostris fratribus necessaria promotione, ut sciamus et intelligamus cur inter caeteros apostolatum
vestrum praeferre debeamus.»
27. His epistolis in media synodo recitatis, missionis earum tempus et relata legatio ab defensoribus Arnulfi
perquirebatur. Et de primo quidem mensis undecimus repperiebatur; de altero autem nihil memoria dignum, sed
legatos tantum scripta Romano pontifici porrexisse, primoque se blande acceptos esse, postea vero quam
Heriberti comitis legati, equum corpore praestantem niveo colore insignem, cum aliis muneribus pontifici
obtulerunt, se per triduum ante januas palatii defatigatos, nec admissos, infecto negotio redisse. Astipulabantur
etiam huic rationi Brunonis episcopi praesentes clerici, qui se pro ejus captione Romanum pontificem adisse
dicebant; a quo maledicta in reos cum ex auctoritate apostolica expeterent, ejus ministri summam solidorum
decem dari censebant. Quibus derisis, eo quod si pecunia redimi posset, nec mille talenta moras inferrent, hoc
tandem in responsis ab ipso pontifice acceperunt, ut is pro quo captus esset, bene illi prospiceret. Non ergo
sedem apostolicam huic judicio praejudicare. Bene quoque Africanos episcopos super hoc Romanorum tipo
permotos fuisse, qui super hac re synodo 217 episcoporum tempore Zosimi papae inchoata et per tempora
Bonefacii distenta, tandemque sub Caelestino consummata, quid de Romani episcopi potestate sentiri vellent, in
aeternis monimentis statuerunt. Quod concilium quoniam insigne est et beati Augustini praesentia illustratum, et
artificiosis consultationibus expolitum, vimque multiplicis argumenti huic synodo praebuit, ad plenum his gestis
adnectere utile judicavimus.
28. Multa super his Pater Arnulfus publice locutus est, multa cum sibi tantum assidentibus contulit; quae ne forte
minus suavitatis habeant ita sparsim posita ut sunt ab eo prolata, ea in unum colligere maluimus, ut continuata
oratio plus utilitatis studioso lectori conferat. «Nos quidem, inquit, reverentissimi Patres, Romanam aecclesiam
propter beati Petri memoriam semper honorandam decernimus, nec decretis Romanorum Pontificum obviare
contendimus; salva tamen auctoritate Niceni concilii, quod eadem Romana ecclesia semper venerata est. Statuta
etiam sacrorum canonum diversis locis, diversis temporibus, sed eodem Dei spiritu conditorum, in aeternum
valere praecipimus, ab omnibus servanda censemus. Duo autem sunt quae magnopere a nobis praevideri si
Romani pontificis silentium aut nova constitutio promulgatis legibus canonum vel decretis priorum praejudicare
potest. Si enim silentium praejudicat, omnes leges, omnia priorum decreta, eo silente, silere necesse est. Si autem
nova constitutio, quid prosunt leges conditae, cum ad unius arbitrium omnia dirigantur? Videtis quia, his duabus
causis admissis, ecclesiarum Dei status periclitatur, et dum legibus leges quaerimus, nullas omnino leges
habemus. Quid ergo? Num privilegio Romani pontificis derogabimus? Minime; sed si Romanus episcopus is est
quem scientia et vitae meritum commendet, nec silentium nec nova constitutio metuenda sunt. Quod si vel
ignorantia, vel metu, vel cupiditate abalienatur, vel conditio invidiam facit, quod fere sub haec tempora vidimus,
Romae tirannide praevalente, tunc multo minus idem silentium et nova constitutio formidanda sunt. Non enim is
qui quolibet modo contra leges est, legibus praejudicare potest. Sed, o lugenda Roma! quae nostris majoribus
clara Patrum lumina protulisti, nostris temporibus monstrosas tenebras futuro saeculo famosas offudisti! Olim
13

