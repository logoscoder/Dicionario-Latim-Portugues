Karolus qui regnum pervadere nitebatur? Annon inimici Rotgerus et Mannases, qui clerum et populum ejus in
aecclesia ipsius armata militum manu ceperant? Hos ipse consecretales et primos amicorum esse fecerat; hos
eorum bonis ditaverat qui se elegerant, qui sibi principatum contulerant, quibus sine perjurio auferre nihil
poterat, quos necessario juvare debebat nisi in se peccarent. At quid peccaverunt? Fidemne promissam servare
quod sibi persuadere nisi sunt? Ignoscite, fratres, si dolor nimius de gravitate sacerdotali aliquid derogavit, et si
orationem finire non sinit, quam vestra intelligentia ex praecedentibus ad plenum comprehendit.»
6. Hic Gotesmannus, Ambianensis aecclesiae episcopus, subintulit: «Multa venerabilis pater Bruno prosecutus
est, quae quanto magis fidem dubiis faciunt, tanto magis reum majestatis arguunt, ac sacerdotio indignum
revincunt. Sed quia paulo ante de periculosa discussione sermo habitus est, velim nosse, quid pater Bruno inde
sentiat. Non est enim aequum nos fieri auctores effundendi sanguinis, qui debemus esse auctores salutis.» Et ille:
«Sentio, inquit, reverendi Patres, et hoc vos intelligere quod dicitis, et alterum pudori esse quod tacetis. Nam
movent vos divinae leges, movet etiam homo affinitate carnis mihi conjunctissimus, utpote avunculi mei regis
Lotharii filius: habeo et rependo karitati vestrae multiplices grates. Sed absit hoc a me, ut amori Christi amorem
sanguinis praeferam, aut ut meo sanguine, quantum in me est, ecclesia Dei polluatur. Ergo, agite, discussionem
simul et judicium aggrediamur, nec sanguinis effusionem perhorrescite, cum apud benivolentiam principum juste
petita obtinere non difficile sit. Cum hoc maxime sit pertimescendum, ne dum forte uni personae parcere
volumus, sicut frater et coepiscopus noster Herveus paulo ante retulit, et eam et omnem aecclesiasticum ordinem
sub periculo sanguinis relinquamus. Itaque is presbiter qui urbis portas aperuit, intromittatur si placet, atque
gestorum ordinem pandat.» Ab universis dictum est: «Placet.»
7. «Quoniam,» inquit Ratbodus, Noviomensis aecclesiae episcopus, «a multis nostrorum fratrum audio dici,
libellum fidelitatis sub specie cyrographi editum ab Arnulfo, ad dampnationem ejus posse sufficere, quoniamque
Lothariensium quosdam contra hanc scripturam fama est disputare, interim de hac re judicium tantorum Patrum
experiri velim, quidque de eo sentiendum sit agnoscere.» Sinodus dixit: «Proferatur in medium.» Prolatus est
itaque libellus cyrographi ad hunc modum:
8. «Ego Arnulfus, gratia Dei praeveniente Remorum archiepiscopus, promitto regibus Francorum, Hugoni et
Rotberto, me fidem purissimam servaturum, consilium et auxilium, saecundum meum scire et posse in omnibus
negotiis praebiturum, inimicos eorum nec consilio nec auxilio ad eorum infidelitatem scienter adjuturum. Haec
in conspectu divinae majestatis, et beatorum spirituum, et totius aecclesiae assistens promitto, pro bene servatis
laturus praemia aeternae benedictionis. Si vero, quod nolo et quod absit, ab his deviavero, omnis benedictio mea
convertatur in maledictionem, et fiant dies mei pauci, et episcopatum meum accipiat alter. Recedant a me amici
mei, sintque perpetuo inimici. Huic ergo cyrographo a me edito in testimonium benedictionis vel maledictionis
meae subscribo, fratresque et filios meos ut subscribant rogo. Ego Arnulfus archiepiscopus subscripsi.»
9. Quo perlecto, Arnulfus Aurelianensis ecclesiae venerabilis episcopus subjunxit: «Habet, inquam, haec
scriptura maximam vim reprehensionis; habet etiam subtiles defensionis vires, habita ratione personarum. Nam
ejus auctor Arnulfus detestabilis est, eo quod ob inmensum ambitum affectati honoris inauditum saeculo prius
monimentum sui detestabile reliquit. Qui vero commentati sunt, rem utilem ac necessariam fecisse visi sunt, ut si
aliquando fidem promissam pernegare vellet, scriptura contra se testis existeret, et si deviaret ipse contra suam
professionem et subscriptionem veniens, honore se privaret; et ne forte peccans nomine summi pontifici diutius
defenderetur, ipse summus pontifex sententiam suae dampnationis in se dixisse visus est. Sed quia presbiter
adest, finem dicendi faciam, ut ipsi locus pateat.» Interim tamen dum presbitero standi locus eligitur, significabat
sibi assidentibus, quendam episcopum, ex heresi ad fidem catholicam conversum, beato Gregorio similem
libellum porrexisse; sed hoc interesse, quod hic Arnulfus malarum causarum rationibus permotus sit, id est
perfidia et cupiditate, ille autem optimarum, id est fide catholica et amore habendi Deum. Erat vero ibi ita
scriptum inter cetera:
10. «Et ideo postquam, comperto divisionis laqueo quo tenebar, diutina mecum deliberatione pertractans, prona
et spontanea voluntate ad unitatem sedis apostolicae divina gratia duce reversus sum; ne non pura mente sed
simulate reversus existimer, spondeo sub ordinis mei casu et anathematis obligatione, atque promitto tibi, et per
te sancto Petro apostolorum principi, atque ejus vicario beatissimo Gregorio, vel successoribus ipsius, me
numquam quorumlibet suasionibus, vel quocumque alio modo, ad schisma de quo Redemptoris nostri
misericordia liberante ereptus sum, reversurum, sed semper me in unitate sanctae aecclesiae catholicae et
communione Romani pontificis per omnia permanere. Unde juratus dico per Deum omnipotentem, et haec sancta
quatuor evangelia quae in meis manibus teneo, et salutem geniumque Mauricii atque Theodosii dominorum
nostrorum rei publicae gubernatores, me in unitate sicut dixi aecclesiae, ad quam Deo propitio sum reversus, et
4

