infelicia tempora, quibus patrocinio tantae frustramur aecclesiae! Ad quam deinceps urbium confugiemus, cum
omnium gentium dominam humanis ac divinis destitutam subsidiis videamus? Ut enim planius dicamus
palamque fateamur, post imperii occasum haec urbs Alexandrinam aecclesiam perdidit, Antiocenam amisit, et ut
de Africa taceamus atque Asia, ipsa jam Europa discedit. Nam Constantinopolitana ecclesia se subduxit,
interiora Hispaniae ejusjudicia nesciunt. Fit ergo discessio, secundum Apostolum, non solummodo gentium, sed
etiam ecclesiarum (II Thess. II, 3). Quoniam cujus ministri Gallias occupaverunt, nosque totis viribus praemunt,
Antichristus instare videtur, et ut idem Apostolus ait: Jam misterium iniquitatis operatur, tantum, ut qui nunc
tenet, teneat donec de medio fiat, ut ille perditionis filius reveletur, homo peccati, qui adversatur et extollitur
supra Dei nomen Deique culturam (II Thess. II, 7, 8). Quod jam in aperto fit, et Romana potentia conquassata,
religione profligata, nomen Dei frequentibus perjuriis impune humilietur; ipsius divinae religionis cultus, etiam a
summis sacerdotibus contempnatur. Ipsa insuper Roma jam pene sola a se ipsa discedit, dum neque sibi, neque
aliis consulit. Proinde si placet caritati vestrae quia Pelagium patriarcham a duodecim episcopis auditum esse
scimus, ut beatus Augustinus in libro quodam contra eundem Pelagium scribit; quoniamque Romana aecclesia a
nobis consulta, nullam judicii formam promulgavit; ex sacris legibus capitula proferantur, et a quot episcopis
episcopus in crimine detentus audiri debeat, et qui causae suae dicendae adesse noluerint, quam sententiam
excipiat.» Itaque, jubente sinodo, hae sententiae recitatae sunt:
29. Ex concilio Cartaginis titulo 10: Felix episcopus dixit: «Suggero, secundum statuta veterum conciliorum, ut
si quis episcopus, quod non optamus, in reatum aliquem incurrerit, et fuerit ei nimia necessitas non posse
plurimos congregare, ne in crimine remaneat, a duodecim episcopis, et presbiter a sex episcopis cum proprio suo
episcopo audiatur, et diaconus a tribus.»
Ex concilio Cartaginis, capitulo 7: Aurelius episcopus dixit: «Quisquis episcoporum accusatur, ad primatum
provinciae ipsius causam deferat accusator; nec a communione suspendatur cui crimen intenditur, nisi ad causam
suam dicendam electorum judicum, die statuta, litteris evocatus minime occurrerit; hoc est infra spacium mensis
ex ea die qua eum litteras accepisse constiterit. Quod si aliquis veras necessitatis causas probaverit, quibus eum
occurrere non potuisse manifestum sit, causae suae dicendae inter alterum mensem integram habeat facultatem;
verum tandiu post mensem secundum non communicet, donec purgetur. Si autem ad concilium universale
anniversarium occurrere noluerit, ut vel ibi causa ejus terminetur, ipse in se dampnationis sententiam dixisse
judicetur; tempore sane quo non communicat, nec in sua ecclesia vel parochia communicet.» De contemptu
judicii ex epistola papae Bonefacii: Probat vera esse illa quae adversum se dicta sunt, qui ad ea confutanda
adesse minime vult; et nullus dubitat, quod ita judicium nocens subterfugit, quemadmodum, ut absolvatur, qui
est innocens quaerit. Sed astuta cavillatio eorum, qui versutis agendum credunt esse consiliis, nunquam
innocentiae nomen accipiet. Confitetur enim de omnibus quisquis subterfugere judicium dilationibus putat;
veniet tamen aliquando ille qui talis perhibetur in medium, nec prodest illi tociens latuisse, tociens subterfugisse,
quem sui actus et commissa quocumque fugerit, ea quae objiciuntur illi si vera sunt crimina persecuntur; ut si
adesse voluerit praesens, si confidit, ad objecta respondeat; quod si adesse neglexerit, dilationem sententiae de
absentia non lucretur. Nam manifestum est confiteri eum de crimine, qui indulto et tociens delegato judicio,
purgandi se occasione non utitur. Nihil enim interest, utrum in praesenti examine omnia quae dicta sunt
comprobentur, cum ipsa quoque pro confessione procurata tociens constet absentia.
30. His omnibus pertractatis, ab defensoribus Arnulfi venia postulatur, et quod ejus negotia minus caute prius
inquisierint, et quod concilium longis dilationibus defatigaverint. Deinde adjungunt, non se controversiarum
genere adductos ad studium defensionis accessisse, sed episcoporum anathema sibi necessitatem dicendi
imposuisse. Episcopi vero et qui contra Arnulfum stetisse videbantur, aequo animo se objecta accepisse
dicebant; sibi quoque placere, quod judicium posse fieri jam in commune legitimum putaretur, nihilque aliud
superesse quam ut ipse Arnulfus in medium deduceretur, et de qualitate sui facti juxta quod vellet responderet.
Itaque, jubente sinodo, in episcoporum ordine consedit. Cui Pater Arnulfus circa cum regis beneficia, itemque
ipsius in regem maleficia, miti alloquio commemorat. Negat ille se quicquam contra regis salutem egisse, sed pro
fide ad eum conservata cum clero et populo se in propria urbe ab hostibus captum fuisse; nihilque solatii proinde
a rege tulisse, sed insuper maleficia pro beneficiis recompensata sibi esse. Opponit Pater Arnulfus praesentem
presbiterum, qui urbis portas, acceptis a manu ejus clavibus, jussu ipsius affirmabat se hostibus aperuisse. Ille
respondet, presbiterum longe meditata dicere, falsaque pro veris narrare, suamque innocentiam ejus fictis
criminationibus haberi suspectam non debere. Cui econtra presbiter ingerebat, quod se ad accusandum nemo
impulerit; quod locus fugae sibi patuerit, quod sibi semper fidissimus fuerit, nichilque aliud in accusandi causa
se habere, quam ut crimine proditionis liberaretur, qui ejus imperio paruisset; et si quid in veri confessione
sinodus dubitet, vel suo vitio adscribat, sinodi decretis se subjacere pollicebatur; tantum ecclesiasticae
communioni restitueretur. Ad haec Arnulfus teneri se ab hostibus conquerebatur, nec aliquando se vidisse
episcopum sic attractatum, ideoque se respondere nescire. Neque vero sibi relictos esse suos monachos, suos
17

