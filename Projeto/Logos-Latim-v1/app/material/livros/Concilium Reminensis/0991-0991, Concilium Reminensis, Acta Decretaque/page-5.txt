communione Romani pontificis semper et sine dubio permanere. Quod si, quod absit, aliqua excusatione vel
argumento ab hac me unitate divisero, perjurii reatum incurrens aeternae poenae obligatus inveniar, et cum
auctore scismatis habeam in futuro saeculo portionem.»
11. Adalgerus: «Scio me, inquit, non magnam habiturum expectationem in dicendo, reverentissimi Patres, cum
omnia quae pro defensione mea dicturus sum, contra me fortasse videantur. Hoc enim et in initio intellexi, cum
Dudo, Karoli miles, ut hujus proditionis auctor existerem, machinatus est; cui cum responderem cur ex tanta
massa hominum ego clericus et sacerdos potissimum eligerer, ut seniorem et episcopum meum traderem ob
causam Karoli ad quem nihil attinebam, primum socordiam et fatuitatem hominum me scire dicebat; meum
autem ingenium, prudentiam, animi magnitudinem, miris laudibus extollebat; denique ipsum meum seniorem
hoc ita velle, sibique ita praecepisse. Cui cum fidem quasi spopondissem, non tamen satis tutum fore hoc mecum
reputabam, nisi ex ipsius senioris ore non bene credita per memet ipsum sine interprete recognoscerem; ejus
amor, ejus imperium me in has praecipitavit miserias. Quaerebam tamen ex eo, cujusnam fretus auxilio imperata
perficerem, et si sibi pertimescendum foret? Qui cum Karolum sibi patruum esse dixisset, Mannasen quoque et
Rotgerum sacramenta quae voluerit praestitisse, avunculum suum Rotbertum, Karoli servum, comitem
fidissimum fore designavit, cum aliis quibusdam. Et ut hoc factum sub specie honesti tegeretur, manus et
sacramenta simul Karolo praebui, sed jussu ipsius; claves urbis accepi, sed a manu ipsius; portas aperui, sed
illius praecepto. Haec si quisquam vestrum aliter esse putat, meque indignum cui credatur, credat igni, ferventi
aquae, candenti ferro; faciant fidem tormenta, quibus non sufficiunt mea verba; ipsi hostes mei, quibus nuper
invisus esse coepi, testimonio erunt, cum suo me beneficio vivere comprobabunt; quando vestrum anathema
perhorrescens, eorum tunc miseratione gladios Richardi, fratris episcopi, vix evasi, hanc meam confessionem
expavescentis.»
12. Ad haec Odo episcopus Silvanectensis: «Bene nunc, inquit, anathema in memoriam redit. Pater enim
Arnulfus hunc nostrum Arnulfum in cyrographo se dampnasse dixit; nos autem quoddam scriptum ab eo in
tempore ipso accepimus per manus Guidonis venerabilis episcopi; in quo et confessio sui facti et dampnatio
ipsius contineri videbatur; quod in praesenti jubeat recitare sanctitas vestra.» Synodus dixit: «Recitetur.»
Recitatum est itaque in hunc modum: «Arnulfus gratia Dei archiepiscopus, commonitorium praedonibus
Remorum. Quid tibi vis praedonum Remensium scelerata manus? Nichilne te movent pupilli et viduae lacrimae?
Nec advocatus eorum, velis nolis, Dominus tuus, ipse testis, et judex, et gravis ultor, cujus judicium non
effugies? Vide quid ante oculos ipsius egeris: sanctam pudicitiam virginum non erubuisti; matronas etiam
barbaris verendas nudas reliquisti; orphanum et pupillum non respexisti. Parum tibi hoc; accessisti ad templum
matris Dei, cunctis mortalibus reverendum. Ejus atrium perfregisti, polluisti, violasti. Quod oculi ibi viderunt,
concupiisti. Quod manus attrectare potuerunt, rapuisti. Et nos quidem contra divinum ac humanum jus
misericordia abutentes, quod cibi et potus abstulisti, non indulgemus, sed propter impia tempora non exigimus.
Exigimus autem reliqua omnia quae pollutis manibus pervasisti, ac retines. Redde ergo, aut sententiam
dampnationis in pervasores rerum ecclesiasticarum a sacris canonibus promulgatam, eamque in te latam
multotiensque ferendam excipe: ANATHEMA IN PREDONES. Auctoritate omnipotentis Dei Patris, et Filii, et
Spiritus sancti, interveniente et adjuvante beata Maria semper virgine, auctoritate quoque ac potestate apostolis
tradita nobisque relicta, excommunicamus, anathematizamus, maledicimus, dampnamus, et a liminibus sanctae
matris aecclesiae separamus vos Remensium praedonum auctores, factores, cooperatores, fautores, a propriis
dominis rerum suarum sub nomine emptionis abalienatores. Obtenebrescant oculi vestri qui concupiverunt,
arescant manus quae rapuerunt, [debilitentur omnia membra quae adjuverunt ]. Semper laboretis, nec requiem
inveniatis, fructumque laboris vestri privemini; formidetis et paveatis a facie persequentis, et non persequentis
hostis, ut tabescendo deficiatis. Sit portio vestra cum Juda traditore Domini in terra mortis et tenebrarum, donec
corda vestra ad plenam satisfactionem convertantur. Hic autem sit modus plenae satisfactionis, ut omnia injuste
ablata, praeter cibum et polum, propriis dominis ex integro restituatis, coramque Remensi ecclesia poenitendo
humiliemini, qui sanctam Remensem ecclesiam reveriti non estis; nec cessent a vobis hae maledictiones
scelerum vestrorum persecutrices, quamdiu permanebitis in peccato pervasionis. Amen. Fiat. Fiat.»
13. Quo perlecto, Gualterius Augustidunensis aecclesiae episcopus: «Quidnam, inquit, hoc portentum est?
Satisne sanae mentis est hic episcopus, qui pro jactura vilissimae supellectilis reos dampnat, super sui autem et
cleri et populi captivitate tacet? Pro pauperum tuguriis forte magis carie quam vi ruentibus anathematizat, et pro
templo Dei per orbem terrarum famosissimo nihil dicit? Nempe omnis terrena creatura homine vilior est, et
omne manufactum aedificium templo Dei vilius. Sed quia forte Apostolus dicit: Si esurierit inimicus tuus, ciba
illum; si sitit, potum da illi (Rom. XII, 20), tamquam pietate usus praedonibus cibum et potum indulget, attamen
ab auro et argento deterret. Quid hoc ad pauperes Christi? Certe ii aurum et argentum non perdiderunt, quia non
habuerunt; sed cibum et potum, quem ad usum vitae non sine magno labore conquisiverunt. Ecce audistis,
5

