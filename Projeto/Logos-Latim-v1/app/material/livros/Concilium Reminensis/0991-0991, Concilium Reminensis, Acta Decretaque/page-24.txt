48. Si quis episcopus criminaliter accusatus, ab omnibus qui sunt intra provinciam episcopis exceperit unam
consonamque sententiam, ab aliis ulterius judicari non poterit. Sed manere circa eum oportet, tamquam
convenientem, quae ab omnibus prolata est, firmam ratamque sententiam.
49. Sequenti autem die, consedentibus episcopis in basilica domni Basoli confessoris, totiusque cleri disposito
conventu, pauca de civilibus, plurima vero de ecclesiasticis negotiis pertractata sunt. Rursumque Arnulfus
Remensis in memoriam rediit. Cumque causa ejus jam non in defensione, sed maxime in conquestione
versaretur, aliis illum propter genus, aliis propter florem juventutis miserantibus, episcopos ruina fratris et
ignominia sacerdotalis dignitatis gravius stimulabat. Unusquisque enim casum ejus ex se ipso metiebatur, seque
ab infamia liberari putabat, si is, qui publice impetebatur, a criminibus liber foret [vel periclitari, si causam
perderet ].
50. Sed cum has in longum ducerent querimonias, ecce Francorum reges, cum primoribus palatii, sacro
conventui sese inferunt. Episcopis gratias agunt, quod pro salute principum diutius consultando, devotionem
suam plena fide signassent. Laudant, quod a pravorum hominum conspiratione non solum se removissent, verum
etiam ipsa mente se alienos fuisse suo studio demonstrassent; simulque gestorum seriem breviter exponi petunt,
et in quo fine constiterint.
51. «Non,» inquit pater Arnulfus, «hoc nobis adscribi debet quod minime promeritos constat. Pro salute enim
vestra quamvis omni tempore consultandum sit, hoc tamen tempus saluti fratris nostri, in periculo positi, totum
contulimus; et si res eo quo volumus deducta non est, non utique amore et benevolentia vestri vel odio ipsius hoc
actum est, sed causarum difficultate; in quibus si aliqua similitudo defensionis apparuisset, argumentorum fortia
machinamenta, sententiarum validissima jacula, pro ejus munimine excitassemus. Tanta nos pietas commovit,
tantus caritatis fervor accendit. Denique non solum eos qui defendere parati erant pro eo exacuimus, verum etiam
eos qui inpugnare videbantur, nostro anathemate dubitare coegimus. Itaque utrimque numerosae Patrum
sententiae prolatae sunt, sed nulla earum adjutus est. Deductus quoque in medium est et interrogatus; qui primo
quidem omnia negavit, sed cum sibi singillatim species causarum proponerentur, necesse erat sibi confiteri quod
publice factum constabat. Cumque ex his quae confitebatur, consequerentur ea quae negaverat, illa quoque quae
plurimum celare nitebatur, in dubium adducebat. Inter has tergiversationes cum haereret, propositum sibi est, ut
sibi consuleret. Qui secessum petens, episcopos ad remotiora duxit. Ibique dum de qualitate purgationum agere
putaretur, stimulante conscientia, subito in confessionem peccatorum suorum erupit, cunctosque qui aderant
attonitos reddidit. Episcopis autem salutem illi promittentibus, nihilque grave passurum si rumores adversos
propelleret, ille nihilominus in sui confessione permansit, seque sacerdotio privari poposcit. Huic confessioni
quidam ex abbatibus, multi ex clero interfuerunt, secretorum Arnulfi testes per longa saecula futuri. Sed si
placet, in praesentiam omnium deducatur, coramque multitudine, ipse sibi testis et judex, causam suam exponat,
simulque accusatores, testes, atque judices invidia liberet, in se uno horum omnium personam gerens.»
52. Quo ingresso cum universo populo, post paululum silentium indictum est. Deinde pater Arnulfus ad
Arnulfum: «Videsne omnium ora in te unum conversa? Cur pro te ipso non loqueris?» Qui cum male concinna
verba effunderet, minusque intelligi posset, ait pater Arnulfus: «Esne adhuc in sententia in qua te sero
reliquimus?»---«Sum,» inquit.---«Visne te abdicare a sacerdotii honore, quo hactenus abusus es?» Et ille: «Sicut
dicitis.» Tum comes Brochardus: «Quid est, inquit, istud: sicut dicitis? Palam eloquatur, palam confiteatur, ne
postmodum episcopos crimina quae voluerint finxisse dictitet, se confessum esse abneget.» Et ille: «Palam,
inquit, dico et profiteor me errasse, et a fidelitate regia deviasse. Sed peto, ut domno Arnulfo pro me loquenti
credatis, ipsumque in vestra praesentia deprecor, sicut mihi conscius est et sibi placet, ut ita causam meam
exponat.»---«Natura,» inquit pater Arnulfus, «taciturnus est, et insuper quae sub testimonio Christi nostrae fidei
celanda commisit, palam confiteri erubescit. Sufficiat vobis hoc tantum nosse, quod publice confitetur, scilicet
sacramenta quae regibus suis publice praebuit minime conservasse; contra professionem et subscriptionem suam
sub specie cirographi factam publice venisse.»---«Non est mihi satis,» inquit comes Brochardus, «nisi publice
fateatur, aut publice perneget, sub vestro testimonio, se traditionem fecisse, ut alteri sit libera facultas in ejus
locum succedendi.»---«Immo,» inquit pater Arnulfus, «non eritis hodie pares sacerdotibus, quibus solis pura
debetur confessio. Nonne si quis militum pro nominato crimine apud regem insimularetur, ipse autem illud
quidem denegaret, confiteretur autem ita se in aliis peccasse, ut nec praedium nec beneficium optinere posset,
proque sola vita supplicaret; si ejus, inquam, praedium vel beneficium regali munificentia vobis offerretur,
accipere recusaretis? Quid enim interest inter omnia mortifera crimina, utrum homicidio vel adulterio an
veneficio quis puniatur? Satis ergo vobis sit, quod per confessionem nobis sua peccata manifestavit, quod
publice se indignum sacerdotio protestatur, quod sic se peccasse coram regibus in conspectu aecclesiae
confitetur, ut nullo honore hujus saeculi dignus sit; non enim ad rem spectare videtur, utrum hoc an illo crimine
24

