apostolicae sedis suscipere censuram. Nam si quid fortasse in eis aut contra eos emerserat, nostrum fuerat
expectandum examen, ut nostra, ut semper huic sedi fuit concessum privilegium, aut condempnarentur
auctoritate, aut fulcirentur auxilio. Neque enim suo pro libitu nostra debuerant jura pervadere absque apostolicae
sedis dispositione mandante. A talibus deinceps omnes se abstineant sacerdotes, qui noluerint ab apostolicae
petrae, super quam Christus, ut praedictum est, universalem construxit aecclesiam, cui episcoporum summa
judicia atque majorum causas, sicut paulo superius memoratum est, reservatae sunt, soliditate atque sacerdotali
honore secludi. Induciae enim accusatis in criminalibus episcopis sex mensium, vel eo amplius si necesse fuerit,
concedendae sunt; quoniam et laicis hoc permissum, nullus secularibus imbutus disciplinis ignorat; quanto magis
sacerdotibus, qui superiores esse eis non dubitantur? Habetur quoque in decretis Patrum sancitum, non fore
canonicum quemquam sacerdotem judicare vel dampnare, antequam accusatores canonice examinatos praesentes
habeat locumque defendendi accipiat, id est inducias ecclesiasticas ad abluenda crimina et caetera; nec extra
propriam fiat provinciam primo discussionis accusatio sine apostolica praeceptione, cui in omnibus causis
debetur reverentia custodiri; quoniam et antiqua docet hoc Patrum regula, in qua et imperialia pariter statuta
concinunt. «Criminum, inquiunt, discussio ibi agitanda est, ubi crimen admissum est; nam aliubi criminum reus
prohibetur audiri, et alibi in canonibus praecipitur, quaecunque negotia in suis locis ubi orta sunt finienda,» et
reliqua. Talia et his similia, salva tamen in omnibus apostolica auctoritate, ut nihil in his diffiniatur, priusquam ei
placere cognoscatur, qua omnes suffultos esse oportet. Et si quid eis grave intolerandumque acciderit, ejus est
semper expectanda censura. Neque enim proterve aut stimulo suae cogitationis impulsus, ut saepe actum
agnovimus, detrahere aut accusare praesumat quemquam sacerdotum; quia injuria eorum ad Christum pertinet,
cujus vice legatione pro populo Christi sanguine redempto funguntur. Causas enim eorum, quia Dei causae sunt,
ejus esse judicio reservandas, qui valet corpus occidere et animam mittere in gehennam, qui dicit: Mihi
vindictam, et ego retribuam (Rom. XII, 19); apud quem conscientia nuda est, cui non absconduntur occulta.
Instruendi etiam omnes sunt, quoniam per nos illis Christus intonuit non esse ovium lupi insidias praevidere, sed
pastoris. Monet igitur beatus apostolus Paulus, ne de his temere leviterque praesumatur judicium, de quibus
nemo potest verius vel melius judicare quam Deus: Tu autem, inquit, quare judicas fratrem tuum? aut cur
spernis eum? Omnes enim stabimus ante tribunal Dei. Scriptum est enim: Vivo ego, dicit Dominus, quoniam
mihi flectetur omne genu, et omnis lingua confitebitur Domino. Itaque unusquisque nostrum pro se rationem
reddit Deo (Rom. XIV, 10-12). In hoc ergo non sibi quispiam temerarios ausus usurpet, ut praeter quod ad
concordiam pertinet, aliud agat, unde unitas aecclesiae dissipetur. Non ergo leviter quisquam assentiat in
detractione, vel judicatione, aut dampnatione fratrum, maximeque sacerdotum, qui proximiores sunt Deo, et qui
proprio ore Christi corpus conficiunt; quia ob hoc venit ira Dei in filios prevaricatorum, qui Christum in suis
persecuntur membris. Nolite, fratres. nolite effici participes eorum, nec communicetis peccatis talium, aut
infructuosis verbis illorum. Magis autem et redarguite talium coetus, qui extendere moliuntur quasi arcum in
fratres linguas suas. Defendite ergo fratres, et omnes monete, ut armentur contra fratrum persecutores.
Confidimus autem de vobis meliora et viciniora saluti; quia neque mors neque vita, neque angeli neque
principatus, neque instantia neque futura, neque fortitudo neque altitudo, neque profundum neque creatura
aliqua, Magistro gentium docente, poterit nos separare a caritate Domini nostri Jesu Christi (Rom. VIII, 38,
39), quae maxime in sacerdotibus et reliquis perficitur membris ejus. Nolite itaque omittere confidentiam
vestram, quae magnam habet remunerationem. Ecce enim judex ante januam assistit, coronas hilariter
promittens, his qui pro eo fratribus auxilium ferunt, et oppressis succurrunt, atque in caritate conlaborant. Quod
si subtraxerit se quis, non placebit Deo, sed cadet ; quia non sublevavit cadentem sed emarcuit. Et post aliquanta:
Temere enim judicat, si quis episcopum absque sedis apostolicae auctoritate condempnat, cum ei, ut paulo
superius praelibatum est, hoc specialiter privilegium reservatum sit. Item post aliquanta: Ille procul dubio facit
iniquitatem in judicio, qui ea sibi vindicat quae ei vindicare non licet, ideoque huic sedi concessa sunt, ut nullus
usurpare sine ejus consultu praesumat, qui non vult honore ecclesiastico indignus aut contemptus judicari. Itaque
oportet propulsare neglegentes, sed ita, ut nocentes non roborentur; et bonos improbis atque insidiatoribus
fratrum resistere, ne, torpore desidiae oppressi, taciturnitatis teneamur obnoxii. Itaque qui potest obviare et
perturbare perversos et non facit, nihil est aliud quam favere impietati. Nec enim caret scrupulo societatis
occultae, qui manifesto facinori desinit obviare; et reliqua.
22. Allatus est autem etiam tomus ab Lothariensi regno per manus Ratbondi episcopi Noviomensis, in quo haec
continebantur:
Ex decretis sancti Clementis papae de accusatione episcoporum: Accusandi vel testificandi licentia denegetur,
qui Christianae religionis et nominis dignitatem et suae legis vel sui propositi normam aut regulariter prohibita
neglexerunt. Transgressores enim legis suae sponte ejusque violatores apostatae nominantur. Omnis enim
apostata refutandus est, et ante reversionem suam non in accusatione aut testimonio suscipiendus.
Ex decretis Stephani papae: Nullus episcoporum dum suis fuerit rebus expoliatus, aut a sese propria qualibet
occasione pulsus debet accusari, aut a quoquam ei potest crimen objici, priusquam integerrime restauretur, et
10

