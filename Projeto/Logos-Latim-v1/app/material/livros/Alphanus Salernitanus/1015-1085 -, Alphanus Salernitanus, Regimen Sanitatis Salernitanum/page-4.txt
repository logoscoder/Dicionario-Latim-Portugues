De diversis avibus
Sunt bona gallina et capo, turtur, sturna, columba,
quiscula vel merula, phasianus, orthygometra,
perdix, frigellus, orix, tremulus, amarellus.
XXIX
De piscibus
Si pisces molles sunt magno corpore tolles,
si pisces duri, parci sunt plus valituri:
lucius et perca, saxaulis et albica, tinca,
gornus, plagities cum carpa, galbio, truta.
XXX
De anguilla
Vocibus anguillae pravae sunt si comedantur.
qui physicam non ignorant, haec testificantur.
caseus, anguilla, nimis obsunt si comedantur,
ni tu saepe bibas et rebibendo bibas.
XXXI
De ovo
Si sumas ovum, molle sit atque novum.
XXXII
De pisa
Pisam laudare decrevimus ac reprobare:
pellibus ablatis est bona pisa satis:
est inflativa cum pellibus atque nociva.
XXXIII
De lacte
Lac ethicis sanum, caprinum post camelinum;
ac nutritivum plus omnibus est asininum,
plus nutritivum vaccinum, sic et ovinum.
si febriat caput et doleat, non est sanum.
XXXIV
De butyro et sero
Lenit et humectat, solvit sine febre butyrum.
incidit atque lavat, penetrat, mundat quoque serum.
XXXV
De caseo
Caseus est frigidus, stipans, grossus quoque durus.
caseus et panis, bonus est cibus hic bene sanis.
si non sunt sani, tunc hunc non iungito pani.
ignari medici me dicunt esse nocivum,
sed tamen ignorant cur nocumenta feram.
languenti stomacho caseus addit opem,
si post sumatur terminat ille dapes.
qui physicam non ignorant, haec testificantur.
XXXVI
De prandendo et bibendo
Inter prandendum sit saepe parumque bibendum.
ut minus aegrotes, non inter fercula potes.
ut vites poenam, de potibus incipe cenam,
singula post ova pocula sume nova.
4

