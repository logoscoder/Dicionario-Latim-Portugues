De genere phlegmatico
Phlegma vires modicas tribuit lotosque brevesque.
phlegma facit pingues, sanguis reddit mediocres.
otia non studio tradunt, sed corpora somno.
sensus hebes, tardus motus, pigritia, somnus.
hic somnolentus, piger, in sputamine multus.
est huic sensus hebes, pinguis, facie color albus.
LXXXVIII
De genere melancholico
Restat adhuc tristis cholerae substantia nigrae,
quae reddit pravos, pertristes, pauca loquentes.
hi vigilant studiis, nec mens est dedita somno,
servant propositum, sibi nil reputant fore tutum.
invidus et tristis, cupidus dextraeque tenacis,
non expers fraudis, timidus luteique coloris.
LXXXIX
De humorum coloribus
Hi sunt humores, qui praestant cuique colores.
omnibus in rebus ex phlegmate fit color albus.
sanguine fit rubens; cholera rubea quoque rufus.
corporibus fuscum bilis dat nigra colorem;
esse solent fusci quos bilis possidet atra.
XC
De abundantia sanguinis
Si peccet sanguis, facies rubet, extat ocellus,
inflantur genae corpus nimiumque gravatur,
est pulsusque frequens, plenus, mollis, dolor ingens
maxime fit frontis et constipatio ventris
siccaque lingua, sitis et somnia plena rubore,
dulcor adest sputi, sunt acria dulcia quaeque.
XCI
De abundantia cholerae
Accusat choleram dextrae dolor, aspera lingua,
tinnitus vomitusque frequens, vigilantia multa,
multa sitis pinguisque eiectio, tormina ventris,
nausea fit morsus cordis, languescit onexia,
pulsus adest gracilis, durus veloxque, calescens.
aret amaretque os, incendia somnia fingunt.
XCII
De abundantia phlegmatis
Phlegma supergrediens proprias in corpore leges,
os facit insipidum, fastidia crebra, salivas,
costarum, stomachi simul occipitisque dolores,
pulsus adest rarus, tardus, mollis quoque inanis.
praecedit fallax phantasmata somnus aquosa.
XCIII
De abundantia melancholiae
11

