XVIII
De dapibus
Temporibus veris modicum prandere iuberis;
sed calor aestatis dapibus nocet immoderatis.
autumni fructus caveas; ne sint tibi luctus.
de mensa sume quantum vis tempore brumae.
XIX
Remedia ebrietatis amorisque
Salvia cum ruta faciunt tibi pocula tuta.
adde rosae florem, minuit potenter amorem.
XX
Remedium nauseae
Nausea non poterit quemquam vexare marina,
antea cum vino mixtam si sumpserit illam.
XXI
De bona salsa
Salvia, sal, vinum, piper, allia, petroselinum,
ex his fit salsa, nisi sit commixtio falsa.
XXII
Ablue manus
Si fore vis sanus, ablue saepe manus.
lotio post mensam tibi confert munera bina,
mundificat palmas et lumina reddit acuta.
XXIII
De pane
Panis non calidus, nec sit nimis inveteratus,
sed fermentatus, oculatus sit, bene coctus,
modice salitus,frugibus validis sit electus.
non comedas crustam, choleram quia gignit adustam.
panis salsatus, fermentatus, bene coctus,
purus sit sanus, quia non ita sit tibi vanus.
XXIV
De carne porcina
Est caro porcina sine vino peior ovina:
si tribuis vina, tunc est cibus et medicina.
ilia porcorum bona sunt, mala sunt reliquorum.
XXV
De musto
Impedit urinam mustum, solvit cito ventrem,
hepatis emphraxin, splenis generat lapidemque.
XXVI
De potu aquae
Potus aquae sumptus fit edenti valde nocivus,
infrigidat stomachumque cibum nititur fore crudum.
XXVII
De carne vitulina
Sunt nutritivae multum carnes vitulinae.
XXVIII
3

