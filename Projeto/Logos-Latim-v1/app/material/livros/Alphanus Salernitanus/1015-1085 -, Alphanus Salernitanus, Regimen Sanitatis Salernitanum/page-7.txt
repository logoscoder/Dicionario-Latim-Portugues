LV
De caule
Ius caulis solvit, cuius substantia stringit:
utraque quando datur; venter laxare paratur.
LVI
De malva
Dixerunt malvam veteres quia molliat alvum.
malvae radices rasae dedere faeces,
vulvam moverunt et fluxum saepe dederunt.
LVII
De mentha
Mentitur mentha, si sit depellere lenta
ventris lumbricos stomachi vermesque nocivos.
LVIII
De salvia
Cur moriatur homo, cui salvia crescit in horto?
contra vim mortis non est medicamen in hortis.
salvia confortat nervos manuumque tremores
tollit et eius ope febris acuta fugit.
salvia salvatrix, naturae conciliatrix.
LIX
Remedia paralyticorum membrorum
Salvia, castoreum, lavendula, primula veris,
nastur, athanasia: sanat paralytica membra.
LX
De ruta
Nobilis est ruta, quia lumina reddit acuta.
auxilio rutae, vir, quippe videbis acute.
ruta viris coitum minuit, mulieribus auget.
ruta facit castum, dat lumen et ingerit astum.
cocta facit ruta de pulicibus loca tuta.
LXI
De cepa
De cepis medici non consentire videntur.
cholericis non esse bonas dicit Galienus,
phlegmaticis vero multum docet esse salubres,
praesertim stomacho, pulchrumque creare colorem.
contritis cepis loca denudata capillis
saepe fricans poteris capitis reparare decorem.
appositas perhibent morsus curare caninos.
si trita cum melle prius fuerint et aceto.
LXII
De sinapi
Est modicum granum, siccum calidumque sinapis,
dat lacrimas purgatque caput tollitque venenum.
LXIII
De viola
7

