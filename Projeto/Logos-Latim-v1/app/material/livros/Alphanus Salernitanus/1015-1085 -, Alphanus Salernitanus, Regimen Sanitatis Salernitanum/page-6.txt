provocat urinam, faciet quoque dente ruinam.
si male cocta datur, hinc torsio generatur.
XLVII
De diversis carnibus
Egeritur tarde cor, digeritur quoque dure.
similiter stomachus, melior sit in extremitates.
reddit lingua bonum nutrimentum medicinae.
digeritur facile pulmo, cito labitur ipse.
est melius cerebrum gallinarum reliquorum.
XLVIII
De feniculo
Semen feniculi fugat et spiracula culi.
bis duo dat marathrum, febres fugat atque venenum
et purgat stomachum, lumen quoque reddit acutum.
XLIX
De aniso
Emendat visum, stomachum confortat anisum.
copia dulcoris anisi sit melioris.
L
De diversis remediis
Si cruor emanat, spodium sumptum cito sanat.
gaudet hepar spodio, mace cor cerebrum quoque moscho,
pulmo liquirita, splen capparis stomachumque galanga.
LI
De sale
Vas condimenti praeponi debet edenti.
sal virus refugat et non sapidumque saporat;
nam sapit esca male quae datur absque sale.
urunt persalsa visum spermaque minorant
et generant scabiem, pruritum sive rigorem.
LII
De gustatu
Hi fervore vigent tres: salsus, amarus, acutus.
alget acetosus, sic stipans ponticus atque.
unctus et insipidus, dulcis: dant temperamentum.
LIII
De vippa
Bis duo vippa facit, mundat dentes, dat acutum
visum, quod minus est, implet, minuit, quod abundat.
LIV
De diaeta
Omnibus assuetam iubeo servare diaetam.
approbo sic esse, nisi sit mutare necesse.
est Hippocras testis, quoniam sequitur pestis.
fortior est meta medicinae certa diaeta:
quam si non curas, fatue regis et male curas.
quale, quid et quando, quantum, quoties, ubi dando,
ista notare cibo debet medicus diaetando.
6

