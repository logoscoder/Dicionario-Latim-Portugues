1. 1. Quamvis iam tribus nec parvis voluminibus epistolae tuae, Cresconi, diligenter satisque
responderim, qua Petiliani litteras contra mea rescripta, quibus refellebantur, defendendas putasti:
tamen etiam hoc breviore opere institui de sola causa Maximianensium tecum agere, et ex hac una
ostendere omnia quae in illa epistola posuisti, quam frustra, quam inaniter dixeris. Neque enim
contemnendum est beneficium Dei, quod et ad nostrae dispensationis compendium, et ad vestrae
correctionis, si sapiatis, adiutorium praestare dignatus est: qui nescientibus vobis, neque id
agentibus nobis, ita vestrorum episcoporum mentibus dominatus est, ut qui orbem christianum per
communionem Sacramentorum maculatum peccatis criminabantur alienis, quamvis etiam ipsis
falsis et non probatis, in Maximiani causa cogerentur fateri, eorum quos damnaverunt, peccatis non
fuisse maculatos in una Sacramentorum communione constitutos, eos quibus tamquam
innocentibus ad revertendum dilationem dederunt, et si non ordinatoribus Maximiani, tamen in eius
parte constitutis damnatoribus Primiani: et qui Baptismum Christi nolebant agnoscere, nec in eis
Ecclesiis datum quas Apostolorum labor propagavit atque fundavit, contendentes extra unam
Ecclesiam Baptismum dari non posse, nosque culpantes quod per eos datum Baptismum non
rescinderemus, quos esse in vera Ecclesia negaremus, susciperent in Maximiani sacrilego
schismate baptizatos, et in eis Baptismum rescindere non auderent: et qui de legibus christianorum
imperatorum, quibus eorum perversitas corrigenda praecipitur, nos tamquam crimine persecutionis
accusant, adirent iudices ab ipsis imperatoribus missos, et Maximianum ac socios eius apud eos
graviter accusarent, concilium quo eos damnaverunt, gestis proconsularibus allegarent, iussiones
quibus illi sedibus pellerentur, efficacissimas impetrarent. His omnibus a se gestis, adhuc nebulas
imperitis conantur offundere: non solum Scripturis sanctis, et priorum rerum gestarum quando se
ab unitate separaverunt multis certisque documentis, verum etiam recentissimis suis factis et
exemplis evidentissime superati.

Eloquentiae criminationem refellit.
2. 2. Hinc ergo tantum agam, hinc ad omnes epistolae tuae partes, quantum Dominus me adiuvat,
sine ulla difficultate, imo cum magna facilitate respondeam. Ac primo illud quod tibi ipse contrarius
eloquenter eloquentiam vituperare voluisti, tamquam esset veritatis inimica, et patrona potius
falsitatis, ut eo modo me quasi eloquentem cavendum atque fugiendum ostenderes imperitis: si
revera tanta esset eloquentia mea, quantum mihi, quamvis accusatorie, tribuis; nonne recitato
decreto concilii Bagaiensis, quo, sicut ibi scriptum est: "Maximianum fidei aemulum, veritatis
adulterum, Ecclesiae matris inimicum, Dathae, Chore, et Abiron ministrum, de pacis gremio
sententiae fulmen excussit", laudare eloquentiam cogereris? Porro si mihi materies illa
proponeretur, quando possem dicere: "Licet viperei seminis noxios partus venenati uteri alveus diu
texerit, et concepti sceleris uda coagula in aspidum membra tardo se calore vaporaverint; tamen
conceptum virus evanescente umbraculo occultari non potuit. Nam etsi sero, publicum facinus et
parricidium suum feta scelerum vota pepererunt"? Quando me in haec verba exquirenda
coarctarem? quando in exprimenda provolverem? quando tanto impetu, tanto sonitu in odium
noxiorum lectoris vel auditoris animum concitarem? Num ideo haec in quos dicta sunt, minus
veraciter dicta sunt? Num hac eloquentia tanti concilii fides minuitur, vel labefactatur auctoritas?
Nempe illud quo visum est eloquentius, eo potissimum electum est, quod omnes esse suum vellent,
quo uno trecentorum et decem ora tacentia personarent. Ecce eloquentia quam vituperasti, quam
velut seditiosam, et graeco etiam nomine malitiose artificiosam, detestandam, vitandamque
monuisti, tantum permulsit tot episcopos tuos, ut in plenario concilio suo nollet suam quisque
proferre sententiam, sed unam quae ab uno dici disertius ornatiusque potuit, eam cuncti facerent
suam. Liceat igitur nobis sine invidia non usquequaque impolite contra errores hominum disputare,
si licuit tot ac tantis episcopis vestris ipsos homines tam diserte ornateque damnare.

De negata collatione. In disputationibus a contentione abstinendum.
3. 3. Illud etiam, quod studium pro veritate certandi, quia saepe voluimus conferre cum vestris, ut
errore sublato fraterna caritas pacis vinculo laetaretur, contentionis et animositatis vitioso nomine
reprehendis: nonne melius, obsecro te, causa veritatis et unitatis pacificis verbis et pacatioribus
locis inter episcopos ageretur, quam in foro ab episcopis per advocatos litigaretur? Quod a partibus
Primiani Carthaginiensis episcopi vestri adversus Maximianum et adversus eos, qui cum illo
Bagaiensi concilio damnati sunt, apud legatum Carthaginis et apud quattuor vel amplius
proconsules factum est. Certe in collatione disputationis hoc cavendum est, ne prorumpatur in
litem, et caveri a modestis et mitibus et potest et solet; cum vero advocatis utrinque luctantibus in
foro controversia vertitur, iam procul dubio litigatur. Neque hoc in vestris reprehendo, si ad hoc non
amore litigandi, sed consulendi necessitate compulsi sunt; verumtamen admoneo te bono ingenio
praeditum virum, ut advertas, ut sentias, ut intellegas eos, qui forensem strepitum et iudiciaria
iurgia, quibus accusatos convincerent et expellerent quos in concilio iam damnaverant, non
declinaverunt, sed susceperunt exercuerunt, multo nobiscum facilius pacifice conferre potuisse, nisi
mallent causam malam cooperire excusatione quam disputatione finire.

67

