noster, quem tunc graves aestus negotiorum suorum ad comitatum attraxerant, ab ineunte aetate
mihi familiarissimus. Qui maxime instabat huic rei et magnam in suadendo habebat auctoritatem,
quod ampla res eius multum ceteris anteibat. Et placuerat nobis, ut bini annui tamquam
magistratus omnia necessaria curarent ceteris quietis. Sed posteaquam coepit cogitari, utrum hoc
mulierculae sinerent, quas et alii nostrum iam habebant et nos habere volebamus, totum illud
placitum, quod bene formabamus, dissiluit in manibus atque confractum et abiectum est. Inde ad
suspiria et gemitus et gressus ad sequendas latas et tritas vias saeculi 69, quoniam multae
cogitationes erant in corde 70 nostro, consilium autem tuum manet in aeternum 71. Ex quo consilio
deridebas nostra et tua praeparabas nobis daturus escam in opportunitate et aperturus manum
atque impleturus animas nostras benedictione 72.

Muliere, ex qua filium susceperat, in Africam profecta, aliam feminam Aug. procuravit.
15. 25. Interea mea peccata multiplicabantur 73, et avulsa a latere meo tamquam impedimento
coniugii cum qua cubare solitus eram, cor, ubi adhaerebat, concisum et vulneratum mihi erat et
trahebat sanguinem. Et illa in Africam redierat vovens tibi alium se virum nescituram 74, relicto
apud me naturali ex illa filio meo. At ego infelix nec feminae imitator, dilationis impatiens,
tamquam post biennium accepturus eam quam petebam, quia non amator coniugii sed libidinis
servus eram, procuravi aliam, non utique coniugem, quo tamquam sustentaretur et perduceretur
vel integer vel auctior morbus animae meae satellitio perdurantis consuetudinis in regnum
uxorium. Nec sanabatur vulnus illud meum, quod prioris praecisione factum erat, sed post fervorem
doloremque acerrimum putrescebat et quasi frigidius, sed desperatius dolebat.

Disputatio cum Alypio et Nebridio de finibus bonorum et malorum.
16. 26. Tibi laus, tibi gloria 75, fons misericordiarum! Ego fiebam miserior et tu propinquior. Aderat
iam iamque dextera tua raptura me de caeno 76 et ablatura, et ignorabam. Nec me revocabat a
profundiore voluptatum carnalium gurgite nisi metus mortis et futuri iudicii tui, qui per varias
quidem opiniones, numquam tamen recessit de pectore meo. Et disputabam cum amicis meis
Alypio et Nebridio de finibus bonorum et malorum 77. Epicurum accepturum fuisse palmam in animo
meo, nisi ego credidissem post mortem restare animae vitam et tractus meritorum, quod Epicurus
credere noluit. Et quaerebam, si essemus immortales et in perpetua corporis voluptate sine ullo
amissionis terrore viveremus, cur non essemus beati aut quid aliud quaereremus, nesciens id ipsum
ad magnam miseriam pertinere, quod ita demersus et caecus cogitare non possem lumen
honestatis et gratis amplectendae pulchritudinis, quam non videt oculus carnis, et videtur ex
intimo. Nec considerabam miser, ex qua vena mihi manaret, quod ista ipsa foeda tamen cum
amicis dulciter conferebam nec esse sine amicis poteram beatus etiam secundum sensum, quem
tunc habebam in quantalibet affluentia carnalium voluptatum. Quos utique amicos gratis diligebam
vicissimque ab eis me diligi gratis sentiebam. O tortuosas vias! Vae animae 78 audaci, quae
speravit, si a te recessisset, se aliquid melius habituram! Versa et reversa in tergum et in latera et
in ventrem, et dura sunt omnia, et tu solus requies. Et ecce ades 79 et liberas a miserabilibus
erroribus et constituis nos in via tua 80 et consolaris et dicis: "Currite 81, ego feram 82, et ego
perducam et ibi ego feram".
LIBER SEPTIMUS

26

ASCENSIO AD VERITAM

27

Quaestio de natura mali

Augustini cogitata de Deo.
1. 1. Iam mortua erat adulescentia mea mala et nefanda, et ibam in iuventutem, quanto aetate
maior, tanto vanitate turpior, qui cogitare aliquid substantiae nisi tale non poteram, quale per hos
oculos videri solet. Non te cogitabam, Deus, in figura corporis humani, ex quo audire aliquid de
sapientia coepi; semper hoc fugi et gaudebam me hoc repperisse in fide spiritalis matris nostrae,

41

