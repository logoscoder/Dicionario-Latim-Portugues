orbi christiano reconcilietur, quam universus orbis christianus a parte Donati rebaptizetur; cum
praesertim de Maximiani sacrilego et damnato schismate venientes, quos etiam terrenarum
potestatum iussionibus insectando emendare curarunt, tanta diligentia quaesierunt, ut nec
Baptismum ab eis datum rescindere auderent, et quosdam eorum damnatos sine ulla honoris
diminutione susciperent, quosdam vero in illius discissionis societate impollutos esse censerent.
Quorum inter se concordiae non invidemus: sed eos oportet advertere quam pie ramum a se
fractum tanto studio radix catholica inquirit, si ramus ipse similiter a se parvum fragmen incisum sic
colligere laboravit ". Et alia manu: " Optamus te, fili, in Domino bene valere ".

Introductio in causam Maximianistarum.
8. Quo recitato Augustinus episcopus dixit: Audite, qui nescitis; audite, obsecro vos. Deo gratias,
quia ipso praesente loquor. Causam istam Maximianistarum, quam volo modo vobis exponere, ubi
omnium calumniarum suarum tamquam malarum mercium navem fregerunt: causam ergo istam
Maximianistarum cum toties obiecissemus in nostra Collatione, nihil adversus eam dicere
potuerunt; id est, adversus obiectionem nostram toties insertam, toties repetitam, toties eorum
frontibus illisam, nihil omnino respondere potuerunt, quia quod responderent non invenerunt.
Audite ergo illam diligenter. Ecce hic est, audit me: si mentior, redarguat, probare me compellat.
Gesta quidem ipsa hic non sunt, sed ibi sit causa. Feramus quaslibet dilationes, ut ad documenta
necessaria veniamus, si probavero quod dico. Si tamen inde dubitat, aut, quod absit, dubitare se
fingit, quod pace eius dixerim, non communicet, si non probavero. Si autem scit iam me verum
dicere, et novit propterea respondere noluisse, quia quod responderet non potuit invenire; rogo vos
ut ipsi iudicetis, quid sit tolerabilius in honore suo suscipere a se damnatum, an fratrem agnoscere
non aliquando a se convictum. Intendite, obsecro, audite narrationem.

Maximianistarum causa Donatistarum causam evertit.
9. Maximianus quidam diaconus fuit Carthaginensis, in parte Donati; sive merito superbiae suae,
sive, ut ipsi putant, merito iustitiae suae, offendit episcopum suum, id est, Primianum
Carthaginensem; sive inique, si superbus meliorem; sive iuste, si probus improbiorem.
Excommunicatus est a Primiano, perrexit ad episcopos vicinos, concitavit invidiam Primiano,
accusavit eum apud illos. Ventum est ad Carthaginem: voluerunt qui venerunt multi episcopi
Donatistae, ad se venire Primianum; sicut voluerunt maiores istorum ad se venire Caecilianum.
Factione cognita, noluit ad istos venire Primianus; sicut ad illos noluit venire Caecilianus. Damnatus
est ab istis absens Primianus; sicut ab illis damnatus est absens Caecilianus. Qualem imaginem
rerum voluit Deus ante oculos nostros recenti tempore ponere, quoniam nimis antiqua iam delebat
oblivio. Damnatus est absens. Ab aliis episcopis partis Donati Primianus communioni est restitutus;
imo quia eum non deposuerunt, in sua sede firmatus est. Damnati sunt Maximianistae; sicut a
peregrinis episcopis et transmarinis absoluto Caeciliano meruit damnari Donatus. Damnatus est
Maximianus cum duodecim ordinatoribus suis. Factio quidem ipsa plurimos continebat, centum
erant fortassis episcopi. Sed ne maior praecisio fieret, isti noluerunt paucis deiectis, multis
imponere disciplinam. Damnarunt solos qui adfuerunt ordinationi Maximiani, quando contra
episcopum suum illicite est levatus episcopus. Ceteri in ipsa factione constituti, si redire ad
Ecclesiam vellent, in suis permitterentur honoribus. Verbis quidem suis ostendebant eos foris esse
ab Ecclesia: quem enim hortaris ut intret, foris est. Constituto ergo die, intra quem diem si redirent,
eis nihil obessent quae adversus Primianum dicebantur, decreto Bagaiensi firmarunt. Damnatus est
Maximianus cum duodecim. Coepit agi, ut damnati de basilicis pellerentur. Interpellantur iudices,
interpellantur proconsules, in iudicium allegatur episcopale Bagaiense concilium: dicuntur haeretici,
demonstrantur damnati, impetrantur iussiones, auxilia congregantur, venitur ad eiciendos de
basilicis homines damnatos, et in sua pertinacia constitutos. Illis condemnatis, populi qui favebant
restiterunt: ubi non potuerunt, victi sunt; in locum eorum qui victi sunt et expulsi, alii ordinati sunt.
Ex quibus duos novimus, ut de ceteris taceamus, unum Felicianum <Mustitanum>, alterum
Praetextatum Assuritanum. Quos post annos duos aut tres, per Optatum Gildonianum post multas
illis illatas persecutiones iudiciariis prosecutionibus et tota acrimonia potestatum in suis honoribus
susceperunt. Post damnationem suam, post eiectionem, post persecutiones susceperunt illos in
honoribus suis, adiunxerunt sibi socios atque collegas. Nam in loco unius ipsorum Praetextati
Assuritani, alium iam ordinaverant nomine Rogatum, qui modo catholicus est, cui exercitus istorum,
id est, agmen Circumcellionum, linguam et manum praecidit. Illi autem qui per ipsum tempus quo
illi damnati foris erant, ferme per triennium, baptizati sunt a damnatis, baptizati sunt foris ab
Ecclesia istorum, sic sunt suscepti. Nemo dixit: Non habes Baptismum, quia foris es baptizatus. Et
rebaptizatur qui venit de Epheso, de Smyrna, de Thessalonica, de ceteris Ecclesiis quas suo labore
Apostoli plantaverunt, et ad quas legimus missas Apostolorum Epistolas, quas audimus in ecclesia
recitari.

4

