Bagaiensis concilii sententia Emerito dictata.
10. Sententia tenetur: et quantum audivimus, ab ipso fratre nostro, quem Deus faciat pacatum
fratrem nostrum, ab isto Emerito est dicta sententia ubi illi damnati sunt. Legatur ipsa sententia ubi
illi damnati sunt, et legatur sententia ubi Caecilianum damnaverunt maiores istorum; et videamus
qui rei peiores facti sunt, qui graviore sententia puniti, qui strepitu maiore damnati. Ibi dixit: " Licet
enim viperei seminis noxios partus venenati uteri alveus diu texerit, et concepti sceleris uda
coagula in aspidum membra tardo se calore vaporaverint; tamen conceptum virus evanescente
umbraculo occultari non potuit. Nam etsi sero, publicum tamen facinus, et parricidium suum feta
scelerum vota pepererunt. Quod ante praedictum est: Parturiit iniustitiam, concepit dolorem, et
peperit iniquitatem 8. Sed quoniam serenum iam fulget e nubilo, nec est confusa criminum silva
cum ad poenam designata sunt nomina: indulgentia enim antehac fuerat, dum clementiae
dimittimus lineam, invenit causa quos puniat ". Et inter cetera: " Loquamur, carissimi fratres,
schismatis causas, quia iam non possumus tacere personas. Maximianum fidei aemulum, veritatis
adulterum, Ecclesiae matris inimicum, Dathae, Chore, et Abiron ministrum ". Haec verba sunt partis
Donati in Maximianistas, isto ut audivimus dictante prolata. Scitis autem qui sunt Dathan, Chore, et
Abiron. Ipsi primo schisma fecerunt, quibus poena usitata non suffecit, vivos aperta terra devoravit
9
. " Dathae, Chore et Abiron ministrum ", verba ipsius sunt, " de pacis gremio sententiae fulmen
excussit ". Audite adhuc: " Et quod adhuc eum ", inquit, " dehiscens terra non absorbuit, ad maius
iudicium superis reservavit. Raptus enim poenam sui compendio lucraverat funeris, usuras nunc
gravioris colligit fenoris, cum mortuus interest vivis ". Verba sunt ipsius Maximianum damnantis, vel
potius, ut ipse dicit, " ore veridico " 10, fulminantis. Et tamen collecti sunt aspides, viperae,
parricidae; nec exsufflatur Baptismus quem dedit aspis, vipera, parricida. Audistis quantus ignis
exarserit eloquentiae, quando invenit fenum quod posset incendere. Frater Emerite, amplexus es
fratrem tuum Felicianum, tui oris fulmine condemnatum: agnosce fratrem tuum Deuterium, tibi
etiam genere sociatum.

Non se occultent tergiversatoria, non defensione, sed fuga.
11. Quotiescumque, fratres mei, causam istam Maximianistarum, quam sicut potui vobis exposui,
eis cum in Collatione ageremus, obiecimus, plus inde tacuit, quam modo in omnibus tacet. Non se
occultent tergiversatoria, non defensione, sed fuga. Dicunt enim quod dilationem illis dederint, et
intra dilationem illos susceperint. Hoc falsum est. Duodecim cum Maximiano damnati sunt; ceteri
autem non aderant ordinationi eius, quando ei manus imposita est: illis dilationem dederunt. Nam
verba ipsius ista sunt: " Nec solum hunc ", inquit, " sceleris sui mors iusta condemnat; trahit etiam
ad consortium criminis plurimos catena sacrilegii, de quibus scriptum est: Venenum aspidum sub
labiis eorum, quorum os maledictione et amaritudine plenum est; veloces pedes eorum ad
effundendum sanguinem. Contritio et infelicitas in viis eorum, et viam pacis non cognoverunt: non
est timor Dei ante oculos eorum 11. Nollemus quidem tamquam proprii corporis secare iuncturam:
sed quoniam tabescentis vulneris putredo pestifera plus habet in abscisione solaminis, quam in
remissione medicaminis; inventa est causa salubrior, ne per cuncta membra pestilens irreperet
virus, ut compendioso dolore natum decidat vulnus ". " Famosi ergo criminis reos esse " nominat
duodecim, inter quos et Felicianum et Praetextatum, sed nomina omnium mihi non occurrunt; et
infert sic: " Qui funesto opere perditionis vas sordidum collecta foeculentia sordidarunt; sed et
clericos aliquando Ecclesiae Carthaginis, qui dum facinori intersunt, illicito incestui praebuerunt
lenocinium; Dei praesidentis arbitrio, universalis concilii ore veridico damnatos esse cognoscite. Eos
autem quos sacrilegi surculi non polluere plantaria, hoc est, qui a Maximiani capite proprias manus
verecundo fidei pudore retraxerunt, ad matrem Ecclesiam redire permisimus ". Volebant pumicare
faciem suam, quia sacrilegis ignoscebant, et aperte schismaticis viam redeundi concedebant. Quid
est hoc? Rogo, modo mihi dignetur exponere, quomodo eos sacrilegi surculi non polluere plantaria.
Quare illis dilationem das, si nullam partem in Maximiani schismate habere potuerunt? Si autem
socii sunt factionis, quamvis non fuerint praesentes ordinationi; quomodo illos non inquinat
Maximianus, et totum orbem terrarum semel absens damnatus, tertio praesens absolutus inquinat
Caecilianus? Non inquinat Afer Afros, vivus vivos, notus notos, particeps socios; et Caecilianus
inquinat transmarinos, inquinat longe positos, <inquinat ignotos>, inquinat nondum natos ? Tecum
sedit a te damnatus, et non te inquinavit Felicianus? Ego illum non vidi, tu illum nosti: ego illum
innocentem credo, tu istum nocentem damnasti. Aut si fateris innocentis te fuisse receptorem,
fateris te innocentis fuisse damnatorem.

Multa diximus etiam fatigati, et tamen frater noster, propter quem ista dicimus vobis,
adhuc pertinax sistit. Oremus pro illo.
12. Et tamen, fratres mei, non invidemus concordiae eorum : inter se suscitata odia diabolica
finierunt; quomodo putant, in pacem redierunt. Sed hoc dico: si ramus fractus quaesivit parvum a

5

