1 AUGUSTINUS HIPPONENSIS

2 DE GESTIS CUM EMERITO DONATISTARUM EPISCOPO
LIBER UNUS

Audite nos sollicitos pura dilectione pro vobis.
1. Gloriosissimis imperatoribus, Honorio duodecimo, et Theodosio octavo consulibus duodecimo
Kalendas octobres Caesareae in ecclesia maiore, cum Deuterius episcopus metropolitanus
Caesariensis, una cum Alypio Tagastensi, Augustino Hipponiensi, Possidio Calamensi, Rustico
Cartenitano, Palladio Tigabitano et ceteris episcopis, in exedram processissent, praesentibus
presbyteris et diaconibus, et universo clero, ac frequentissima plebe, adesset etiam Emeritus partis
Donati episcopus; Augustinus episcopus Ecclesiae catholicae dixit: Fratres carissimi, qui ab initio
Catholici fuistis, et quicumque ad Catholicam ex Donatistarum errore venistis, et pacem huius
sanctae Ecclesiae catholicae cognovistis, et veraci corde tenuistis, et qui adhuc forte de catholicae
unitatis veritate dubitatis, audite nos sollicitos pura dilectione pro vobis. Quando venit ad hanc
civitatem die nudiustertiana frater noster Emeritus Donatistarum adhuc episcopus, perlatum est ad
nos subito eum esse praesentem. Et quoniam caritate, quam Deus videt, desiderabamus eius
praesentiam; ad eum videndum continuo convolavimus: invenimus eum stantem in platea. Facta
invicem salutatione, admonuimus, quod durum esset ac turpe eum in platea remanere, ut ad
ecclesiam nobiscum veniret. At ille nobis sine ulla recusatione consensit: ubi nos putavimus eum ita
communionem catholicam non recusaturum, quemadmodum vel spontaneum obtulit adventum, vel
ad ecclesiam venire minime dubitavit. Illo autem in perversitate haeretica, quamvis intra ecclesiam
catholicam, diutius remorante, allocutus sum Dilectionem vestram, sicut meminisse dignamini.
Multa dixi quae audistis, et quae sine dubio quantum potestis etiam meministis: multa de pace,
multa de caritate, multa de sanctae Ecclesiae catholicae, quam Deus promisit et praestitit, unitate.
In quo meo sermone et vos alloquebar et illum exhortabar; et quantum in me poterant viscera
caritatis, omnes in periculo animae suae constitutos in illo meo sermone parturiebam, et parere
Domino cupiebam. Hoc enim et beatus Paulus apostolus dixit quibusdam: Filioli mei, quos iterum
parturio, donec Christus formetur in vobis 1. Sed etiam post sermonem nostrum cum adhuc in illa
sua perduraret pertinacia, nec sic desperandum putavimus; sed nec de quoquam, quamdiu vivit in
hoc corpore, homine desperandum putamus. Neque enim sic dixi, nudiustertius me non
desperasse, ut hodie audeam desperare.

Donatistis post Collationem Carthaginiensem pene omnes conversis.
2. Sed ad hunc articulum causa perducta est, ut quoniam venit, et quantum cognovimus, sponte
venit, non sit huic Ecclesiae infru-ctuosus eius adventus. Aut enim, quod magis optamus et
cupimus, etiam de illius salute vobiscum in catholica pace gaudebimus: aut si, quod abominamur et
detestamur, ipse in illa pertinacia perduraverit, debetis vos eius praesentia melius nosse quid
intersit inter catholicam pacem et haereticam dissensionem. Partis enim Donati episcopus est, sed
Donatistis huius civitatis ordinatus. Quos Donatistas in nomine Christi in gremium catholicum iam
magna ex parte suscepimus, ita ut paene omnes communioni catholicae sociatos esse gaudeamus.
Sed quoniam et qui iam communicaverunt, non quidem universi, sed quidam videntur de ipsa, ut
paulo ante dixi, catholica veritate dubitare; quidam vero non saltem dubitant, sed adhuc corde
positi in parte Donati, praesentiam nobis exhibent corporalem, sive viri, sive feminae, carne intus,
spiritu foris: bonum esse aestimamus episcopum ipsorum interrogare, ut si habet aliquid quod pro
ipsa parte adhuc dicat, post factam apud Carthaginem omnibus notam Collationem; si habet aliquid
quod adhuc dicat, dicat sine praeiudicio partis Donati, quod tamen prodesse existimet vobis, in
quorum civitate pro vestra in Christo salute se existimat ordinatum: et nos respondebimus sine
praeiudicio Catholicae; quoniam modo nullas partes defensionis imposuit: quod tamen, sicut
existimamus et volumus, prodesse vobis possit praesentibus contra praesentem: ut si seductus est,
non seducat; si autem nos seducebamus, ipso praesente qui foris fortasse multa iactitat, arguamur,
refellamur; convincamur, doceamur. Hoc propterea dixi, ne ideo loqui nolit, quia potest dicere:
Nullas mihi modo pars mea partes defensionis imposuit. Non enim post ipsam Collationem non
loquebatur, aut post illam Collationem non ad istam civitatem venit, aut de ista provincia aliquando

1

