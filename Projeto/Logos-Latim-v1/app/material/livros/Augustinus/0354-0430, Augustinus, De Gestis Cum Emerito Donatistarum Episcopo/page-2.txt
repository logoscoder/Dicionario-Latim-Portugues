discessit, aut credimus eum omnino post illam Collationem nulli homini verbum pro parte Donati
fecisse. Novi quae vobis dicebantur: vos alloquor, qui ex ipsa parte venistis; novi quid dicebatur
vobis: Nos Cognitoris emisse sententiam. Novi di-ctum esse vobis, quod ille fuerit communionis
nostrae, et propterea istos loqui omnia quae vellent, minime permisit; et eos potestate potius
oppressit quam probitate; quod loquebantur non accepit. Ista omnia iactata sunt post Collationem,
sive ab ipso, sive ab hominibus communionis illius. Quid interest a quo vos perturbemini, quos
volumus in catholica pace esse tranquillos? Si absens esset, dicerem de illo vobis: Qui autem
conturbat vos, portabit iudicium, quicumque est ille " 2. Haec enim quae dixi, beati Pauli verba sunt
adversus absentes, a quibus simplices turbabantur. Nunc autem praesens est: modo nobis dignetur
dicere quare venerit.

Augustinus sermonem convertit ad Emeritum.
3. Frater Emerite, praesens es: Collationi <no>biscum inter-fuisti; si victus es, quare venisti? Si
autem te victum esse non putas, loquere unde tibi victor esse videaris? Tunc enim victus es, si
veritate victus es. Si autem videris victus potestate, et vicisti veritate; non est hic potestas, qua
victus videris: audiant cives tui, unde te victorem praesumis esse. At si nosti adversus te victricem
fuisse veritatem, quid adhuc respuis unitatem?
EMERITUS episcopus partis Donati dixit: Gesta indicant, si victus sum, aut vici: si veritate victus
sum, aut potestate oppressus sum.
AUGUSTINUS episcopus Ecclesiae catholicae dixit: Quare ergo venisti?
EMERITUS episcopus partis Donati dixit: Ut hoc dicerem, quod requiris.
AUGUSTINUS episcopus Ecclesiae catholicae dixit: Requiro quare veneris; hoc non quaererem, si
non venisses.
EMERITUS episcopus partis Donati dixit notario qui excipiebat: Fac.

Acta Collationis per omnes passim Ecclesias diebus Quadragesimae recitari solent.
4. Cumque reticeret, Augustinus episcopus Ecclesiae catholicae dixit: Si ergo sub veritate tacuisti,
non sine causa venisti, nisi quia istos decipere voluisti.
Cumque diu reticeret, Augustinus episcopus Ecclesiae catholicae dixit: Videtis, fratres, diu
tacentem; moneo ut optetis resipiscentem, obsecro ne sequamini pereuntem. Verumtamen
quoniam gesta Collationis nostrae commemoravit, ubi apparere posse dixit, utrum veritate sit
victus, an potestate oppressus; multa sunt quidem, ubi superfluis et moratoriis prosecutionibus
gesta cumularunt, nihil aliud magnis viribus agentes, nisi ut nihil ageretur; sed Domino praesidente,
et causam suam agente, ventum est quo noluerunt. Di-cta causa atque definita est. Sed si omnia
gesta vobis legere velimus; quamquam praesentibus vobis fratrem et coepiscopum meum
Deuterium obstringo, ut quemadmodum fit apud Carthaginem, apud Thagastem, apud
Constantinam, apud Hipponem, apud omnes diligentes Ecclesias, sic etiam deinceps facere non
pigrescat; ut annis omnibus per ieiuniorum dies, id est, Quadragesima ante Pascha, quando vobis
maxime ieiunantibus plus vacat audire, eadem gesta Collationis per annos singulos, universa a
capite in finem ex ordine recitentur; tamen ut dicere coeperam, quia non omnia vobis modo legere
possumus, dignamini prius audire ante Collationem quas litteras dederimus ad Cognitorem, ubi
promisimus, vel quemadmodum suscipi vellemus, si victi fuissemus, vel quemadmodum eos
susciperemus, si vinceremus, ut videretur non in contentione, sed in humilitate esse victoria.

Exemplar litterarum quibus Catholici edicto Marcellini responderunt.
5. Alypius episcopus Ecclesiae catholicae epistolam recitavit 3: "Honorabili ac dilectissimo filio, viro
clarissimo et spectabili, tribuno et notario Marcellino, Aurelius, Silvanus, et universi episcopi
catholici. Edicto Spectabilitatis tuae, quo nostrae Collationis tranquillitati quietique servandae, et
veritati manifestandae ac muniendae consultum est, in omnibus nos consentire, sicut admonere
dignatus es, per has litteras intimamus. Illo etiam, veritate confisi, nos vinculo conditionis
obstringimus, ut si nobis hi cum quibus agimus demonstrare potuerint, cum secundum Dei
promissa populi christiani usquequaque crescendo iam magnam partem orbis implevissent, et in
ceteram dilatarentur implendam, subito Ecclesiam Christi nescio quorum, quos isti accusant,
peccatorum perisse contagione, et in sola remansisse parte Donati: si hoc, ut dictum est,
demonstrare potuerint, nullos apud eos honores episcopatus requiremus, sed eorum sequemur pro
sola salute consilium, quibus tanti gratiam beneficii pro cognita veritate debebimus. Si autem nos
potius valuerimus ostendere Ecclesiam Christi omnium, non solum Africanarum, sed etiam
transmarinarum provinciarum, multarum gentium spatia feracissima populorum copia iam
tenentem, et sicut scriptum est, toto mundo fructificantem atque crescentem 4, nullorum hominum

2

