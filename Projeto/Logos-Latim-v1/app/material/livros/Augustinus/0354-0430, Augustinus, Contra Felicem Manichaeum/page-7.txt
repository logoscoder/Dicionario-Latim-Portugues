introducere, videamus. Si enim aliquid mali introduxerit, et ista verba mala erunt et seductoria; si
autem aliquid boni in posterioribus et veri dixerit, necessitate comprehendemus. Permitte ergo
legantur sequentia.
FELIX dixit: Si ergo asseris quia in primo bona ponuntur, et postea mala immittuntur, quomodo ego
tibi possum credere, cum mihi primo bona dixeris?
AUGUSTINUS dixit: Ego adhuc ista nec bona dixi, nec mala. Nihil mali adhuc audivimus, dixi; non
dixi: Iam aliquid boni audivimus. Malum enim illud solum dixi, quod ausus est dicere se apostolum
Christi. Verba vero quae dixit in consequentibus, tunc erunt mala, si mali aliquid introduxerint; tunc
erunt bona, si boni aliquid introduxerint. Permitte ergo ut sequentia legantur: quare times?
FELIX dixit: Non timeo.
AUGUSTINUS dixit: Permitte ergo ut legantur.
FELIX dixit: Legantur.
17. Et cum legeretur, et ventum esset ad locum ubi scriptum habet: Ita autem fundata sunt
eiusdem splendidissima regna supra lucidam et beatam terram, ut a nullo umquam aut moveri aut
concuti possint;
AUGUSTINUS dixit: Terram istam quam dicit, unde habebat? Fecit eam, an genuit eam, an
aequalis et coaeterna illi erat? Istam dico terram lucidam et beatam quam dicit.
FELIX dixit: Quomodo scriptum est: In principio fecit Deus coelum et terram, et terra erat invisibilis
et coinquinabilis et incomposita18? Ego ita intellego: In principio fecit Deus coelum et terram, et
terra erat; quasi duae terrae mihi videntur esse, secundum quod Manichaeus dicit duo regna.
AUGUSTINUS dixit: Quia Scripturam commemorasti nostram, quam soletis blasphemare, ad me
pertinet exponere illam, et ostendere tibi, sine blasphemia esse illud scriptum, et cum veritate et
non secundum Manichaeum; ut deinde tu vel in secundis mihi respondeas quod interrogavi.
FELIX dixit: Respondeo.
AUGUSTINUS dixit: Quod scriptum est: In principio fecit Deus coelum et terram; breviter complexa
est Scriptura quid fecerit Deus. Deinde quia nondum apparebat haec terra quam fecerat, antequam
eam distingueret et ornaret, qualem terram fecerat Deus, secuta Scriptura exposuit, qualis terra
erat de qua dixerat: In principio fecit Deus coelum et terram; tamquam cum audissemus: In
principio fecit Deus coelum et terram, quaereremus, qualem terram, subiecit et ait: Terra autem, id
est, illa quam fecerat Deus, invisibilis erat et incomposita. Non ergo duas terras dixit, sed qualis illa
fuerit exposuit. Tu itaque responde nunc mihi quod breviter interrogavi: Terra ista lucida et beata
quam dicit Manichaeus, supra quam fundata erant regna Dei, ab ipso Deo facta erat, an genita de
illo erat, an coaeterna illi erat? Unum de tribus, nisi molestum est, sine tergiversatione responde.
FELIX dixit: Ipsa se scriptura interpretatur.
AUGUSTINUS dixit: Si ergo nosti esse hic aliquem locum, ubi hoc dicat scriptura, quia illam terram
vel genuit Deus, vel fecit, vel coaeterna illi erat, aperi ad locum quem nosti, et lege mihi.
FELIX dixit: Non est in ista scriptura, sed in altera.
AUGUSTINUS dixit: Credo ergo, quia si qua est illa scriptura, meministi quid ibi dixerit. Itaque tu
mihi responde, qui nosti illam scripturam; et si dixero quia non sic habet, convinces me. Si autem
sic cognovero, secundum hoc disputo quod tu ipse responderis. Dic ergo an fecerit terram istam
Deus, an genuerit, an coaeterna illi fuerit; qui legisti in nescio quo libro, ubi esse hoc scriptum dicis.
FELIX dixit: Quia modo Sanctitas tua interpretata est Scripturam tuam, quomodo voluisti et
acceptavi, et tu sic mihi accepta quidquid dixero.
AUGUSTINUS dixit: Interim quod interrogavi, si nihil me contra moverit accepto; si autem aliquid
moverit, motum meum indico tibi, ut ad ipsum respondeas.
FELIX dixit: Ego non respondi ad tua dicta.
AUGUSTINUS dixit: Quia prius est ut mihi ad id quod interrogavi respondeas, tamen feci etiam ut
tibi prior respondeam; forte non te movit, ideo non respondisti, forte et me non movebit, cum
responderis. Responde ergo ad quod interrogavi.
18. FELIX dixit: Respondeo. Et adiecit: Dixisti ergo de terra illa in qua Deus habitat, an facta est ab
illo, an generavit illam, an coaeterna illi est. Et ego dico, quia quomodo Deus aeternus est, et
factura apud illum nulla est, totum aeternum est.
AUGUSTINUS dixit: Non illam ergo genuit, neque fecit?
FELIX dixit: Non, sed est illi coaeterna.
AUGUSTINUS dixit: Si autem genuisset illam, non illi esset coaeterna.
FELIX dixit: Quod nascitur, finem habet; quod innatum est, non habet finem.
AUGUSTINUS dixit: Quibus ergo erat ille pater, aut cuius erat pater, quem modo patrem
nominavit? Si enim nihil genuerat, pater esse non poterat.
FELIX dixit: Sed sunt alia quae generavit.
AUGUSTINUS dixit: Illa ergo quae generavit, non sunt illi coaeterna, an et ipsa coaeterna sunt?

7

