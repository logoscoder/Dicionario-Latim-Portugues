anima ex Deo, quomodo factura ex artifice; non de Deo, sicut filius de patre.
FELIX dixit: De pollutione agimus; si polluta est anima quae ex Deo est, et potest purgari a Christo,
qui pro illa venit; et illa pars Dei quam Manichaeus dicit, pollui potest et mundari per mandatum
ipsius Dei.
AUGUSTINUS dixit: Ecce iterum dicis partem Dei pollutam purgari, et paulo ante dixeras
anathemandum esse qui illam dicit corruptibilem; modo dicis quia pollui potuit; et dicis quia
mundari potest, ut confirmes quia pollui potuit. Hoc nos de parte Dei non dicimus: sed de anima
dicimus; quia tamquam opus eius ex ipso est, non tamquam proles de ipso. Redi ergo ad id quod
dicis, et discerne quod dicimus. Anima nec Deus est, nec pars Dei. Tu autem Manichaeum dicis
dixisse pollui partem Dei, quam dicit purgari, ut confirmet quia polluitur. Restat ergo ut eum
anathemes, aut ista sentiens anathemeris.
21. FELIX dixit: Pertinet ad Deum anima quae per peccatum coinquinata est, an non?
AUGUSTINUS dixit: Pertinet, sed non est pars eius.
FELIX dixit: Non hoc interrogavi.
AUGUSTINUS dixit: Et quid interrogasti?
FELIX dixit: Pertinet ad Deum, an non pertinet?
AUGUSTINUS dixit: Iam dixi, et quia pertinet, et quomodo pertineat.
FELIX dixit: Ego quaero utrum vere est ex Deo.
AUGUSTINUS dixit: Ex Deo, non de Deo.
FELIX dixit: Si nihil peccatum est, et anima ex Deo est, et polluta est, et venit Christus liberare
eam, et eam liberavit a peccato, quid culpamus Manichaeum, qui dicit partem Dei pollutam esse, et
iterum mundari?
AUGUSTINUS dixit: Quia iam confessus es Manichaeum dixisse partem Dei esse pollutam, et dicis
non esse peccatum talem blasphemiam in Deum effundere; nos autem dicimus quidem peccasse
animam per liberum arbitrium, et poenitendo purgari per misericordiam Creatoris sui; quia non est
ex Deo tamquam pars eius, vel tamquam proles eius; sed ex Deo vel a Deo facta est, tamquam
opus eius; quid intersit inter nostram fidem et vestram perfidiam, omnibus manifestum est. Itaque
secundum verba tua superiora, quia concessisti anathemandum eum qui dicit corruptibilem
naturam Dei, quod et Manichaeum dicere manifestum est, quia noluisti ut esset a te anathematus,
eris cum illo anathematus.
22. Post haec cum multis verbis inter se agerent:
FELIX dixit: Dic iam tu, quid vis faciam?
AUGUSTINUS dixit: Ut anathemes Manichaeum, cuius sunt tantae istae blasphemiae. Sed si ex
animo facis, tunc fac; nemo enim te cogit invitum.
FELIX dixit: Deus videt si ex animo facio; non enim homo potest videre: sed hoc peto, ut confirmes
me.
AUGUSTINUS dixit: In quo vis ut te confirmem?
FELIX dixit: Prior tu anathema, ut et ego postea anathemem.
AUGUSTINUS dixit: Ecce etiam manu mea scribo; volo enim ut et tu manu tua scribas.
FELIX dixit: Sed sic anathema, ut spiritum ipsum qui in Manichaeo fuit, et per eum ista locutus est,
anathemes.
Augustinus accepta charta scripsit haec verba: Augustinus episcopus Ecclesiae catholicae iam
anathemavi Manichaeum et doctrinam eius, et spiritum qui per eum tam exsecrabiles blasphemias
locutus est, quia spiritus seductor erat, non veritatis, sed nefandi erroris; et nunc anathemo supra
dictum Manichaeum et spiritum erroris ipsius.
Et cum eamdem chartam Felici dedisset, etiam ille manu sua haec verba scripsit: Ego Felix qui
Manichaeo credideram, nunc anathemo eum, et doctrinam ipsius, et spiritum seductorem qui in illo
fuit, qui dixit Deum partem suam genti tenebrarum miscuisse, et eam tam turpiter liberare, ut
virtutes suas transfiguraret in feminas contra masculina, et ipsas iterum in masculos contra
feminina daemonia, ita ut postea reliquias ipsius suae partis configat in aeternum globo
tenebrarum. Has omnes et ceteras blasphemias Manichaei anathemo.
Augustinus episcopus, his in ecclesia coram populo Gestis subscripsi.
Felix his Gestis subscripsi.
- Mt 7, 17.

18

