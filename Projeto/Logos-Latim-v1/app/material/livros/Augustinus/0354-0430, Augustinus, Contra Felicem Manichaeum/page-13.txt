FELIX dixit: Isti peccatores quare non purgati sunt?
AUGUSTINUS dixit: Quia noluerunt.
FELIX dixit: Quia noluerunt, hoc dixisti?
AUGUSTINUS dixit: Hoc dixi, quia noluerunt.
FELIX dixit: Quare noluerunt? Est qui non vult curari? est qui non vult purgari? est qui non vult
illuminari? Quis infirmus est qui non vult ad sanitatem venire? Si crudele est quod Manichaeus dixit,
quia aliqua pars Dei quae se purgare non potuit, in globo ligata est; hoc crudele non est, ut Christus
qui dixit: Ego propter peccatores veni; modo ad ignem aeternum illos mittat, cuius nomen
portaverunt? Sed mandata, credo, non potuerunt complere. Si hoc crudele est, crudelius est et illud.
Si illud crudelius est, quia Deus illos non potuit purgare, et globo ligavit; et id crudelius videtur esse,
quos Christus non potuit purgare, ad ignem aeternum mittere; hoc mihi Sanctitas tua exponat de
ipsa crudelitate.
AUGUSTINUS dixit: Si ea quae iam dixi, vel intellexisses, vel te intellegere fatereris (fortassis enim
non habendo quid dicas, finxisti te non intellegere quod apertum est), ista non diceres. Iam enim
diximus et probavimus per divinas Scripturas, esse liberum arbitrium; Deum autem esse liberi
arbitrii iustum iudicem, remuneratorem fidelium eique se subiicientium et volentium se sanari,
damnatorem autem superborum et impiorum. Quia ergo ad peccatores sanandos venit, sanat
utique peccata confessos, sanat poenitentes; neminem autem poenitet cum alius peccavit; sed si
est poenitentia iusta et verax, unde et ipse Dominus dicit: Non veni vocare iustos, sed peccatores
in poenitentiam 13; ipsa poenitentia indicat non alienae esse naturae, sed voluntatis nostrae, si quid
forte peccamus. Nam si alio peccante, alium poenitet, non est ista prudens, sed insana poenitentia.
Secundum vos autem nulla peccata sunt. Gens enim tenebrarum non peccat, quia suam naturam
facit; natura lucis non peccat, quia quod facit, facere cogitur. Nullum ergo invenis peccatum quod
damnet Deus, nullum invenis peccatum quod poenitentia possit sanari. Si autem poenitentia est, et
culpa est; si culpa est, et voluntas est; si voluntas est in peccando, natura non est quae cogat. Sed
si quid infirmitatis patiuntur, qui non possunt implere quod volunt; unde Apostolus Paulus dicit:
Video aliam legem in membris meis, repugnantem legi mentis meae, et captivantem me in lege
peccati, quae est in membris meis 14; manifestum est hoc venisse de traduce primi peccati Adam,
et de consuetudine mala. Nam hodieque libera voluntate faciunt homines consuetudinem, quam
cum fecerint, facile superare non possunt; ipsi ergo sibi de se ipsis fecerunt, quod contra eos lex
habitet in membris eorum. Sed qui concipiunt timorem Dei, et per liberum arbitrium subdunt se
sanandos optimo medico, et sicut bono curatori, ita et misericordi creatori, per humilitatem
confessionis et poenitentiae sanantur. Superbi vero dicentes se iustos, aut dicendo quia non
peccant ipsi, sed aliud in illis peccat, et alia natura de illis peccat, per ipsam superbiam suam et
insanabiles fiunt, et experiuntur iustum iudicium Dei, qui superbis resistit, humilibus autem dat
gratiam 15. Non est ergo indignum ut Deus dicat: Ite in ignem aeternum, eis qui eius misericordiam
per liberum arbitrium respuerunt; et dicat: Venite, benedicti Patris mei, percipite regnum 16, eis qui
per liberum arbitrium fidem eius susceperunt, peccata sua confessi sunt, poenitentiam egerunt,
displicuerunt sibi quales fuerunt, et quales per eum facti sunt illi placuerunt. Tu ergo iam ad hoc
quod interrogavi responde; sed impetrem a te, ne moras superfluas faciamus: Si Deo nocere nihil
poterat, quare huc nos misit? Si nocere poterat, non est incorruptibilis Deus.
9. FELIX dixit: Si Deo nocere nihil poterat, quare huc Filium suum misit?
AUGUSTINUS dixit: Vide quemadmodum semper interrogas, et ad interrogata respondere non vis.
Audi quod interrogasti, memento tamen te ad ea quae dico non respondere, me autem respondere.
Deo nocere nihil potest; sed Filium suum misit, ut carne indueretur, et hominibus appareret,
peccatores sanaret, in ipsa carne pateretur pro nobis, quam sumpsit ex nobis. In sua quippe natura
pati nihil poterat; quia in principio erat Verbum, et Verbum erat apud Deum, et Deus erat Verbum
17
. In hac natura, quia Deus erat Verbum, pati nihil ille poterat. Ut autem pati pro nobis posset,
Verbum caro factum est, et habitavit in nobis 18. Verbum caro factum est, assumendo carnem, non
mutatum in carnem; assumpsit enim humanitatem, non amisit divinitatem. Itaque idem Deus et
idem homo, in natura Dei aequalis Patri, in natura hominis factus mortalis, in nobis, pro nobis, de
nobis, manens quod erat, suscipiens quod non erat, ut liberaret quod fecerat, non quod erat. Non
est ergo passio Christi ex indigentia, sed ex misericordia. Praebuit enim exemplum patientiae nobis
de nobis, id est homini de homine, carni de carne; non tamen in illa carne ipse deterior factus; sed
caro in illo melior facta est. Pars vero dei vestri, nulla carne assumpta (non enim erat in gente
tenebrarum pro qua pateretur), descendit ut teneretur, ligaretur, pollueretur, et turpius quam
ligabatur purgaretur. Iam enim de purgatione eius dixi. Haec omnia quanto indigniora sunt, tanto
utique faciliora ad intellegendum quoniam in naturam Dei ista non cadunt. Et absit a pio animo
atque fideli talia de Deo credere, Deo bono, Deo vero, qualia vos creditis; non quem invenistis, sed
quem finxistis. Responde iam nunc: Si Deo nocere nihil poterat, pura illa substantia ipsius, nulla
carne assumpta in se passura, si quid passura erat, non in carne quam non susceperat, quare huc
missa est secundum vestra vaniloquia?

13

