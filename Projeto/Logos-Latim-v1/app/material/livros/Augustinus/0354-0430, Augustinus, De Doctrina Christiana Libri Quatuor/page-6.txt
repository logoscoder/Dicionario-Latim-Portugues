Christi resurrectione et ascensione fulcitur fides, iudicio excitatur.
15. 14. Iam vero credita Domini a mortuis resurrectio et in caelum ascensio magna spe fulcit fidem
nostram. Multum enim ostendit quam voluntarie pro nobis animam posuerit, qui eam sic habuit in
potestatem resumere 16. Quanta ergo se fiducia spes credentium consolatur, considerans quantus
quanta pro nondum credentibus passus sit! Cum vero iudex vivorum atque mortuorum exspectatur
e caelo, magnum timorem incutit neglegentibus, ut se ad diligentiam convertant, eumque magis
bene agendo desiderent, quam male agendo formident. Quibus autem verbis dici aut qua
cogitatione capi potest praemium, quod ille in fine daturus est; quando ad consolationem huius
itineris de Spiritu suo tantum dedit, quo in adversis vitae huius fiduciam caritatemque tantam eius,
quem nondum videmus habeamus, et dona unicuique propria ad instructionem Ecclesiae suae 17, ut
id quod ostendit esse faciendum, non solum sine murmure sed etiam cum delectatione faciamus!
**

Ecclesia Christi corpus et coniux.
16. 15. Est enim Ecclesia corpus eius, sicut apostolica doctrina commendat 18, quae coniunx etiam
eius dicitur 19. Corpus ergo suum multis membris diversa officia gerentibus 20, nodo unitatis et
caritatis tamquam sanitatis astringit. Exercet autem hoc tempore et purgat medicinalibus
quibusdam molestiis, ut erutam de hoc saeculo in aeternum sibi copulet coniugem Ecclesiam, non
habentem maculam aut rugam aut aliquid huiusmodi 21.

Christus donando peccata viam aperit ad patriam.
17. 16. Porro quoniam in via sumus, nec via ista locorum est, sed affectuum, quam intercludebat
quasi saepta quaedam spinosa, praeteritorum malitia peccatorum, quid liberalius et misericordius
facere potuit, qui se ipsum nobis qua rediremus, substernere voluit, nisi ut omnia donaret peccata
conversis et graviter fixa interdicta reditus nostri pro nobis crucifixus evelleret?

Regni claves traduntur Ecclesiae.
18. 17. Has igitur claves dedit Ecclesiae suae, ut quae solveret in terra, soluta essent et in caelo,
quae ligaret in terra, ligata essent et in caelo 22, scilicet ut quisquis in Ecclesia eius dimitti sibi
peccata non crederet, non ei dimitterentur; quisquis autem crederet seque ab his correctus
averteret, in eiusdem Ecclesiae gremio constitutus, eadem fide atque correctione sanaretur.
Quisquis enim non credit dimitti sibi posse peccata, fit deterior desperando, quasi nihil illi melius
quam malum esse remaneat, ubi de fructu suae conversionis infidus est.

Corporis et animi mors atque resurrectio.
19. 18. Iam vero sicut animi quaedam mors est, vitae prioris morumque relictio, quae fit
paenitendo, sic etiam corporis mors est animationis pristinae resolutio. Et quomodo animus post
paenitentiam, qua priores mores perditos interemit, reformatur in melius, sic etiam corpus post
istam mortem quam vinculo peccati omnes debemus, credendum et sperandum est resurrectionis
tempore in melius commutari, ut non caro et sanguis regnum caelorum possideat, quod fieri non
potest, sed corruptibile hoc induat incorruptionem et mortale hoc induat immortalitatem 23,
nullamque faciens molestiam, quia nullam patietur indigentiam, a beata perfectaque anima cum
summa quiete vegetetur.

Qui non ad vitam sed ad supplicia renascantur.
20. 19. Cuius autem animus non moritur huic saeculo neque incipit configurari veritati, in
graviorem mortem morte cor poris trahitur; neque ad commutationem caelestis habitudinis, sed ad
luenda supplicia revivescit.

Rursus de corporis resurrectione.

6

