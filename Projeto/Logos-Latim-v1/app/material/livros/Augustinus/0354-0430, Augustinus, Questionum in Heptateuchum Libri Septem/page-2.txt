accepta non curaverint, utrum eam Noe sapienter, an vero inaniter fabricaretur; et ideo non in eam intraverint,
quia non crediderunt quod ille crediderat.
Quid sit quod scriptum est: Inferiora bicamerata et tricamerata facies ea.
6. (6, 16) Quid ait, cum de arcae fabricatione loqueretur: Inferiora, bicamerata et tricamerata facies eam? Non
enim inferiora futura erant bicamerata et tricamerata. Sed in hac distinctione totam instructuram eius intellegi
voluit, ut haberet inferiora, haberet et superiora inferiorum quae appellantur bicamerata; haberet et superiora
superiorum, quae appellavit tricamerata. In prima quippe habitatione, id est in inferioribus, semel camerata erat
arca; in secunda vero habitatione supra inferiorem iam bicamerata erat, ac per hoc in tertia supra secundam sine
dubio tricamerata erat.
De escis animalium quae in arca intraverunt.
7. (6, 21) Quoniam non solum vivere, sed etiam pasci in arca animalia Deus dixit, et iussit ut Noe ab omnibus
escis sumeret sibi et illis, quae ad illum fuerant ingressura; quaeritur quomodo ibi leones vel aquilae, quae
consuerunt carnibus vivere, pasci potuerint; utrum et animalia praeter illum numerum propter aliorum escam
fuerint intromissa, an aliqua praeter carnes - quod magis credendum est - a viro sapiente, vel Deo demonstrante
provisa sint, quae talium quoque animantium escis convenirent?
Quod ait: Duo duo intraverunt ad Noe in arcam.
8. (7, 8-9) Quod scriptum est: Et a volatilibus mundis et a volatilibus immundis, et a pecoribus mundis et a
pecoribus immundis, et ab omnibus serpentibus in terra; quod deinde non additur, subauditur mundis et
immundis; et adiungitur: Duo duo intraverunt ad Noe in arcam, masculus et femina. Quaeritur quomodo superius
distinxerit duo duo ab immundis, nunc autem sive a mundis sive ab immundis duo duo dicat intrasse. Sed hoc
refertur non ad numerum mundorum vel immundorum animalium, sed ad masculum et feminam; quia in
omnibus sive mundis sive immundis duo sunt, masculus et femina.
Quod ait: In quo est spiritus vitae.
9. (7, 15) Notandum quod scriptum est: In quo est spiritus vitae, non solum de hominibus, sed etiam de
pecoribus dictum, propter illud quod quidam de Spiritu Sancto volunt intellegere, ubi scriptum est: Et insufflavit
Deus in faciem eius spiritum vitae 8, quod melius quidam codices habent: flatum vitae.
De montium altitudine, quam omnem scriptum est transcendisse aquam.
10. (7, 20) De montium altitudine, quam omnem scriptum est trascendisse aquam cubitis quindecim, quaeritur
propter Olympi montis historiam 9. Si enim terra invadere potuit spatium tranquilli illius aeris, ubi dicitur nec
nubes videri, nec ventos sentiri, cur non et aqua crescendo?
Quod ait: Exaltata est aqua super terram centum quinquaginta dies.
11. (7, 24) Quod scriptum est: Et exaltata est aqua super terram centum quinquaginta dies; quaeritur utrum
usque ad hunc diem creverit, an per tot dies in altitudine qua creverat manserit; quoniam alii interpretes planius
videntur hoc dicere. Nam Aquila dixit: Obtinuit; Symmachus: Praevaluerunt, id est aquae.
De eo quod scriptum est, post centum quinquaginta dies adductum esse spiritum super terram.
12. (8, 1-2) Quod scriptum est, post centum quinquaginta dies adductum esse spiritum super terram, et desiisse
aquam, et conclusos fontes abyssi, et cataractas caeli, et detentam pluviam de caelo; quaeritur utrum post centum
quinquaginta dies haec facta sint, an per recapitulationem omnia commemorata sint, quae post quadraginta dies
pluviae fieri coeperunt; ut hoc solum ad centum quinquaginta dies pertineat, quod usque ad ipsos aqua exaltata
est, aut de fontibus abyssi cessante iam pluvia, aut quia mansit in altitudine sua, dum nullo spiritu siccaretur;
cetera vero quae dicta sunt, non post centum quinquaginta dies omnia facta sint, sed commemorata sint omnia,
quae ex fine quadraginta dierum fieri coeperunt.
De eo quod scriptum est, dimissum esse corvum nec rediisse.
13. (8, 6-9) Quod scriptum est, dimissum esse corvum, nec rediisse; et dimissam post eum columbam, et ipsam
rediisse, quod non invenisset requiem pedibus suis; quaestio solet oboriri, utrum corvus mortuus sit, an aliquo
modo vivere potuerit. Quia utique si fuit terra ubi requiesceret, etiam columba requiem potuit invenire pedibus
suis. Unde conicitur a multis quod cadaveri potuit corvus insidere, quod columba naturaliter refugit.
Quomodo columba non invenerit ubi resideret.
14. (8, 9) Item quaestio est quomodo columba non invenerit ubi resideret, si iam, sicut narrationis ordo
contexitur, nudata fuerant cacumina montium 10. Quae videtur quaestio aut per recapitulationem posse dissolvi, ut
ea posterius narrata intellegantur, quae prius facta sunt; aut potius quia nondum siccata fuerant.
Quod ait: Non adiciam adhuc maledicere terram, etc.
15. (8, 21) Quid sibi vult quod Dominus dicit: Non adiciam adhuc maledicere super terram propter opera
hominum; quia apposita est mens hominis ad maligna a iuventute. Non adiciam ergo adhuc percutere omnem
carnem vivam, quemadmodum feci; et deinde adiungit quae secundum largitatem bonitatis suae donat hominibus
indignis? Utrum hic Testamenti Novi indulgentia figurata sit 11, et praeterita ultio ad Vetus pertineat
Testamentum; hoc est, illud ad Legis severitatem, hoc ad gratiae bonitatem?
Quid est: Et de manu hominis fratris exquiram animam hominis.
16. (9, 5) Quid est: Et de manu hominis fratris exquiram animam hominis? An omnem hominem fratrem omnis
hominis intellegi voluit, secundum cognationem ex uno ductam?
2

