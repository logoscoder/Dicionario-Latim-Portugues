ad natum Isaac. His adduntur omnes anni vitae Isaac, id est centum octoginta 50, fiunt ducenti quinque: tunc erat
Iacob annorum centum viginti; nati sunt enim sexagenario patri gemini, ipse et Esau 51: post decem autem annos
intravit Iacob in Aegyptum, cum esset annorum centum triginta 52. Ioseph autem esset triginta novem. Fiunt
proinde anni a promissione usque ad ingressum Iacob in Aegyptum, ducenti quindecim. Ioseph autem ab illo
trigesimo et nono anno aetatis suae, in quo eum pater in Aegypto invenit, vixit septuaginta et unum annos; quia
omnes aetatis eius anni centum decem fuerunt 53. Cum itaque ad ducentos quindecim annos accesserint
septuaginta unus, fiunt anni ducenti octoginta sex. Restant centum quadraginta quatuor vel quinque, quibus
intellegitur servisse in Aegypto populus Israel post mortem Ioseph. His annis quantum multiplicari potuerint, si
fecunditas hominis consideretur, adiuvante illo qui eos voluit valde multiplicari, reperitur non esse mirum quod
in sexcentis millibus peditum egressus est populus ex Aegypto, excepto caetero apparatu, ubi et servitia erant, et
sexus muliebris et imbellis aetas.
47. 6. Quod ergo dixit Deus ad Abraham: Sciendo scies, quia peregrinum erit semen tuum in terra non propria;
et in servitutem redigent eos, et nocebunt illis quadringentos annos 54, non sic accipiendum est, tamquam in illa
durissima servitute quadringentos annos Dei populus fuerit: sed quia scriptum est: In Isaac vocabitur tibi semen
55
; ex anno nativitatis Isaac usque ad annum egressionis ex Aegypto computantur anni quadringenti quinque.
Cum ergo de quadringentis triginta detraxeris viginti quinque qui sunt a promissione usque ad natum Isaac, non
mirum est si quadringentos et quinque annos summa solida quadringentos voluit appellare Scriptura, quae solet
tempora ita nuncupare, ut quod de summa perfectioris numeri paululum excrescit aut infra est, non computetur.
Non itaque quod ait: In servitutem redigent eos, et nocebunt illis, ad quadringentos annos referendum est,
tamquam per tot annos eos habuerint in servitute; sed referendi sunt quadringenti anni ad id quod dictum est:
Peregrinum erit semen tuum in terra non propria: quia sive in terra Chanaan, sive in Aegypto, peregrinum erat
illud semen, antequam haereditatem sumerent terram ex promissione Dei; quod factum est posteaquam ex
Aegypto liberati sunt: ut hyperbaton hic intellegatur, et ordo verborum sit: Sciendo scias, quia peregrinum erit
semen tuum in terra non propria quadringentis annis; illud autem interpositum intellegatur: Et in servitutem
redigent eos, et nocebunt illis; ita ut ad quadringentos annos ista interpositio non pertineat. In extrema enim parte
annorum summae huius, hoc est, post mortem Ioseph, factum est ut in Aegypto populus Dei duram perageret
servitutem.
Signum de pascha praeceptum.
48. (13, 9) Quid est quod ait, cum de Pascha praeciperet: Erit tibi in signo super manum tuam? an intellegitur
super opera tua, id est, quod praeferre debeas operibus tuis? Pertinet enim Pascha propter occisionem ovis ad
fidem Christi, et sanguinem quo redempti sumus. Haec autem fides operibus praeponenda est, ut sit
quodammodo super manum, adversus illos qui in operibus Legis gloriabantur: de qua re Apostolus loquitur, et
multum agit; qui fidem operibus sic vult anteponi, ut ex illa pendeant opera bona, atque ab ea praeveniantur, non
ut ipsa velut meritis bonorum operum retribui videatur 56. Illa enim ad gratiam pertinet: si autem gratia, iam non
ex operibus; alioquin gratia iam non est gratia 57.
Omnia fieri debere, quae consilio recte fieri possunt.
49. (13, 18) Cum autem dimisit Pharao populum, non deduxit eos Deus viam terrae Philistiim, quia prope erat.
Dixit enim Deus: Nequando poeniteat populum cum viderit praelium, et revertatur in Aegy- ptum. Hic ostenditur
omnia fieri debere, quae consilio recte fieri possunt, ad devitanda quae adversa sunt, etiam cum Deus apertissime
adiutor est.
Quinta autem progenie ascenderunt filii Israel de terra Aegypti.
50. (13, 18) Quinta autem progenie ascenderunt filii Israel de terra Aegypti. Utrum progeniem in centum annis
vult computari, et ideo quinta progenie, quia post quadringentos triginta annos? an per hominum generationes
hoc potius intellegendum est, ab ipso Iacob qui intravit in Aegyptum, usque ad Moysen qui cum populo egressus
est? Iacob enim primus, secundus Levi, tertius Caath, quartus Ambram, quintus Moyses invenitur. Has autem
dicit progenies latinus interpres, quas
Graeci vocant, quae in Evangelio generationes 58 appellantur, nec
numerantur nisi per successiones hominum, non per numerum annorum.
Quomodo vera sint verba, cum viderint postea Israelitae Aegiptios.
51. (14, 13) Dixit autem Moyses: Confidite, et state, et videte salutem quae est a Domino, quam faciet vobis
hodie. Sicut enim vidistis Aegyptios hodie, non apponetis amplius videre eos in aeternum tempus. Quomodo
accipienda sunt haec verba, cum viderint postea Israelitae Aegyptios? An quia isti qui tunc videbant, non eos
ulterius viderunt; quia et illi sunt mortui qui consequebantur, et isti omnes quisque die mortis suae? nam posteri
eorum viderunt posteros illorum. An: Non eos videbitis sicut hodie, intellegendum est, non sicut hodie
persequentes et inimicos, et tanto post vos agmine venientes; ut omnino nulla sit quaestio, nec de aeterno
tempore quod hic posuit; quia etsi videbunt se utrique tempore resurrectionis, non sic utique videbunt ut hodie?
Moyses corde clamat vocis silentio.
52. (14, 15) Quid est quod dixit Dominus ad Moysen: Quid tu clamas ad me? cum Scriptura non dixerit aliquid
de Moysi vocibus, nec eum orantem commemoraverit; nisi quia intellegi voluit, hoc eum egisse vocis silentio, ut
corde clamaret.
Virga in qua fiebant miracula.
39

