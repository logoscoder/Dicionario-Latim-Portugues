vela capillacia, quemadmodum sibimet iungerentur. Et idem dicit, sed fortasse planius: Et facies, inquit, ansas
quinquaginta in ora veli unius, quod contra medium est, id est, contra secundum, quia ipsum erit medium inter
primum et tertium: secundum commissuram, id est, iuncturam. Et quinquaginta ansas facies super oram veli,
quod coniunctum est ad secundum velum, id est super oram tertii veli, qua coniungitur secundo. Et facies
circulos aereos quinquaginta, et coniunges circulos de ansis; et coniunges vela, et erit unum. Circulos ergo
medio velo voluit apponi, id est secundo, quibus quiquagenis ausis iungeretur primo et tertio. Nihil hic aliud est,
nisi quod circulos non aureos, sed aereos fieri nunc praecepit. Ansas autem in aulaeis hyacinthinas dixerat: in
velis autem capillaciis quoniam tacuit cuiusmodi essent ansae, quid nisi capillacias eas credibilius accipimus?
177. 4. (26, 12-14) Quod deinde sequitur ita est ad intellegendum difficile, ut verear ne exponendo fiat obscurius.
Dicit enim: Et suppones in velis tabernaculi dimidium veli quod superaverit, subteges quod abundat de velis
tabernaculi, subteges post tabernaculum. Cubitum ex hoc, et cubitum ex hoc, ex eo quod superat velis de
longitudine velorum tabernaculi, erit contegens super latera tabernaculi, hinc atque hinc ut operiat. Cum
sextum velum iusserit duplicari secundum faciem tabernaculi, quid dicat superare in velis dimidium veli; et quid
dicat: Cubitum ex hoc, et cubitum ex hoc, cum dimidium veli quindecim cubita sint, quoniam triginta cubitorum
iussit esse unum velum, quis facile intellegat? Aut si propterea superat de longitudine velorum, quia prima
aulaea de bysso et cocco et purpura et hyacintho viginti octo cubitis longa esse praecepit, ista vero capillacia
triginta cubitorum esse voluit, duobus cubitis superantur singula aulaea a singulis velis capillaciis: quae in
summam ducta, excepto undecimo quod duplicari iussit, viginti cubita excrescunt, quibus superatur ambitus
aulaeorum ambitu capillaciorum. Decem quippe velorum cubita bina, quibus longiora erant, viginti faciunt:
quorum ex utroque latere decem hinc et decem inde poterant superare, non cubitum ex hoc et cubitum ex hoc,
sicut Scriptura loquitur. Quapropter differenda mihi videtur huius loci expositio, donec tabernaculum columnis
omnibus, cum atrio, quod circumponitur, omni ex parte consistat. Fortassis enim per anticipationem aliquid dicit
de his velis capillaciis, quod ad illa proficiat, de quibus nondum locutus est. Quod enim dicit: Et facies vela
capillacia operire super tabernaculum 229, utrum universum tabernaculum his velis cooperiri velit cum atrio
scilicet, de quo circumponendo postea loquitur; an hoc interius tabernaculum, quod decem aulaeis fieri iussit,
incertum est. Sequitur ergo et dicit: Et facies operimentum tabernaculo, pelles arietum rubricatas. Etiam hoc
operimentum utrum universo tabernaculo fieri iusserit in circuitu, an interiori tantum, similiter habetur incertum.
Quod vero adiungit: Et operimenta pelles hyacinthinas desuper, hoc non in circuitu, sed a tecto velut camera
accipiendum est.
177. 5. (26, 15-21) Et facies, inquit, columnas tabernaculo de lignis imputribilibus: decem cubitorum columnam
unam, et cubiti unius et dimidii latitudinem columnae unius; duos anconiscos columnae uni consistentes ex
adverso: sic facies omnibus columnis tabernaculi. Quare iusserit fieri hos anconiscos, de quibus antea dixi quid
essent 230, non satis mihi apparet. Si enim ad columnas portandas fierent, quatuor ut minimum fierent: si autem
ubi serae incumberent, etiam plures fierent; nam quinas seras singulis columnis distribuit. Nisi forte in his
anconiscis non aliquis usus, sed sola significatio sit, sicut in velo undecimo capillacio. Nam columna duos
anconiscos velut brachia hinc atque hinc extendens, figuram crucis reddit. Nunc iam videamus numerum
columnarum, in quibus et forma tabernaculi possit adverti, utrum quadra, an rotunda sit, an oblongam habeat
quadraturam, lateribus longioribus brevioribus frontibus sicut pleraeque basilicae construuntur: hoc enim potius
hic evidenter exprimitur. Nam ita dicit: Et facies columnas tabernaculo, viginti columnas ab latere isto, quod
respicit ad aquilonem. Et quadraginta bases argenteas facies viginti columnis, duas bases columnae uni in
ambas partes eius. Et latus secundum contra austrum viginti columnas, et quadraginta earum bases argenteas;
duas bases columnae uni in ambas partes eius, et duas bases columnae uni in ambas partes eius. Repetitio non
moveat; quia locutionis est, ut omnes ita intellegantur de quibus non dicit. De basibus autem iam antea diximus,
cur una columna duas habeat, quia et capita hoc loco bases vocat 231.
177. 6. (26, 22-25) Videmus igitur vicenis columnis porrecta duo latera tabernaculi aquilonis et austri: duo sunt
reliqua, orientale et occidentale, quae si totidem columnas habuissent, procul dubio quadrum esset. Quot autem
habeat, de occidentali non tacetur, de orientali tacetur: utrum quia non habuit, et sola illic sine columnis
extendebantur aulaea ab extrema columna unius lateris usque ad alterius alteram extremam; an aliqua causa
taceantur, ut etiam tacitae intellegantur, nescio. Postea quippe ex ipsa parte orientis decem columnae
commemorantur, sed atrii de quo post loquitur, quod huic tabernaculo circumponi iubet. Commemoratis ergo
lateribus tabernaculi aquilonio et australi in vicenis columnis, deinde sequitur et adiungit, dicens: Et retro
tabernaculum per partem quae est contra mare, facies sex columnas: et duas columnas facies in angulis
tabernaculi a posterioribus, et aequales deorsum versus; et in se convenientes erunt, aequales de capitibus in
commissuram unam. Sic facies ambobus duobus angulis; aequales sint. Et erunt octo columnae, et bases earum
argenteae sedecim: duae bases columnae uni, et duae bases columnae uni in ambas partes eius. De basibus
similis ratio et similis locutio est. Latus itaque occidentis, nam hoc est ad mare, columnis octo extenditur; sex
mediis, et duabus angularibus quas aequales ad unam commissuram dicit esse debere; credo quod angulus duo in
se latera committat, et sit columna angularis lateri utrique communis, ista occidentali et aquiloniae, illa
occidentali et australi. Quod autem dicit etiam aequales deorsum versus hoc utique dicit, ut ad perpendiculum
librarentur, ne robustiores essent infra quam supra, sicut pleraeque columnae sunt.
62

