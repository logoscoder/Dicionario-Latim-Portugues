sacrificio agnae et caprae, cum eadem sacrificia praecepta sint etiam in illa generalitate peccati, ad quam
generalitatem etiam ista potuerunt pertinere? Si autem hinc ista discernuntur, quod licebat pro eis turtures et
columbos, vel etiam, si hoc non esset, similaginem offerri, ibi autem ubi non dictum est non licebat; non videtur
subventum esse pauperibus; quoniam multa possent esse delicta non specialiter expressa, quae ad illam
generalitatem referrentur, ubi gravarentur inopes, si tantummodo capram feminam, et agnam ex ovibus, et illas
aviculas, et similaginem licebat offerri. Nisi forte quis dicat, hoc discerni ista excepta et nominatim expressa
peccata ab illis quae generaliter commemorata sunt, quia hic agnam dixit, ibi ovem, ut aetas pecorum aliquam
differentiam faciat: dum tamen intellegatur pauperibus peraeque subventum, ut si non haberent ulla animalia
quadrupedia, aut memoratas aves aut similaginem offerrent pro peccatis ignorantiae suae. Si autem movet quare
cum generaliter omnia ignorantiae peccata concluserit, et sacrificia non pro distantia peccatorum quam non
fecerat, sed pro distantia personarum distinxerit; postea voluerit etiam peccata distinguere, et pro eorum
diversitate sacrificia diversa praecipere, quasi non ad illam generalitatem omnia pertinerent: sic factam posterius
exceptionem oportet intellegi, ut quaecumque remanserint, his exceptis quae nominatim et speciatim
commemoravit, dicta in illa generalitate intellegamus. Quem modum locutionis non est alibi reperire: sed in
Scripturis sanctis tale est illud ubi Apostolus ait: Omne peccatum quodcumque fecerit homo, extra corpus est.
Hic enim nihil videtur praetermisisse peccati, quandoquidem ait: Omne peccatum quodcumque fecerit homo:
postea tamen excepit fornicationem, cum intulit: Qui autem fornicatur, in corpus proprium peccat 10. Quod
secundum consuetudinem nostrae locutionis ita diceretur: Omne peccatum quodcumque fecerit homo excepta
fornicatione, extra corpus est; qui autem fornicatur, in corpus proprium peccat. Ita et hic, cum prius generaliter
omnia ignorantiae peccata diceret illis, quae commemoravit, sacrificiis expianda; postea tamen excepit illa
quibus expresse et distincte positis certam sacrificiorum purgationem adhiberet, ut his exceptis quaecumque
reliqua essent, ad illam generalitatem pertinerent.
Quid sibi vult quod dicitur Lev 6, 10.
9. (6, 6. 10) Offeret arietem ab ovibus sine macula, pretio, in quod deliquit. Non ita distinguendum est, quasi sit
pretio in quod deliquit, id est in quod pretium deliquit; sed si offeret arietem, pretio offeret, id est emptum. Etiam
hoc enim videtur ad sacramentum alicuius significationis pertinere voluisse, quoniam pretium ipsum non
definivit. Nam si definiisset, posset videri hoc praecepisse, ne vile pecus offerretur, ut etiamsi non emeret qui
offerret, tale tamen offerret quod tanti valeret. Addito autem, non solum pretio, ut emptus aries offerretur, verum
etiam siclorum sanctorum, ita enim dicit: Pretio argenti siclorum siclo sancto 11, aliquot siclis ut ematur aries,
non uno siclo voluit. Quid sibi autem velit, siclum sanctum, iam ubi visum est disseruimus. Quod vero cum
dixisset: Et delecti sui offeret Domino arietem ab ovibus sine macula pretio; deinde addidit, in quod deliquit:
intellegendum est in id offeret in quod deliquit; id est, in eam rem, propter eam rem. Et auferet holocarpoma
quod consumpserit ignis, illam holocaustosim ab altari. Quid auferet, si consumptum est? Iussit enim
sacerdotem auferre post totius noctis ignem holocarpoma, id est, holocaustum quod ignis consumpserit. Vel quid
sibi vult etiam illud quod addidit, illam holocaustosim; cum hoc intellegatur holocarpoma quod holocaustosis?
Nisi forte illud est verum quod in quodam graeco invenimus; non enim ait, auferet holocarposim, sed auferet
catacarposim, hoc est, reliquias holocausti quod ignis consumpsit. Has autem reliquias, veluti est cinis et carbo,
appellavit illam holocaustosim, eius rei nomine quae consumpta est, reliquias ipsius consumptionis appellans.
Quis ordo et sensus illorum verborum.
10. (6, 9) Quod autem supra dixit: Ista lex holocausti, et deinde exponens quae sit eadem lex, dicit: Ista
holocaustosis, super incensionem eius super altare totam noctem usque in mane, et ignis altaris ardebit super
illud, non exstinguetur; planius esset secundum nostrae consuetudinis locutionem, si non haberet, et: nam ista
coniunctione detracta ita sensus contexitur: Ista holocaustosis, super incensionem eius super altare totam
noctem usque in mane ignis altaris ardebit super illud, id est, super altare. Deinde ad cumulum exprimendae
sententiae intulit: non exstinguetur: nam hoc erat iam dictum: tota nocte.
Quid est holocarpoma seu holocaustoma.
11. (6, 11) Et induet stolam aliam, et abiiciet holocarpoma extra castra in locum mundum: hoc appellat
holocarpoma quod iam concrematum est; hoc autem in illo graeco
legitur. Quidam vero latini
addiderunt: quod concrematum est, et ita interpretati sunt: Et abiiciet holocarpoma, quod concrematum est, extra
castra in locum mundum.
Quid sit: Ignis altaris semper ardebit...
12. (6, 12) Et ignis super altare ardebit ab eo, et non exstinguetur; id est, ab illo igne in quo arsit holocaustum
usque in mane. Non vult enim ignem prorsus exstingui, sed, cum usque in mane arserit holocaustum, ablatis inde
reliquiis consumptionis nec sic exstingui ignem, sed inde iterum renovari, quo ardeant alia quae imponuntur.
An quod dicit, quotidie intellegatur fieri.
13. (6, 12-13) Quod autem sequitur et dicit: Et exuret super illud sacerdos ligna mane mane, et stipabit super
illud holocaustum, et superponet super illud adipem salutaris; et ignis semper ardebit super altare, non
exstinguetur: videndum est utrum mane mane quotidie voluerit intellegi, ut nullus dies praetermitteretur, quo non
inveniretur holocaustum, et adeps salutaris; an mane mane, ut quocumque die imponeretur, nonnisi mane
imponeretur. Si enim quotidie intellexerimus, quid, si nullus afferret? Si autem tamquam de publico vel de suo
75

