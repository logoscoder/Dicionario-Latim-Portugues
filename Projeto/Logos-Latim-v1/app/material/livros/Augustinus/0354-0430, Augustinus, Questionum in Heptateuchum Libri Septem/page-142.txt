5. (1, 18-19) Et non haereditavit Iudas Gazam et finem eius, et Ascalonem et finem eius, et Accaron et finem
eius, et Azotum et adiacentia eius. Et erat Dominus cum Iuda, et haereditavit montem, quoniam non potuit
haereditare inhabitantes in valle, quoniam Rechab obstitit eis, et currus erant ei ferrei. Quod in libro Iesu Nave,
cum illum locum tractarem, ubi scriptum est: Et dedit Dominus Israeli omnem terram 4, cum multas eius partes
nondum possiderent, dixi ita posse intellegi omnem terram datam, quia ea quae data non est in possessionem,
data est in quamdam exercitationis utilitatem 5: hoc multo evidentius hic apparet, quandoquidem
commemorantur civitates quas non haereditavit Iudas, et dicitur: Et erat Dominus cum Iuda, et haereditavit
montem, quoniam non potuerunt haereditare inhabitantes in valle. Quis enim non intellegat etiam hoc ipsum ad
id pertinuisse, quod erat Dominus cum Iuda, ne totum repente obtinendo extolleretur? Quod enim adiungit,
quoniam Rechab obstitit eis, et currus erant ei ferrei; quos currus timuerit, dictum est, non Dominus qui erat in
Iuda, sed ipse Iudas: cur autem timuerit, cum quo Dominus erat, si quaeritur, hoc est quod prudenter
intellegendum est, refringere Deum propitium etiam in cordibus suorum nimiae prosperitatis excessus, ut in
usum eorum convertat inimicos, non solum quando vincuntur inimici, sed etiam quando metuuntur; illud ad
commendandam largitatem suam, illud ad eorum reprimendam elationem. Nam utique inimicus sanctorum est
angelus satanae; quem tamen sibi datum colaphizantem dicit Apostolus, ne magnitudine revelationum
extolleretur 6.
Quomodo gesta tempore Iosue narrentur.
6. (1, 20) Et dederunt Caleb Chebron, sicut locutus est Moyses; et haereditavit inde tres civitates filiorum
Enach, et abstulit inde tres filios Enach. Iam hoc dictum est in libro Iesu Nave 7, quoniam illo vivo factum est;
sed hic recapitulando commemoratum est, cum de tribu Iuda, unde fuit Caleb, Scriptura loqueretur.
Quomodo Hierusalem dicatur non devicta nec Iebusaeus cum prius contrarium dictum sit.
7. (1, 21. 8) Quaeritur quomodo dictum sit: Et Iebusaeum habitantem in Ierusalem non haereditaverunt filii
Beniamin, et habitavit Iebusaeus cum filiis Beniamin in Ierusalem usque in hodiernum diem, cum superius
legatur eadem civitas a Iuda capta et incensa, interfectis in ea Iebusaeis? Sed cognoscendum est istam civitatem
communem habuisse duas tribus, Iudam et Beniamin, sicut ostendit ipsa divisio terrarum, quae facta est a Iesu
Nave 8. Ipsa est enim Iebus quae Ierusalem 9: ideo duae istae tribus remanserunt ad templum Domini, quando
caeterae, excepta Levi quae sacerdotalis fuit et terras in divisionem non accepit, separaverunt se a regno Iuda
cum Ieroboam 10. Intellegendum est ergo a Iuda quidem civitatem captam et incensam, interfectis eis qui illic
reperti fuerant: sed non omnes Iebusaeos esse extinctos; sive quia erant extra illam civitatem, sive quia fugere
potuerunt: quos reliquos Iebusaeos admissos esse a filiis Beniamin, quibus cum Iuda erat civitas illa communis,
in ea simul habitare. Quod ergo dictum est: Non haereditaverunt Iebusaeum filii Beniamin, intellegendum est
quod nec tributarios eos facere potuerunt, sive voluerunt. Aut certe non haereditavit Iebusaeum, dictum est, quia
non sine illo tenuit terram quae ab illo possidebatur.
Quomodo Bethsan dicatur Scytharum civitas.
8. (1, 27) Et non haereditavit Manasses Bethsan, quae est Scytharum civitas. Ipsa hodie perhibetur Scythopolis
dici. Potest autem movere, quomodo in illis partibus multum ab Scythia diversis potuerit esse Scytharum civitas.
Sed similiter potest movere, quomodo tam longe a Macedonia Macedo Alexander condiderit Alexandriam
civitatem; quod utique fecit longe lateque bellando: ita etiam, cum Scythae aliquando bellando in longinqua
progrederentur, istam condere potuerunt. Nam legitur in historia gentium, universam pene Asiam Scythas
aliquando tenuisse, cum regi Aegyptiorum illi qui eis ultro bellum indixerat, irent obviam, quorum adventu
territus, in suum se regnum recepit.
De filiabus Bethsan.
9. (1, 27) Et non haereditavit Manasses Bethsan, quae est Scytharum civitas, neque filias eius. Filias eius dicit
civitates quas ipsa quasi metropolis instituerat.
Quomodo repetatur quod in libro Iosue dictum est.
10. (1, 28) Et factum est, quando praevaluit Israel, et posuit Chananaeum in tributarium et auferens non abstulit
eum. Iam tale aliquid dictum est in libro Iesu Nave, pene ipsis verbis 11. Proinde aut hic per anacephalaeosim
dicitur, aut illic per prolepsim dictum est; id est, aut hic recapitulando, aut illic praeoccupando.
Quomodo quod sequitur similiter repetitum sit.
11. (1, 34) Et contribulavit Amorrhaeus filios Dan in monte, quoniam non permisit eos descendere in vallem. Et
hoc similiter, aut in libro Iesu Nave praeoccupando commemoratum est 12, aut hic recapitulando.
Quomodo dicitur de monte plorationis et quae sequuntur an praeoccupando dicantur.
12. (2, 1) Et ascendit angelus Domini super Clauthmontem. Scriptor libri hoc nomine appellavit locum, quia
postea scripsit: nam quando angelus Domini super eum ascendit, nondum sic appellabatur. A ploratione quippe
nomen accepit, eo quod graece
ploratio dicitur. Ibi enim populus flevit, cum audisset ab hoc angelo
verba Domini vindicantis in eos, quod inobedientes fuissent, quia non exterminaverunt populos secundum
praeceptum eius, quibus praevaluerunt, eligentes eos facere tributarios 13, quam interimere et perdere,
quemadmodum iusserat Dominus 14. Quod sive contempto Dei mandato, sive timore fecerint, ne hostes adversum
se acrius pugnare pro salute obtinenda, quam pro tributo non dando cogerent, sine dubio peccaverunt, vel
spernendo quod divinitus imperatum est, vel non praesumendo quod eos posset, qui imperaverat, adiuvare. Quod
142

