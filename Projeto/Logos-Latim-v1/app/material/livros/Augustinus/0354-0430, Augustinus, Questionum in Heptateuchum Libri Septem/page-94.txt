93. (26, 11) Et ponam tabernaculum meum in vobis, et non abominabitur anima mea vos. Animam suam Deus
voluntatem suam dicit. Non enim est animal habens corpus et animam; neque substantia eius eiusmodi est,
cuiusmodi creatura eius, quae anima dicitur, quam fecit, sicut per Isaiam ipse testatur, dicens: Et omnem flatum
ego feci 149: quod eum de anima hominis dicere consequentia manifestant. Sicut ergo cum dicit oculos suos, et
labia sua, et caetera vocabula membrorum corporalium, non utique accipimus eum forma corporis esse
definitum; sed illa omnia membrorum nomina non intellegimus, nisi effectus operationum atque virtutum: ita et
cum dicit: Anima mea, voluntatem eius debemus accipere. Perfecta quippe simplex illa natura quae Deus dicitur,
non constat ex corpore et spiritu; nec ipso spiritu mutabilis est, sicut anima: sed et spiritus est Deus, et semper
idem ipse, apud quem non est commutatio 150. Hinc autem acceperunt Apollinaristae occasionem, qui dicunt
animam non habuisse mediatorem Dei et hominum, hominem Christum Iesum 151, sed tantum Verbum et carnem
fuisse, cum diceret: Tristis est anima mea usque ad mortem 152: sed ipso eius actu, qui nobis per evangelicam
declaratur historiam, sic apparent humanae animae officia, ut hinc dubitare dementis sit.
Dicitur quod transgressores legis gladius consumet si erunt in terra inimicorum suorum.
94. (26, 33. 36) Quid est, quod inobedientiae poenas cum minaretur Deus, dixit inter caetera: Et consumet vos
perambulans gladius; deinde ait: Et erit terra vestra deserta, et civitates vestrae erunt desertae: tunc bene
sentiet terra sabbata sua, omnes dies desolationis suae; et vos eritis in terra inimicorum vestrorum ? Quomodo
ergo consumet eos gladius, si erunt in terra inimicorum suorum? An in ipsa terra consumet, quoniam strage
mortium facta non erunt ibi? An consumet vos, sic ait, ac si diceret, interficiet vos, ut ad istam consumptionem
illi pertineant, qui gladio cadent, non omnes: quandoquidem paulo post dicit: Et eis qui residui sunt ex vobis,
superducam formidinem in cor eorum? An secundum hyperbolen dictum est, consumet vos: secundum quem
loquendi modum et abundantia eorum dicta est sicut arena maris 153? Secundum istum modum etiam dicitur,
quod deinde sequitur: Et persequetur eos sonus folii volantis: id est, quia nimius in eis timor erit, ut et levissima
quaeque formident.
Note.
1 - Ps 65, 13-14.
2 - Ez 3, 18.
3 - Num 30, 4.
4 - Lev 5, 2-3.
5 - Cf. Lev 1, 14.
6 - Cf. Lev 4, 35.
7 - Cf. Lev 4.
8 - Cf. Lev 5, 11.
9 - Lev 5, 15.
10 - 1 Cor 6, 18.
11 - Lev 5, 15.
12 - Cf. Lev 5, 7.
13 - Cf. Ex 29, 1.
14 - Lev 6, 30.
15 - Cf. Lev 4, 12. 21.
16 - Ps 36, 27.
17 - Gal 6, 1.
18 - Cf. Cod. Lugdunensis.
19 - Ps 18, 13.
20 - Ps 68, 6.
21 - Gal 6, 1.
22 - Iac 4, 17.
23 - Lev 7, 7.
24 - Cf. Mt 26, 28.
25 - Rom 5, 16.
26 - Lev 4, 13-14.
27 - Lev 4, 22.
28 - Lev 4, 27-28.
29 - Lev 5, 4-6.
30 - Lev 5, 14-16.
31 - Lev 5, 17-19.
32 - Lev 6, 1-7.
33 - Lev 3, 16.
34 - Cf. Lev 4, 9.
35 - Cf. Lev 4, 3-7.
94

