155. (47, 5-6) Venerunt autem in Aegyptum ad Ioseph Iacob et filii eius; et audivit Pharao rex Aegypti, et ait
Pharao ad Ioseph dicens: Pater tuus et fratres tui venerunt ad te; ecce terra Aegypti ante te est, in terra optima
colloca patrem tuum et fratres tuos. Haec repetitio non praetermissae rei, ad quam saepe obscure per
recapitulationem reditur, sed omnino aperta est. Iam enim dixerat Scriptura quomodo venerint ad Pharaonem
fratres Ioseph, et quid eis dixerit, vel ab eis audierit 184; sed hoc nunc velut ab initio repetivit, ut inde contexeret
narrationem ab his verbis, quae soli Ioseph Pharao dixit; quorum omnium in codicibus graecis, qui a
diligentioribus conscripti sunt, quaedam obeliscos habent, et significant ea quae in hebraeo non inveniuntur, et in
Septuaginta inveniantur; quaedam asteriscos, quibus ea significantur quae habent hebraei, nec habent
Septuaginta.
Quid est quod dicit Iacob secundum graecos codices.
156. (47, 9) Quid est quod dixit Iacob Pharaoni: Dies annorum vitae meae, quos incolo? Sic enim habent graeci,
quod latini habent: ago, vel: habeo, vel si quid aliud. Utrum ergo ideo dixit: quos incolo, quia in terra natus est,
quam nondum populus divina promissione haereditatis acceperat; et ibi vitam ducens, utique in aliena terra erat,
non solum quando peregrinabatur, sicut in Mesopotamia, verum etiam quando ibi erat ubi natus est? An potius
secundum id accipiendum est, quod ait Apostolus: Quamdiu sumus in corpore, peregrinamur a Domino 185?
Secundum hoc et illud in Psalmo dictum intellegitur: Inquilinus ego sum in terra, et peregrinus sicut omnes
patres mei 186. Nam iterum dicit de ipsis diebus vitae suae: Non pervenerunt in dies annorum vitae patrum
meorum, quos dies incoluerunt. Non enim hic aliud voluit intellegi, quam id quod latini codices habent: vixerunt;
ac per hoc significavit hanc vitam incolatum esse super terram, id est peregrinationis habitationem. Sed credo
sanctis hoc convenire, quibus aliam patriam aeternam Dominus pollicetur. Unde videndum est quemadmodum
dictum est de impiis: Incolent et abscondent, ipsi calcaneum meum observabunt 187. De his enim convenientius
accipitur, qui ut abscondant incolunt; id est, ut insidientur filiis, non manent in domo in aeternum.
Utrum terra Ramessem ipsa sit et Gessen.
157. (47, 11) Et dedit eis possessionem in terra optima, in terra Ramessem, sicut praecepit Pharao. Quaerendum
est utrum terra Ramessem ipsa sit Gessen. Ipsam enim petierant, et ipsam eis Pharao dari praeceperat 188.
Quomodo somnium Ioseph impletum putabimus.
158. (47, 12) Et metiebatur triticum patri suo Ioseph; et tamen eum pater nec quando vidit adoravit, nec quando
ab illo triticum accipiebat 189; quomodo ergo somnium Ioseph modo impletum putabimus, et non potius maioris
rei continere prophetiam?
Ioseph in domum Pharaonis.
159. (47, 14) Et intulit Ioseph omnem pecuniam in domum Pharaonis. Pertinuit ad Scripturam in hac etiam re
commendare fidem famuli Dei.
Quomodo in tanta fame Aegypti potuerint vivere pecora.
160. (47, 16. 4) Dixit autem illis Ioseph: Adducite pecora vestra, et dabo vobis panes pro pecoribus vestris, si
deficit argentum. Quaeri potest, cum Ioseph frumenta collegerit unde homines viverent, pecora unde vivebant,
cum tanta fames invalesceret: maxime quia fratres Ioseph Pharaoni dixerant: Non sunt enim pascua pecoribus
puerorum tuorum; invaluit enim fames in terra Chanaan 190; et propter hanc etiam inopiam pascuorum se venisse
commemoraverant. Proinde si ea fame pascua defecerant in terra Chanaan, cur in Aegypto non defecerant,
eadem tunc fame ubique invalescente? An sicut perhibetur ab eis qui loca sciunt, in multis Aegypti paludibus
poterant pascua non deesse, etiam cum fames esset frumentorum, quae solent Nili fluminis inundatione
provenire? Magis enim dicuntur paludes illae feracia pascua gignere, quando aqua Nili minus excrescit.
Quomodo commendat sepulturam corpus suum Iacob filio suo Ioseph.
161. (47, 29) Moriturus Iacob filio suo Ioseph dicit: Si inveni gratiam in conspectu tuo, subice manum tuam sub
femore meo, et facies in me misericordiam et veritatem. Ea filium iuratione constringit, qua servum constrinxit
Abraham 191; ille mandans unde uxor ducatur filio suo, iste sepulturam commendans corporis sui. In utraque
tamen causa nominata sunt duo illa, quae magni habenda atque pendenda sunt in Scripturis omnibus, quacumque
dispersim leguntur, misericordia et iustitia, vel misericordia et iudicium, vel misericordia et veritas,
quandoquidem in quodam loco scriptum est: Universae viae Domini misericordia et veritas 192. Ita haec duo
multum commendata multum consideranda sunt. Servus autem Abrahae dixerat: Si facitis in dominum meum
misericordiam et iustitiam 193; sicut et iste filio suo dicit: Ut facias in me misericordiam et veritatem. Quid sibi
autem velit a tanto viro tam sollicita corporis commendatio, ut non in Aegypto sepeliatur, sed in terra Chanaan
iuxta patres suos 194, mirum videtur, et quasi absurdum, nec conveniens tantae excellentiae mentis propheticae, si
hoc ex hominum consuetudine metiamur. Si autem in his omnibus sacramenta quaerantur, maioris admirationis
gaudium ipsi qui invenerit orietur. Cadaveribus quippe mortuorum peccata significari in Lege, non dubium est,
cum iubentur homines post eorum contrectationem, sive qualemcumque contactum, tamquam ab immunditia
purificari 195. Et hinc illa sententia ducta est: Qui baptizatur a mortuo, et iterum tangit illum, quid proficit lavatio
eius? Sic et qui ieiunat super peccata sua, et iterum ambulans haec eadem facit 196. Sepultura ergo mortuorum
remissionem significat peccatorum, eo pertinens quod dictum est: Beati quorum remissae sunt iniquitates, et
quorum tecta sunt peccata 197. Ubi ergo sepelienda erant hoc significantia cadavera Patriarcharum, nisi in ea terra
ubi ille crucifixus est, cuius sanguine facta est remissio peccatorum 198? Mortibus enim Patriarcharum peccata
23

