0354-0430- Augustinus - Questionum In Heptateuchum Libri Septem
1

LIBER PRIMUS

QUAESTIONES IN GENESIM
PROOEMIUM
Cum Scripturas sanctas, quae appellantur canonicae, legendo et cum aliis codicibus secundum Septuaginta
interpretationem conferendo percurreremus, placuit eas quaestiones, quae in mentem venirent, sive breviter
commemorando, vel etiam pertractando tantummodo proponerentur, sive etiam qualitercumque tamquam a
festinantibus solverentur, stilo alligare, ne de memoria fugerent. Non ut eas satis explicaremus, sed ut, cum opus
esset, possemus inspicere; sive ut admoneremur quid adhuc esset requirendum, sive ut ex eo quod iam videbatur
inventum, ut poteramus, essemus et ad cogitandum instructi, et ad respondendum parati. Si quis igitur haec
legere propter incultum in nostra festinatione sermonem non fastidierit, si quas quaestiones propositas invenerit
nec solutas, non ideo sibi nihil collatum putet. Nonnulla enim pars inventionis est, nosse quid quaeras. Quarum
autem solutio placuerit, non ibi vile contemnat eloquium, sed de aliqua participatione doctrinae potius gratuletur.
Non enim disputatio veritate, sed veritas disputatione requiritur. Exceptis ergo his quae a principio, ubi Deus
caelum et terram fecisse narratur, usque ad dimissionem duorum primorum hominum de paradiso, tractari
multipliciter possunt, de quibus alias, quantum potuimus, disseruimus 1; haec sunt quae legentibus nobis
occurrentia voluimus litteris attinere.
QUAESTIONES
De civitate quam condidit Cain.
1. (4, 17) Quomodo Cain potuerit condere civitatem, cum civitas alicui utique constituatur hominum multitudini,
illi autem duo parentes et duo filii fuisse referantur, quorum filiorum ab altero alter occisus est, in cuius occisi
locum alius natus esse narratur. An ideo quaestio est, quoniam qui legunt, putant solos tunc fuisse homines quos
divina Scriptura commemorat, nec advertunt eos qui prius sunt conditi duos, vel eos etiam quos genuerunt, tam
diu vixisse, ut multos gignerent? Non enim et Adam ipse eos solos genuit, quorum nomina leguntur, cum de illo
Scriptura loquens ita concludat, quod genuerit filios et filias 2. Proinde cum multo pluribus illi vixerint annis,
quam Israelitae in Aegypto fuerunt, quis non videat quam multi homines nasci potuerunt, unde illa civitas
impleretur, si Hebraei multo minore tempore ita multiplicari potuerunt?
De longitudine vitae Mathusala.
2. (5, 25-27) Quaeri solet quomodo Mathusalam secundum annorum computationem vivere post diluvium
potuerit, cum omnes, praeter eos qui in arcam ingressi sunt, periisse dicantur 3. Sed hanc quaestionem plurium
codicum mendositas peperit. Non solum quippe in Hebraeis aliter invenitur; verum etiam in Septuaginta
interpretatione, Mathusalam in codicibus paucioribus, sed veracioribus, sex annos ante diluvium reperitur fuisse
defunctus.
De eo quod scriptum est, filios Dei intrasse ad filias hominum et inde natos gigantes.
3. (6, 4) Item quaeritur quemadmodum potuerint angeli cum filiabus hominum concumbere, unde gigantes nati
esse perhibentur; quamvis nonnulli et latini et graeci codices non angelos habeant, sed filios Dei; quos quidam ad
solvendam istam quaestionem, iustos homines fuisse crediderunt, qui potuerunt etiam angelorum nomine
nuncupari. Nam de homine Ioanne scriptum est: Ecce ego mitto angelum meum ante faciem tuam, qui
praeparabit viam tuam 4. Sed hoc movet, quomodo vel ex hominum concubitu nati sint gigantes, vel feminis
misceri potuerint, si non homines, sed angeli fuerunt? Sed de gigantibus, id est, nimium grandibus atque fortibus,
puto non esse mirandum quod ex hominibus nasci potuerunt; quia et post diluvium quidam tales fuisse
reperiuntur; et quaedam corpora hominum in incredibilem modum ingentia, nostris quoque temporibus
exstiterunt, non solum virorum, verum etiam feminarum. Unde credibilius est homines iustos appellatos vel
angelos, vel filios Dei, concupiscentia lapsos peccasse cum feminis 5, quam angelos carnem non habentes usque
ad illud peccatum descendere potuisse; quamvis de quibusdam daemonibus, qui sint improbi mulieribus, a multis
tam multa dicantur, ut non facile sit de hac re definienda sententia.
De capacitate arcae Noe.
4. (6, 15) De arca Noe quaeri solet utrum tanta capacitate quanta describitur, animalia omnia quae in eam
ingressa dicuntur, et escas eorum ferre potuerit. Quam quaestionem cubito geometrico solvit Origenes 6, asserens
non frustra Scripturam dixisse quod Moyses omni sapientia Aegyptiorum fuerit eruditus 7, qui geometricam
dilexerunt. Cubitum autem geometricum dicit tantum valere quantum nostra cubita sex valent. Si ergo tam
magna cubita intellegamus, nulla quaestio est, tantae capacitatis arcam fuisse, ut posset illa omnia continere.
Utrum arca tam magna centum annis potuerit fabricari a quattuor hominibus.
5. (6, 15) Item quaeritur utrum arca tam magna centum annis potuerit fabricari a quattuor hominibus, id est, Noe
et tribus filiis eius. Sed si non potuit, non erat magnum fabros alios adhibere; quamvis operis sui mercede
1

