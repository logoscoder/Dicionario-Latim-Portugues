ad terrendum populum Dei, atque ipsa discretione ad pietatem informandum. Sed hoc Dei fuit, malitia cordis
illius bene utentis; non Pharaonis, Dei patientia male abutentis.
Id, quod superaverit, igni comburendum Dominus innuit.
41. (12, 10. 46) Quae autem superaverint ab eo in mane, igne concremabitis. Quaeri potest, quomodo aliquid
superabit, cum hoc praemoniti fuerint, ut si domus non habuerit consumendo pecori idoneam multitudinem,
vicini assumantur 32. Sed intellegitur quoniam dictum est: Os non conteretis ab eo, remansura utique fuisse ossa,
quae igne cremarentur.
Quomodo dicatur agnus masculus, cum omnis agnus masculus sit.
42. (12, 5) Agnus perfectus, masculus, anniculus erit vobis. Movere potest ista locutio, quasi agnus possit esse
non masculus, nescientem qua necessitate ita sit translatum. Ovis enim transferri debuit, quia graecus
habet; sed
in graeca lingua generis neutri est, et potuerunt quae sequuntur omnia convenire, tamquam
si diceret: Pecus perfectum, masculum, anniculum erit vobis. Potuit enim latine dici, masculum pecus, quomodo
dicuntur mascula thura, genere neutro: ovis autem masculus dici non posset, quia feminini generis est ovis. Item
ovis mascula si diceretur, esset absurdius. Pecus vero si poneretur, etiam aliud intellegeretur; nec servaretur
sacramentum, quod cum Scriptura de ove loquatur, post dicit, ab agnis et haedis accipietis illud. Qua in re
Christus significari merito accipitur. Quid enim opus erat ovem vel agnum ab agnis et haedis accipiendum
moneri, nisi ille figuraretur, cuius caro non solum ex iustis, verum etiam ex peccatoribus propagata est?
Quamquam conentur Iudaei etiam haedum intellegere accipiendum ad celebrandum Pascha, et hoc esse dictum
putant, ab agnis et haedis accipere, tamquam diceret, vel ab agnis agnum, vel ab haedis haedum, si illud desit,
sumi oportere: apparet tamen in Christo rebus impletis quid illo praecepto fuerit figuratum.
Quomodo dicatur diem aeternum, cum nullus aeternus sit.
43. (12, 14) Quod scriptum est: Et facietis diem hunc in progenies vestras legitimum aeternum vel aeternalem,
quod graece dicitur
, non sic accipiendum est, tamquam possit istorum praetereuntium dies esse ullus
aeternus; sed illud aeternum est, quod iste significat dies: velut cum dicimus ipsum Deum aeternum, non utique
istas duas syllabas aeternas dicimus, sed quod significant. Quamquam diligenter scrutandum sit quomodo
appellare Scriptura soleat aeternum, ne forte ita dixerit solemniter aeternum, quem nefas habeant praetermittere,
aut sua sponte mutare. Aliud est enim quod praecipitur quousque fiat, sicut praeceptum est ut septies muros
Iericho circumiret arca 33: aliud, cum praecipitur sic observari aliquid, ut nullus terminus praefiniatur
observationis, sive quotidie, sive per menses, sive per annos solemniter, sive per multorum vel aliquorum
annorum certa intervalla. Aut ergo sic appellavit aeternum, quod non sua sponte audeant desinere celebrare; aut,
sicut dixi, ut non ipsa signa rerum, sed res quae iis significantur aeternae intellegantur.
Si soli primogeniti perimebantur.
44. (12, 30) Et factus est clamor magnus in terra Aegypti. Non enim erat domus in qua non erat in ea mortuus.
Nonne potuit esse aliqua domus quae primogenitum non haberet? Cum ergo primogeniti tantummodo
morerentur, quomodo nulla erat quae non haberet mortuum? An et hoc divinitus praescientia Dei fuerat
procuratum, ut in omnibus omnino essent domibus primogeniti, in quibus percuterentur Aegyptii? Ab hac sane
plaga non putandi sunt immunes fuisse Aegyptii qui habitabant in terra Gessen; hominum quippe erat, vel
animalium, non terrae: id est, homines et animalia primogenita moriebantur occulto et angelico percussu, non
aliquid in terra vel in coelo factum erat, sicut rana, vel locusta, vel tenebrae, unde qui habitabant, affligerentur. A
talibus enim plagis cum terra Gessen fuisset aliena, procul dubio perveniebat beneficium ad eos Aegyptios qui in
eadem terra cum Hebraeis morabantur: hac vero primogeniti eorum omnes percussi sunt.
Quomodo post tantum luctum Aegyptii vasa aurea et argentea accomodarunt Haebreis.
45. (12, 35-36) Filii autem Israel fecerunt sicuti praeceperat illis Moyses, et petierunt ab Aegyptiis vasa aurea et
argentea et vestem; et Dominus dedit gratiam populo suo coram Aegyptiis, et commodaverunt illis, et praedati
sunt Aegyptios. Iam hoc factum fuerat ante mortes primogenitorum Aegyptiorum; sed nunc per recapitulationem
repetitur. Nam narratum est quando factum est. Modo enim fieri quomodo posset, ut in tanto luctu ex mortibus
suorum accommodarent ista filiis Israel? Nisi forte quis dicat etiam ista plaga non fuisse percussos Aegyptios qui
cum Hebraeis inhabitabant terram Gessen.
Quaeritur quem sanguinem dicat Scriptura iuxta ostium.
46. (12, 22) Quid est quod ait: Accipietis autem fasciculum hyssopi, et tingentes ex sanguine qui est iuxta ostium,
linietis super limen et super ambos postes? Quaeritur enim quem sanguinem dicat iuxta ostium, cum illius agni
utique velit intellegi sanguinem, cuius immolatione fit Pascha. An eo modo consequenter praecipit, quamvis hoc
tacuerit, ut idem agnus iuxta ostium occidatur? An, quod est credibilius, ideo dixit ex sanguine qui est iuxta
ostium, quia utique ille qui liniturus est super limen et postes, vas ipsum in quo sanguinem excepit, iuxta ostium
positurus est, ut ad manum habeat quando tingit?
Quomodo ad tantum numerum pervenire poterant Hebraei in Aegypto.
47. 1. (12, 37. 40) Sustulerunt autem filii Israel de Ramesse in Socchoth, in sexcenta millia peditum viri, praeter
instructum, vel censum; si isto modo potest recte interpretari quod graecus ait
, quo verbo non solum
mobilia, verum etiam moventia significari indicat Scriptura, ubi Iudas loquens ad patrem suum dicit: Mitte
puerum mecum, et surgentes ibimus ut vivamus, et non moriamur et nos, et tu, et substantia nostra 34. Ibi enim
37

