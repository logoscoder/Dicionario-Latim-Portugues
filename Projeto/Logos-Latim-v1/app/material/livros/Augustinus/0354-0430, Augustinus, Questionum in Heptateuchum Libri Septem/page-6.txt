quae iam provectae aetatis est, quamvis adhuc menstrua fluant, ut de seniore parere non possit, de iuvene potest.
Illud itaque ideo miraculum fuit, quia secundum id quod diximus, emortuo corpore viri, femina quoque tam
provectae aetatis fuit, ut ei destitissent fieri muliebria. Nam si quod ait Apostolus: corpus emortuum, verbo quis
premat, quia dixit: emortuum; iam ergo nec animam habuisse, sed cadaver fuisse intellegi debet; quod
absurdissimae falsitatis est. Sic itaque solvitur ista quaestio. Alioquin merito movet quomodo cum esset
Abraham prope mediae aetatis, secundum quam homines tunc vivebant, et postea filios de Cethura fecerit,
dicatur ab Apostolo, corpore emortuo, et pro miraculo, quia genuit, praedicetur?
Quare Saram ridentem redarguit Dominus.
36. (18, 13) Et dixit Dominus ad Abraham: Quare risit Sara in semetipsa dicens: Ergo vere pariam? Ego autem
senui. Quaeritur quare istam redarguat Dominus, cum et Abraham riserit, nisi quia illius risus admirationis et
laetitiae fuit, Sarae autem dubitationis; et ab illo hoc diiudicari potuit, qui corda hominum novit 40.
Quomodo ausa sit Sara negare quod riserit.
37. (18, 15) Negavit Sara, dicens: Non risi; timuit enim. Quomodo intellegebant Deum esse qui loquebatur, cum
etiam negare ausa sit Sara quod riserit, tamquam hoc ille posset ignorare; nisi forte Sara homines eos putabat,
Abraham vero Deum intellegebat? Se etiam ipse illa humanitatis officia praebendo, de quibus supra dixi, quae
necessaria nisi infirmae carni esse non possent, mirum nisi homines prius esse arbitratus est; sed fortassis in
quibus Deum loqui intellexit, quibusdam divinae maiestatis exsistentibus et apparentibus signis, sicut in
hominibus Dei saepe apparuisse Scriptura testatur. Sed rursus quaeritur, si ita est, unde Angelos fuisse postea
cognoverint, nisi forte cum eis videntibus in caelum iissent.
Quod oboedientiam quoque filiorum Abrahae Deus promiserit.
38. (18, 19) Scio enim, quia constituet filiis suis, et domui suae post se, et custodient vias Domini, et facere
iustitiam et iudicium, ut adducat Dominus in Abraham omnia, quae locutus est ad illum . Ecce ubi promittit
Dominus Abrahae non solum praemia, sed etiam oboedientiam iustitiae filiorum eius, ut circa eos etiam praemia
promissa compleantur.
Quomodo Deus, qui cuncta scit, voluit experiri descendendo.
39. (18, 21) Descendens ergo videbo si secundum clamorem ipsorum venientem ad me consummantur, si autem
non, ut sciam. Verba haec si non dubitantis quid duorum potius eventurum sit, sed irascentis et minantis
accipiamus, nulla quaestio est. More quippe humano Deus in Scripturis ad homines loquitur, et eius iram
noverunt sine perturbatione eius intellegere qui noverunt. Solemus autem etiam sic minaciter loqui: Videamus si
non tibi facio, aut: Videamus si non illi fecero, et: Si non potuero tibi facere, vel: Sciam, id est, hoc ipsum
experibor, utrum non possim; quod cum minando non ignorando dicitur, irati apparet affectus, sed perturbatio
non cadit in Deum. Mos autem humanae locutionis et usitatus est, ut humanae infirmitati congruit, cui Deus
coaptat locutionem suam.
Quid sit quod Deus dixit non se perditurum Sodomam si invenisset in ea decem iustos.
40. (18, 32) Quaeri solet, utrum quod de Sodomis dixit Deus, non se perdere locum, si invenirentur illic vel
decem iusti, speciali quadam sententia, de illa civitate, an de omnibus intellegendum sit generaliter, parcere
Deum loco, in quocumque vel decem iusti fuerint? In qua quaestione non est quidem necesse, ut hoc de omni
loco accipere compellamur; verumtamen de Sodomis potuit et sic dici, quia sciebat Deus ibi non esse vel decem;
et ideo sic respondebatur Abrahae, ut significaretur, nec tot ibi posse inveniri, ad exaggerationem iniquitatis
illorum. Non enim necesse erat Deo tam sceleratis hominibus parcere, ne cum illis perderet iustos, cum posset,
iustis inde liberatis, reddere impiis digna supplicia; sed, ut dixi, ad ostendendam malignitatem multitudinis illius,
dixit: Si decem ibi invenero, parcam universae civitati, tamquam si diceret: Certe possum nec pios cum impiis
perdere, nec tamen propterea impiis parcere, quia liberatis et separatis inde piis, possum impiis digna rependere;
et tamen si ibi inveniantur, parco, hoc est quia nec tot ibi possent inveniri. Tale aliquid est apud Ieremiam, ubi
ait: Circuite vias Hierusalem, et videte, et quaerite in plateis eius, et cognoscite si invenietis hominem facientem
iustitiam et quaerentem fidem, et propitius ero peccatis eorum 41; id est, invenite vel unum, et parco ceteris; ad
exaggerandum et demonstrandum, quod nec unus ibi posset inveniri.
De angelis quos suscepit Loth hospitio.
41. (19, 1) Quod occurrit Loth angelis, et adoravit in faciem, videtur intellexisse quod angeli essent; sed rursus
cum eos ad refectionem corporis invitat, quae mortalibus necessaria est, videtur putasse quod homines essent;
ergo quaestio similiter solvitur, ut soluta est in tribus qui venerunt ad Abraham, ut aliquibus signis appareret eos
divinitus missos, qui tamen homines crederentur. Nam hoc et in Epistola quae est ad Hebraeos, cum de
hospitalitatis bono Scriptura loqueretur, ait: Per hanc enim quidam nescientes hospitio receperunt angelos 42.
De eo quod filias suas Sodomitis obtulit Loth ut incorruptos servaret hospites suos.
42. (19, 8) Quod ait Sodomitis Loth: Sunt mihi duae filiae quae nondum noverunt viros, producam illas ad vos,
utimini illis quomodo placuerit vobis, tantum in viros istos ne faciatis iniquum; quoniam prostituere volebat filias
suas hac compensatione, ut viri hospites eius nihil a Sodomitis tale paterentur, utrum admittenda sit compensatio
flagitiorum vel quorumque peccatorum, ut nos faciamus mali aliquid, ne alius gravius malum faciat; an potius
perturbationi Loth, non consilio tribuendum sit quia hoc dixerit, merito quaeritur. Et nimirum periculosissime
6

