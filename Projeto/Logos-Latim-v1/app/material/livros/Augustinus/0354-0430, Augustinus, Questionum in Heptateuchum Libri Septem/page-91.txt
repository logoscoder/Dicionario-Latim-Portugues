coniunctionibus et ante nati sint, et hodieque nascantur? An hoc intellegendum est Lege Dei constitutum, ut
quicumque ex eis nati fuerint, non deputentur filii, id est nullo parentibus iure succedant?
76. 2. Et non exsecrabiles facietis animas et in pecoribus, et in volucribus, et in omnibus serpentibus terrae,
quae ego segregavi vobis in immunditiam. Videtur hic significare non haec natura immunda esse, sed aliquo
sacramenti signo; quandoquidem dicit, quae ego segregavi vobis in immunditiam, tamquam immunda eis non
essent, si eis segregata non essent.
Utrum obrui praecipiatur an ventriloquus tantum an mulier habens eum.
77. (20, 27) Et vir aut mulier, si forte fuerit illi ventriloquus, aut incantator, morte moriantur ambo: lapidibus
lapidabitis eos; rei sunt. Utrum vir et mulier, an vir et ventriloquus, aut mulier et ventriloquus sive incantator.
Sed hoc magis, et qui habet, et quem habet.
De verbis: Mulierem fornicariam non accipient quoniam sanctus est.
78. (21, 7-8) Mulierem fornicariam et profanam non accipient, et mulierem eiectam a viro suo; quoniam sanctus
est Domino Deo suo. Superius, non accipient dixerat; nunc autem, quoniam sanctus est, non, quoniam sancti
sunt: de pluribus qui uno sunt tempore sacerdotibus loquebatur, et de unoquoque eorum dixit, quonian sanctus
est; locutione qua solet uti Scriptura. Nam unum illum summum postea commemorat, qui intrabat ad sancta
sanctorum. Nam et pluraliter conclusit, dicens: Et sanctificabis eum: dona Domini Dei vestri iste offeret; sanctus
est, quoniam sanctus ego Dominus, qui sanctifico eos. Quantum autem pertinet ad dona, quoniam dixit, dona
Domini Dei vestri ipse offeret, non solum summus ille offerebat, sed etiam secundi sacerdotes. Ac per hoc quod
ait: Mulierem fornicariam et profanam et eiectam a viro suo non accipient, hoc et secundi sacerdotes prohibiti
sunt: nam de summo postea dicit, qui etiam nonnisi virginem accipere iussus est 128.
Quis sacerdos magnus a fratribus suis.
79. (21, 10) Et sacerdos magnus a fratribus suis: id est, qui inter fratres suos magnus est, ille scilicet unus
magnus sacerdos. Cui fusum est super caput ex oleo christo: ipsum oleum appellat Scriptura christum.
Quae consummatus induere vestimenta dicatur.
80. (21, 10) Et consummatus manus induere vestimenta: illa utique, quae in veste sacerdotali operosissime
describuntur 129.
Quid sit: Caput non reteget cidari.
81. (21, 10-11) Caput non reteget cidari, et vestimenta sua non scindet, et super omnem animam mortuam non
introibit. Intellegitur ea quae supra dixit, in luctu facere eum prohibitum, id est, caput nudare cidari, et
vestimenta scindere. Vestimenta enim scindere lugentium erat antiquorum: sicut de Iob scriptum est, cum ei filii
eius ruina nuntiarentur oppressi 130. Nudare autem caput cidari propterea lugentis esse potuit, quia detractio est
ornamenti. Quod vero ait: Super omnem animam mortuam non introibit; quomodo dicat animam mortuam
corpus mortuum, difficile est intellegere: ea tamen Scripturarum est usitata locutio, quae nobis inusitatissima est.
Nomen ergo rectricis suae etiam corpus accipit anima destitutum, quoniam reddendum illi est in resurrectione;
sicut aedificium quod appellatur ecclesia, etiam cum inde Ecclesia exierit, qui homines sunt, nihilominus
ecclesia dicitur. Sed cum corpus non accipiat animae nomen in homine vivente, quomodo tunc vocetur anima,
cum caruerit anima, mirum est. Porro si animam mortuam intellexerimus a corpore separatam, ut ipsam
separationem mortem dixisse videatur, id est ut anima mortua sit dirempta a corpore, non natura sua perdita (non
enim et cum dicimur mortui peccato 131, natura dicitur interiisse, sed quod iam peccato non utimur: ut sic
intellegatur anima mortua, id est corpori mortua, quod uti eo desierit, cum in sua natura vivat); quomodo potest
quisquam intrare super animam mortuam, quod sacerdos iste prohibetur, cum quisquis intrat, super mortuum
corpus intret, non super animam quae discessit a corpore? An ipsam vitam temporalem animae vocabulo
appellavit, quae utique mortua est in defuncto corpore, anima illa emigrante, quae mori non potest? Non quod
ipsa vita anima fuerit; sed quod per animae praesentiam, qua subsistebat, nomen eius acceperit: sicut
distinximus, cum de sanguine loqueremur 132, cur dictum sit: Anima omnis carnis, sanguis eius est 133. Est enim et
ipse sanguis mortuus in corpore mortui: non enim cum abscedente anima abscessit. Vetuit ergo Scriptura
summum sacerdotem etiam super patris vel matris funus intrare; quod secundum non prohibuit. Sequitur enim:
Super patrem suum et super matrem suam non inquinabitur. Ordo est autem verborum: Super patrem suum non
inquinabitur, nec super matrem suam.
Quomodo dicatur: Et de sanctis non exibit.
82. (21, 12) Et de sanctis non exibit: eo procul dubio tempore quo suorum funera celebrabantur, sicut et septem
diebus quibus sanctificabatur, de sanctis est exire prohibitus 134; non autem semper. Sane si uxores ducere, vel
filios gignere non vetabantur summi tunc sacerdotes, magna oritur quaestio. Cum Lex etiam coniugali concubitu
immundum hominem dicat usque ad vesperam, etiam cum abluerit corpus suum aqua 135; et iubeatur summus
sacerdos propter incensum continuationis bis in die quotidie intrare intra velum 136, ubi erat altare incensi, nec
quemquam immundum ad sancta fas esset accedere: quomodo id quotidie summus sacerdos implebat, si filios
procreabat? Nam si aegritudo illi accidisset, quis loco eius fungeretur, si quis inquirat; responderi potest quod
gratia Dei non aegrotabat: numquid sic etiam de filiorum procreatione responderi potest? Unde fit consequens ut
aut continens esset, aut diebus aliquibus intermitteretur incensum; aut si illud intermitti non posset, quod nonnisi
per summum sacerdotem necesse esset imponi, non fieret immundus coitu coniugali, merito praecipuae
91

