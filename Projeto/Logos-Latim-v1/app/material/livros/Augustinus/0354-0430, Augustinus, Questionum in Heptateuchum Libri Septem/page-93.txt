88. (24, 17) Et homo qui percusserit omnem animam hominis, et mortuus fuerit, morte moriatur. Non ait:
Quicumque percusserit hominem, et mortuus fuerit, sed, animam hominis; cum potius corpus hominis a
percussore feriatur, sicut et Dominus dicit: Nolite timere eos qui corpus occidunt 146. Eo more ergo quo solet
Scriptura, appellat animam vitam ipsam corporis, quae fit per animam, et hinc voluit ostendere homicidam, quod
hominis animam percutiat, id est percutiendo vita hominem privet. Cur ergo addidit: Et mortuus fuerit, si iam
hoc ipso ostendit homicidium, quod animam hominis percusserit, id est vita homo a percutiente privatus sit? An
exponere voluit quomodo accipiendum sit, quod dixerat, hominis animam percussam, et sic ait: et mortuus
fuerit, tamquam diceret, id est mortuus fuerit? hoc est enim, animam hominis fuisse percussam.
Quomodo intellegendum est: Cum introieritis in terram quam do vobis et requieverit, etc.
89. (25, 2-7) Cum introieritis in terram quam ego do vobis, et requieverit terra quam ego do vobis, sabbata
Domini. Sex annis seminabis agrum tuum, et sex annis putabis vineam tuam, et congregabis fructum eius: anno
autem septimo sabbata, requies erit terrae, sabbata Domino. Quomodo intellegendum est: Cum introieritis in
terram quam do vobis, et requieverit terra; sex annis seminabis agrum tuum, et cetera? Quasi tunc fieri
praeceptum sit, quando terra requieverit; cum propterea terra requiescat, quoniam hoc fit. Requiem enim terrae
septimo utique anno vult intellegi, quo iussit nihil in ea quemquam operari per agriculturam. Sed nimirum
longum hyperbaton facit obscuritatem huic sensui. Videtur ergo hic esse ordo verborum: Cum introieritis in
terram quam ego do vobis, et requieverit terra quam ego do vobis, sabbata Domini: quae ab se surgunt agrum
tuum non metes, et uvam sanctificationis tuae non vindemiabis: annus requiescendi erit terrae. Et erunt sabbata
terrae esca tibi, et puero tuo, et puellae tuae, et mercenario tuo, et inquilino qui applicitus est ad te, et pecoribus
tuis, et bestiis quae sunt in terra tua omne quod nascetur ex eo in escam. Interposuit autem exponendo quomodo
terra requiescat, et ait: Sex annis seminabis agrum tuum, et sex annis putabis vitem tuam, et congregabis fructum
eius: anno autem septimo sabbata, requies erit terrae, sabbata Domini. Agrum tuum non seminabis, et vineam
tuam non putabis. Et per hoc quod ait, non putabis, omnem culturam eo anno prohibitam debemus accipere.
Neque enim si putanda non est, aranda est, aut adminiculis suspendenda, vel quodlibet aliud, quod ad culturam
eius pertineat, adhibendum: sed quomodo solet a parte totum intellegi, ita per putationem omnis cultura
significata est. Et per agrum atque vineam, cum et illum seminari, et hanc putari prohibuit, omne agri genus
intellegendum est. Neque enim in oliveto, vel quolibet alterius generis agro aliquid operandum est, de quibus
tacuit. Quod vero ait: Et erunt sabbata terrae esca tibi, et puero tuo, et puellae tuae, etc., satis aperuit nec
dominum agri prohibitum vesci eis, quae non adhibita cultura illo anno sponte nascantur, sed fructus redigere
prohibitum. Sic ergo permissus est aliquid inde in escam sumere, quomodo transiens, ut hoc solum caperet quod
statim vescendo consumeret, non quod in usus reponeret.
Quomodo illud: Et terra non venundabitur in profanationem.
90. (25, 23) Et terra non venumdabitur in profanationem: alii codices habent, in confirmationem; quam mendosi
tatem in alterutris prius in graeco accidisse arbitror, propter verbi similem sonum:
enim profanatio
dicitur;
autem, confirmatio. Sed ille sensus apertus est: Et terra non venumdabitur in profanationem:
id est, ne quis auderet terram, quam accepit a Deo, vendere profanis, qui ea utantur ad impietatem cultumque
deorum alienorum atque falsorum. Illud autem subobscurum est: Non venumdabitur terra in confirmationem:
quod puto non intellegendum, nisi ne ita venditio confirmetur, ut eam non recipiat venditor tempore remissionis,
sicut praeceptum est. Quod vero sequitur, utrique sensui potest congruere, sive legatur: Et terra non
venumdabitur in profanationem; sive, in confirmationem. Secutus quippe adiunxit: Mea enim est terra, propter
quod proselyti et incolae vos estis ante me.
Quomodo illud: Mercedem dabitis terrae.
91. (25, 24) Et per omnem terram possessionis vestrae mercedem dabitis terrae: alii autem codices habent,
redemptionem dabitis terrae. Sensus ergo hic est: Non venumdabitur terra in profanationem, id est, illis qui ea
utantur in iniuriam Creatoris; aut in confirmationem, id est, ut eam emptor perpetuo possideat, nec certo
secundum Dei praeceptum intervallo annorum restituat venditori. Mea est enim, inquit, terra: unde secundum
meum praeceptum ea uti debetis. Atque ut ostenderet suam esse, non ipsorum, quid ipsi in ea essent,
consequenter adiunxit, dicens: Propter quod proselyti et incolae vos estis ante me: hoc est: Quamvis proselyti, id
est advenae sint vobis, qui ex alienigenis adiunguntur genti vestrae; et incolae, id est non in terra propria
manentes: tamen etiam vos omnes ante me advenae estis et incolae. Hoc Deus dicit, sive Israelitis, quod aliarum
gentium terram, quas expulit, eis dederit: sive omni homini, quoniam ante Deum qui semper manet, et sicut
scriptum est, coelum et terram implet 147, utique praesentia sua, omnis homo advena est nascendo, et incola
vivendo; quoniam compellitur migrare moriendo.
Quomodo quod addit: tamquam inquilini redemptionem.
92. (25, 24) Deinde adiungit et dicit. Per omnem terram possessionis vestrae mercedem dabitis terrae, tamquam
inquilini, vel redemptionem. Illud, nisi fallor, vult intellegi quod inde reddebant quodam modo, per cessationes
septimorum quorumque annorum, et quinquagesimi anni 148, quem vocat remissionis; ut ipsa vacatio terrae velut
merces habitationis aut redemptio esset ab illo cuius est, hoc est ab eius creatore Deo.
Quae sit anima Dei.
93

