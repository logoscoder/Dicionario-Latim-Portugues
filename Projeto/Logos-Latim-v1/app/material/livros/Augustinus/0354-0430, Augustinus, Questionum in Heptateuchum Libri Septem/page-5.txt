etiam ipse Abraham hoc solum promitti terrae quod aspicere vel circumspicere posset: Surge, inquit, et
perambula terram in longitudine eius et latitudine, quia tibi dabo eam 33; ut perambulando perveniret ad eam,
quam oculis uno loco stans videre non posset. Significatur autem ea terra quam primus populus accepit Israel,
semen Abrahae secundum carnem; non illud latius semen secundum fidem, quod ne taceretur, dictum est ei
futurum sicut arenam maris, secundum hyperbolen quidem, sed tamen tantum quod numerare nullus posset 34.
Quare appellatus sit Abraham transfluvialis. PL 556
29. (14, 13) Et nuntiavit Abrahae transfluviali. Transfluvialem Abraham appellatum etiam graeca exemplaria
satis indicant, sed cur ita appellatus sit, haec videtur causa, quod ex Mesopotamia veniens, transito flumine
Euphrate, sedes constituit in terra Chanaan, et transfluvialis appellatus est ex ea regione unde venerat. Unde
Iesus Nave dicit Israelitis: Quid? Vultis servire diis patrum vestrorum qui sunt trans flumen? 35
Propter eos qui contendunt perturbationes istas non cadere in animum sapientis.
30. (15, 12) De eo quod scriptum est: Circa solis autem occasum pavor irruit super Abraham, et ecce timor
magnus incidit ei; tractanda est ista quaestio, propter eos qui contendunt perturbationes istas non cadere in
animum sapientis; utrum tale aliquid sit quale A. Gellius commemorat in libris Noctium Atticarum 36, quemdam
philosophum in magna maris tempestate turbatum, cum esset in navi et animadversum a quodam luxurioso
adolescente; qui cum ei post transactum periculum insultaret, quod philosophus cito perturbatus esset, cum ipse
neque timuerit neque palluerit; respondit, ideo illum non perturbatum, quia nequissimae animae suae nihil timere
deberet, quod nec digna esset pro qua aliquid timeretur. Ceteris autem studiosis, qui in navi fuerant,
exspectantibus protulit librum quemdam Epicteti stoici, ubi legebatur non ita placuisse Stoicis, nullam talem
perturbationem cadere in animum sapientis, quasi nihil tale in eorum appareret affectibus, sed perturbationem ab
eis definiri, cum ratio talibus motibus cederet; cum autem non cederet, non dicendam perturbationem. Sed
considerandum est quemadmodum hoc dicat A. Gellius, et diligenter inserendum.
Quomodo dictum sit dari terram Abrahae in possessionem aeternam, cum et ipsi et semini eius temporaliter data
sit.
31. (17, 8) Dabo tibi et semini tuo post te terram in qua habitas, omnem terram cultam in possessionem
aeternam. Quaestio est quomodo dixerit aeternam, cum Israelitis temporaliter data sit; utrum secundum hoc
saeculum dicta sit aeterna, ut ab eo quod est
graece, quod est " saeculum " significat, dictum sit:
,
tamquam si latine dici posset " saeculare "; an ex hoc aliquid secundum spiritalem promissionem hic intellegere
cogamur, ut aeternum dictum sit, ideo quia hinc aeternum aliquid significatur; an potius locutionis est
Scripturarum, ut aeternum appellent, cuius rei finis non constituitur; aut non ita fit ut deinceps non sit faciendum,
quantum pertinet ad curam vel potestatem facientis; sicut ait Horatius: Serviet aeternum, qui parvo nesciet uti 37.
Non enim potest in aeternum servire, cuius ipsa vita, qua servit, aeterna esse non potest. Quod testimonium non
adhiberem, nisi locutionis esset. Verborum quippe illi sunt nobis auctores, non rerum vel sententiarum. Si autem
defenduntur Scripturae secundum locutiones proprias, quae idiomata vocantur, quanto magis secundum eas quas
cum aliis linguis communes habent?
Quomodo dictum sit: Et reges gentium ex illo erunt.
32. (17, 16) Quaeritur quomodo dictum sit ad Abraham de filio eius: Et reges gentium ex illo erunt; utrum quia
non provenit secundum regna terrena, secundum Ecclesiam accipi debeat; an propter Esau etiam ad litteram
contigit.
Quomodo intellegatur quod Abraham tres videns unum tamen Dominum appellat.
33. (18, 2-3) Et videns procucurrit in obviam illis ab ostio tabernaculi sui, et adoravit super terram, et dixit:
Domine, si inveni gratiam ante te, ne praetereas servum tuum. Quaeritur cum tres viri essent qui ei apparuerant,
quomodo singulariter Dominum appellet, dicens: Domine, si inveni gratiam ante te; an intellegebat unum ex eis
Dominum, et alios angelos; an potius in angelis Dominum sentiens, Domino potius quam angelis loqui elegit;
quia uno ex tribus cum ipso Abraham postea remanente, duo mittuntur in Sodomam, et illis sic loquitur Loth
tamquam Domino?
Quomodo si angelos intellexit esse, ad mortalium refectionem invitaverit.
34. (18, 4-5) Sumatur aqua, et lavem pedes vestros, et refrigerate sub arbore, et sumam panem, et manducate.
Quaeritur si angelos intellegebat, quomodo potuerit ad hanc humanitatem invitare; quae refectioni refectio
mortalis carnis necessaria est, non immortalitati angelorum.
Quaeritur de miraculo quod filios genuerit Abraham.
35. (18, 11) Abraham autem et Sara seniores, progressi in diebus; defecerant autem Sarae fieri muliebria.
Seniorum aetas minor est quam senum, quamvis et senes appellentur seniores. Unde si vera sunt quae a nonnullis
medicis asseruntur, quoniam senior vir cum muliere seniore filios facere non potest, etiamsi adhuc feminae
muliebria veniant; secundum hoc admiratum Abraham de promissione filii 38, et miraculum posuisse Apostolum
39
, accipere possumus, ubi dixit emortuum corpus Abrahae. Emortuum quippe corpus non ita intellegendum est,
ac si omnino nullam vim generandi habere posset, si mulier iuvenilis aetatis esset; sed secundum hoc emortuum,
ut etiam de provectioris aetatis muliere non posset. Nam ideo de Cethura potuit, quia et iuvenilis illam invenit
aetatis. Sic enim medici tradunt, quoniam cuius corpus viri secundum hoc iam defecit, ut cum femina
provectioris aetatis, quamvis menstrua adhuc patiatur, generare non possit, de iuvencula potest. Et rursus mulier
5

