Quid sit quod dicit Moyses ad Aaron et filios eius, cum sanctificantur ad ineumdum sacerdotium.
24. (8, 35) Quid est quod dicit Moyses ad Aaron et filios eius, cum sanctificantur ad ineundum sacerdotium: Ad
ostium tabernaculi testimonii sedebitis septem dies, die et nocte, ne moriamini? Numquidnam credibile est, situ
corporis uno loco sedere praeceptos per dies septem die et nocte, unde se omnino non commoverent? Nec tamen
hinc tamquam allegorice aliquid significatum, quod non fieret, sed intellegeretur, cogendi sumus accipere; sed
potius agnoscere locutionem Scripturarum, ubi sessionem pro habitatione et commoratione ponit. Non enim quia
dictum est de Semei quod sederit in Ierusalem annos tres 50, ideo putandum est per totum illud tempus in sella
sedisse, et non surrexisse. Hinc et sedes dicuntur, ubi habent commorationem quorum sedes sunt: habitatio
quippe hoc nomen accepit.
Quid sit Lev 9, 1: vocavit senatum...
25. (9, 1) Et factum est, die octavo vocavit Moyses Aaron, et filios eius, et senatum Israel. Quem quidam nostri
senatum interpretati sunt,
graecus habet: hoc est ergo secutus interpres, quia et senatus a senio videtur
dictus. Non autem apte in latino diceretur: Vocavit senectutem Israel, pro senibus vel senioribus: quamvis eadem
locutio esset si diceretur: Vocavit iuventutem Israel, pro iuvenibus. Sed hoc usitatum est in latina lingua, illud
autem non est. Nam hoc proprie diceretur, si diceretur: Vocavit senectutem Israel. Unde quidam insolenter
putantes etiam senatum dici, interpretati sunt ordinem seniorum. Compendio tamen forsitan melius diceretur:
Vocavit seniores Israel.
Quomodo praecipiuntur offerri tria genera sacrificiorum et quomodo quattuor sint eorum genera.
26. 1. (9, 3-4) Moyses dicit ad Aaron: Et senatui Israel loquere dicens, accipite hircum ex capris unum pro
peccato, et arietem et vitulum et agnum anniculum in holocarposim sine macula, et vitulum a bobus, et arietem
in sacrificium salutaris ante Dominum, et similam conspersam in oleo; quoniam hodie videbitur Dominus in
vobis. Quatuor genera sacrificiorum de animalibus superius commendavit 51; holocausti, pro peccato, salutaris, et
consummationis: sed consummationis ad sacerdotis sanctificationem pertinet. Tria ergo genera reliqua hic
praecipiuntur offerri, et dicitur hoc senioribus Israel ut pertineat ad universum populum. Sed hoc loco
sacrificium pro peccato habet tria pecora; hircum, et arietem, et vitulum: ad holocaustum vero agnus pertinet; et
ad sacrificium salutaris, vitulus et aries. Quapropter non est sic distinguendum, ut pro peccato non intellegatur
nisi hircus, tria vero reliqua in holocaustum, id est, aries, et vitulus, et agnus: sed potius tria prima pro peccato, id
est, quod dictum est: Accipite hircum ex capris unum pro peccato, et arietem et vitulum, subaudiatur pro peccato;
et reliquus sit agnus in holocarposim, id est in holocaustum. Quod ideo commonendum a nobis fuit, quoniam
posset etiam ita distingui, ut cum dictum esset: Accipite hircum ex capris unum pro peccato, reliqua iam ad
holocarposim pertinere dicerentur. Quod vero adiungit, sine macula, ad omnia referri potest. Cum ergo
ambiguum sit quomodo aptius distinguatur, illa res adducit ut tria superiora pro peccato intellegantur, quoniam
superius pro peccato principis hircum iussit offerri 52; et pro peccato cuiusque proprio, cum peccat ante
Dominum, faciendo unum ex his quae non oportet, praecepit arietem 53; pro peccato vero universae synagogae
vitulum 54. Oportebat ergo ut cum senatui loqueretur quid universus populus offerre debeat, et hircus iubeatur
propter principes, et aries propter proprium uniuscuiusque peccatum, et vitulus propter peccatum universae
synagogae. Aliud est enim quod in populo habet quisque peccatum suum proprium, et possunt habere omnes
propria, aliud quando commune peccatum est, quod uno animo fit, et una voluntate ad aliquid multitudine
comparata committitur.
26. 2. Quod vero sacrificia salutaris vitulum et arietem iubet, haec iubet quae praecipua sunt: universi enim
populi causa est. Praecipiens autem antea de sacrificiis salutaris, undelibet iussit offerri, sive masculum, sive
feminam: dum tamen nonnisi de bobus et de ovibus et capris offerrentur 55. Si autem quaeritur quare duo
praecepit, vitulum et arietem, difficile est invenire: nisi forte vitulum voluit sacrificium salutaris universi populi;
arietem autem pro unoquoque tamquam pro singulis quibusque: quia videtur etiam superius quasi duo genera
salutaris sacrificii praecepisse; unum quod velut universorum esset, appellavit sacrificium salutaris 56; alterum
autem ubi dixit: Si quisque obtulerit sacrificium salutaris sui 57. Ubi etiam differentiam reperiebamus, quia in illo
quod appellavit salutaris, non commemoravit adipem pectusculi offerendum Domino, atque ipsum pectusculum
et brachium dextrum danda sacerdoti 58: sed in illo hoc fieri iussit quod postea dicit sacrificium salutaris sui 59;
quod forte intellegitur singulorum quorumque privatum, non publicum universorum. Nam et Moyses obtulit
sacrificia salutaris, nec dictum est ibi, salutaris sui; credo, quoniam pro populo universo obtulit. Ubi autem
universi, ibi et singuli; non autem ubi singuli, continuo ibi universi. Singula enim possunt esse sine universo;
universi autem non possunt nisi ex singulis quibusque constare. Nam singuli quique congregati vel in summam
reputati, faciunt universos.
26. 3. Notandum est sane, cum pro populo offeruntur sacrificia, et pro peccato sacrificia iussa esse offerri, et
holocaustum, et sacrificia salutaris; pro sacerdote autem oblatum fuisse pro peccato, et holocaustum, et
consummationis, non autem salutaris: sed consummationis tunc oblatum est, quando sacerdotes sanctificati sunt
ut sacerdotio fungerentur, et haec obtulit Moyses pro Aaron et filiis eius 60; postea vero Aaron ipse iam
sanctificatus et sacerdotio fungens, offerre pro se iussus est vitulum pro peccato, et arietem in holocaustum. Non
autem iussus est pro se offerre consummationis, quia tunc ideo oblatum est, ut consummaretur sanctificatione, et
sacerdotio fungi posset, quo iam quoniam fungebatur, non opus erat eum iterum consummari.
79

