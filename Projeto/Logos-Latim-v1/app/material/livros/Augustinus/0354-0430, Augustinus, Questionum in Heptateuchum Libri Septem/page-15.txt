Quare ab illo angelo desideraverit benedici Iacob, cui luctando praevaluerat.
104. (32, 26) Quod ab illo angelo desiderat Iacob benedici, cui luctando praevaluit, magna est de Christo
prophetia. Nam eo ipso admonet mysticum aliquid sapere, quia omnis homo a maiore vult benedici. Quomodo
ergo ab eo benedici iste voluit, quem luctando superavit? Praevaluit enim Iacob Christo, vel potius praevalere
visus est, per eos Israelitas a quibus crucifixus est Christus; et ab eo tamen benedicitur in eis Israelitis qui
crediderunt in Christum, ex quibus erat qui dicebat: Nam et ego Israelita sum ex semine Abraham, de tribu
Beniamin 106. Unus ergo atque idem Iacob et claudus et bededictus: claudus in latitudine femoris, tamquam in
multitudine generis, de quibus dictum est: Et claudicaverunt a semitis suis 107; benedictus autem in eis de quibus
dictum est: Reliquiae per electionem gratiae salvae factae sunt 108.
De verbis Iacob fratri suo: Propter hoc vidi faciem tuam, quemadmodum cum videt aliquis faciem Dei.
105. (33, 10) Quid sibi vult quod Iacob ait fratri suo: Propter hoc vidi faciem tuam, quemadmodum cum videt
aliquis faciem Dei? Utrum paventis et perturbati animi verba usque in hanc adulationem proruperunt? An
secundum aliquem intellectum sine peccato dicta accipi possunt? Fortassis enim quia dicti sunt et Gentium dii,
quae sunt daemonia 109, non preiudicetur ex his verbis homini Dei. Non enim dixit: Quemadmodum si viderem
faciem Dei, sed: Cum videt aliquis; ipse autem aliquis, quem significare possit, incertum est; atque ita fortasse
temperata sunt verba, ut et ipse Esau sibi delatum tantum honorem grate acciperet, et qui haec etiam aliter
intellegere possunt, eum a quo dicta sunt nullo crimine impietatis arguerent. Quod etsi benigno animo dicta haec
verba fraterna sunt, quoniam et post bonam susceptionem metus ipse transierat; potuit sic dici, quemadmodum et
Moyses Pharaonis deus dictus est 110, secundum quod dicit Apostolus: Etsi sunt qui dicuntur dii, sive in caelo,
sive in terra, quemadmodum sunt dii multi, et domini multi 111; maxime quia sine articulo, in graeco dictum est;
quo articulo evidentissime solet veri Dei unius fieri significatio. Non enim dixit: πρόσωπονvero ad animi τόύ Θεοΰ, sed dixit:
πρόσωπονvero ad animi Θεοΰ; facile autem hoc intellegunt qua distantia dicatur, qui Graecorum eloquium audire atque
intellegere solent.
Utrum mendaciter promiserit Iacob fratri suo.
106. (33, 14) Quaeritur utrum mendaciter promiserit Iacob fratri suo, quod sequens pedes suorum, in itinere
propter quos immoraretur, venturus esset ad eum in Seir; hoc enim, sicut Scriptura deinde narrat 112, non fecit, sed
eo perrexit itinere quod dirigebat ad suos. An forte veraci animo promiserat, sed aliud postea cogitando delegit?
Quomodo virgo appelletur Dina in Scripturis.
107. (34, 2-3) Quomodo Scriptura dicit quod vidit Sichem filius Emmor Chorraeus, princeps terrae, Dinam
filiam Iacob, et accipit eam, et dormivit cum ea, et humiliavit eam; et intendit animo Dinae filiae Iacob, et
adamavit virginem, et locutus est secundum sensum virginis ipsi? Quomodo virgo appellatur, si iam cum illa
dormierat, eamque humiliaverat? Nisi forte virgo nomen aetatis est secundum hebraeum eloquium; an potius per
recapitulationem postea commemoratur quod primo factum est? Prius enim potuit intendere animae ipsius et
amare virginem, et loqui secundum sensum virginis, et deinde cum illa dormire, eamque humiliare.
Quomodo potuerint filii Iacob expugnare civitatem, cum paulo ante infantes eos dixerit.
108. (33, 5; 34, 25) Cum paulo ante loquens Iacob cum fratre suo Esau infantes filios suos esse significet, qui
graece dicuntur παιδία, quaeri potest quomodo potuerunt facere tantam stragem direptionemque civitatis,
interfectis quamvis in dolore circumcisionis constitutis pro sorore sua Dina. Sed intellegendum est, diu illic
habitasse Iacob, donec et filia eius virgo fieret, et filii iuvenes. Nam ita scriptum est: Et venit Iacob in Salem in
civitatem Sichimorum, quae est in terra Chanaan, cum advenit de Mesopotamia Syriae, et applicuit ad faciem
civitatis; et emit partem agri, in quo statuit illic tabernaculum suum, ab Emmor patre Sichem centum agnis; et
statuit ibi aram, et invocavit Deum Israel. Exiit autem Dina filia Liae, quam peperit ipse Iacob, ut condisceret
filias regionis eius 113, et cetera. Apparet ergo his verbis non transeunter, sicut viator solet, illic mansisse Iacob,
sed agrum emisse, tabernaculum constituisse, aram instruxisse, ac per hoc diutius habitasse; filiam vero eius cum
ad eam venisset aetatem, ut amicas habere iam posset, condiscere voluisse filias civium loci; atque ita factam
esse pro illa cruentissimam caedem et depredationem, quae iam, ut puto, quaestionem non habet. Multitudo enim
non parva erat cum Iacob, qui plurimum ditatus fuit; sed filii eius in hoc facto nominantur, quia eiusdem facti
principes atque auctores fuerunt.
Quomodo dixerit Iacob exiguum se esse numero, cum sui expugnaverint civitatem.
109. (34, 30) Quod ait Iacob, timens bella finitimorum apud civitatem Salem, quam expugnaverunt filii eius:
Ego autem exiguus sum numero, et convenientes super me occident me; propter bella plurium, quae consurgere
poterant, se dixit numero exiguum, non quod minus multos haberet, quam possent sufficere expugnationi illius
civitatis, cum suos in itinere in bina castra diviserit.
De verbis: Fac ibi aram Deo qui apparuit tibi.
110. (35, 1) Dixit autem Deus ad Iacob: Surge, et ascende in locum Bethel, et habita ibi; et fac ibi aram Deo,
qui apparuit tibi, cum fugeres a facie Esau fratris tui. Quid est quod non dixit: Et fac ibi aram mihi, qui apparui
tibi; sed Deus dicit: Fac ibi aram Deo qui apparuit tibi? Utrum Filius ibi apparuit, et Deus Pater hoc dicit? An in
aliquo genere locutionis annumerandum?
Utrum inaures quae cum idolis datae sunt idolorum phylacteria fuerint.
15

