patribus eorum, secundum hoc intellegatur, quia etsi adhuc erant ex illis gentibus reliquiae conterendae et
exterminandae, vel ex aliis usque ad flumen Euphratem, aut subiugandae si non resisterent, aut perdendae si
resisterent; tamen in usum eorum relictae sunt, in quibus exercerentur, ne carnalibus affectibus et cupiditatibus
infirmi, repentinam tantam rerum temporalium prosperitatem modeste ac salubriter sustinere non possent, sed
elati citius interirent, quod opportune alio loco demonstrabitur. Omnis ergo illis terra data est; quia et illa pars
quae nondum fuerat in possessionem data, iam data fuerat in quamdam exercitationis utilitatem.
De verbis: Non restitit quisquam ante faciem illorum...
22. (21, 42) Quod ait: Non restitit quisquam ante faciem illorum ab omnibus inimicis eorum, quaeri potest
quomodo verum sit, cum de tribu Dan superius scriptum sit, quod eos hostes eorum non permiserint descendere
in vallem, et praevaluerint eis in montibus 41. Sed quod diximus cum duodecim filios Iacob Scriptura in
Mesopotamia natos commemorasset, ubi non fuerat natus Beniamin 42; hoc etiam hic intellegendum est, quia pro
universo populo undecim tribus deputatae sunt, ea regula quae aliis Scripturarum locis nobis satis innotuit. Causa
autem si quaeritur, cur haec tribus in ea sorte quae illi obvenit, non obtinuerit sufficientes terras, et ab eis a
quibus tenebantur afflicta sit; in Dei quidem secreto consilio esse credendum est. Verumtamen cum Iacob filios
suos benediceret, talia dixit de isto Dan, ut de ipsa tribu existimetur exsurrecturus Antichristus 43. Unde nunc
dicere plura non suscepimus, cum etiam sic solvi possit haec quaestio, quia non restitit quisquam ante faciem
illorum ab omnibus inimicis eorum, cum simul sub unius ducis imperio bellum gererent, antequam singulis
tribubus sua defendenda dividerentur loca.
Sacrificium salutarium nostrorum dicitur in plurativo numero.
23. (22, 27) Et in sacrificiis salutarium nostrorum. Quia pluraliter dicta sunt sacrificia, pluraliter etiam salutaria.
Ubi advertendum est diligentius, quemadmodum dici soleat sacrificium salutaris; quoniam si Christum
acceperimus, quoniam ipse dictus est Salutare Dei 44, non occurrit quemadmodum pluraliter possit hoc verbum
intellegi. Unus enim Dominus noster Iesus Christus 45: quamvis dicantur christi per eius gratiam, sicut in Psalmo
legitur: Nolite tangere christos meos 46. Sed utrum salutares dici possint, vel salutaria, non facile audendum est:
solus enim ipse Salvator corporis 47.
Quod dicit Iesus de sua propinquante morte.
24. (23, 14) Quod dicit Iesus de sua propinquante morte: Ego autem recurro viam, sicut et omnes qui super
terram; in ea interpretatione quae est ex hebraeo invenimus, ingredior viam. Ita ergo accipiendum est quod
Septuaginta dixerunt, recurro, sicut dictum est homini: Donec revertaris in terram unde sumptus es 48; ut
secundum corpus dictum intellegatur. Secundum animam vero, si voluerimus ita accipere, quemadmodum in
Ecclesiaste positum est: Et spiritus revertetur ad Deum qui dedit eum 49; non arbitror de omnibus posse dici, sed
de iis qui sic vixerint, ut ad Deum redire mereantur, tamquam ad auctorem a quo creati sunt. Neque enim hoc et
de illis recte intellegi potest, de quibus dicitur: Spiritus ambulans et non revertens 50. Iste autem vir sanctus Iesus
Nave si non addidisset, sicut et omnes qui super terram, nulla esset quaestio; neque enim aliud de illo
crederemus, quam quod eum dignum esse legimus: cum vero additum est, sicut et omnes qui sunt super terram;
mirum si hoc, quod latinus interpres recurro posuit, non magis percurro vel excurro dicendum est, si hoc potest
dici quod graecus habet
. Omnes enim percurrunt, vel excurrunt huius vitae viam, cum ad eius finem
pervenerint. Sed quia hoc verbum positum est, ubi parentes Rebeccae dicunt ad servum Abrahae: Ecce Rebecca;
accipiens recurre, et sit uxor domini tui 51; ideo et hic ita hoc verbum interpretatum est.
Interpretatio Septuaginta quae est ex hebraeo.
25. (24, 3) Quod Septuaginta interpretes habent: Et assumpsi patrem vestrum Abraham de trans flumine, et
deduxi eum in omnem terram; interpretatio quae est ex hebraeo habet: et induxi eum in terram Chanaan. Mirum
est ergo si Septuaginta pro terra Chanaan, omnem terram ponere voluerunt, nisi intuentes prophetiam, ut magis
ex promissione Dei tamquam factum accipiatur, quod certissime futurum in Christo et in Ecclesia
praenuntiabatur, quod est verum semen Abrahae; non in filiis carnis, sed in filiis promissionis 52.
Quomodo qui in Hierico erant bellasse dicantur.
26. (24, 11) Et bellaverunt adversus vos qui habitabant Iericho. Quaeri potest quomodo id verum sit, cum
clausis portis se murorum ambitu tantummodo tuerentur. Sed recte dictum est, quia et claudere adversum hostem
portas, ad bellum pertinet. Non enim miserunt legatos qui poscerent pacem. Unde si dictum esset: Pugnaverunt
adversum vos, falsum esset. Neque enim bellum continuas pugnas habet, sed aliquando crebras, aliquando raras,
aliquando nullas. Bellum est tamen quando est quodam modo armata dissensio.
Quomodo vespae missae dicantur, quod non legitur.
27. (24, 12) Quid est, quod inter caetera quae Iesus Nave erga Israelitas Dominum fecisse commemorat, dicit:
Misit ante vos vespas, et eiecit illos a facie vestra: quod etiam in libro Sapientiae legitur 53, nec tamen uspiam
factum esse in iis quae gesta sunt, invenitur? An forte translato verbo, vespas intellegi voluit acerrimos timoris
aculeos, quibus quodam modo volantibus rumoribus pungebantur, ut fugerent, aut aerios occultos spiritus, quod
in Psalmo dicit: Per angelos malignos 54? Nisi forte quis dicat, non omnia quae facta sunt, esse conscripta; et hoc
quoque visibiliter factum, ut veras vespas velit intellegi.
Dei sanctitati perfecta servitus humanae fragilitati impossibile est.
137

