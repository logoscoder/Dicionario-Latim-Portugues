Ecclesia excommunicatio, quod agebat tunc interfectio. Quamvis et aliter illud apostolicum possit intellegi, ut
unusquisque malum vel malignum ex se ipso sit iussus auferre. Qui sensus acceptabilior esset, si hoc malum, vel
hoc malignum, non autem hunc malignum in graeco inveniretur: nunc vero credibilius est de homine dictum,
quam de vitio. Quamquam possit eleganter intellegi etiam homo auferre a se malum hominem, quemadmodum
dictum est: Exuite vos veterem hominem: quod exponens ait: Qui furabatur, iam non furetur 75.
Quid cum dicitur sacerdos Levita innuitur.
40. (24, 8) Secundum legem omnem quam iuraverint vobis sacerdotes Levitae. Hic apparet omnem sacerdotem
Levitam fuisse; quamvis non omnis Levites sacerdos fuerit.
Quomodo vetetur pignerator intrare domum eius qui pignus dat et quomodo restitui pignus debetur.
41. (24, 10-13) Si debitum fuerit in proximo tuo, debitum quodcumque, non intrabis in domum eius pignerare
pignus: foris stabis, et homo apud quem debitum tuum est, proferet tibi pignus foras. Si autem homo eget, non
dormies in pignore eius, redditione reddes ei vestimentum suum circa occasum solis; et dormiet in vestimento
suo, et benedicet te, et tibi erit misericordia coram Domino Deo tuo. Non immerito videtur ad opus
misericordiae pertinere ut non intret pignerator in domum, ne fiat perturbatio debitori: sed ex hoc etiam ipsum
debitorem admonet pignus foras proferre creditori. Quod vero iubet egenti pignus eodem die restitui, ut in eo
dormiat qui non habet ubi dormiat, merito movet, ut requiratur cur non potius creditori praeceperit ut non auferat
pignus, quod eodem die oportet ut restituat. Quod si ad compellendum debitorem fieri voluerit, quomodo se
urgeat ad reddendum, cum sciat pignus eodem die se recepturum? An forte hoc fieri voluerit propter memoriam,
ne obliviscatur reddere, et tunc non reddat si vere non habuerit: maxime quia creditoris sui misericordia vincitur,
cui esse non debet ingratus, si pignus receperit in quo dormiat; simul et creditor cum ille non reddiderit, debet
eum credere non habere, qui hac etiam indiget misericordia, ut pignus ei propterea restituatur, quod aliud non
habet ubi dormiat?
De verbis: non morientur patres pro filiis, etc.
42. (24, 16) Non morientur patres pro filiis, et filii non morientur pro patribus: unusquisque in suo peccato
morietur. Ecce non solum Prophetae hoc dixerunt 76, verum etiam Lex dicit, sua culpa quemque interimendum,
non autem patris sui, aut filii sui. Quid est ergo quod alibi dicitur: Deus reddens peccata patrum in filios, in
tertiam et quartam progeniem? An de filiis nondum natis illud intellegitur, propter originale peccatum, quod
etiam ex Adam traxit genus humanum; hic autem de filiis iam natis est facta distinctio, ut unusquisque in suo
peccato moriatur? Non enim trahit aliquid ex patre, qui iam natus erat, quando pater eius peccavit. Sed cum et ibi
dicit: his qui oderunt me 77; manifestum est etiam illam conditionem posse mutari, si filii parentum suorum facta
non fuerint imitati. Nam et illud ex Adam temporaliter redditur, quia omnes propter hoc mo- riuntur; non autem
in aeternum eis qui fuerint per gratiam spiritaliter regenerati, in eaque permanserint usque in finem. Quamvis et
illud merito quaeri possit, si redduntur peccata patrum in filios his qui oderunt Deum, cur in tertiam et quartam
generationem, vel praetermissa prima et secunda, vel non etiam in caeteras permanente impietate et imitatione
malorum parentum. An per hunc numerum, quoniam septenarius intellegitur, universitatem significare voluit: et
ideo non ipsum potius septenarium posuit, ut diceret in septimam generationem, ac sic omnis intellegeretur; quia
causam perfectionis huius numeri hoc modo potius intimavit? Ideo namque perhibetur perfectus, quia ex his
duobus constat, ternario scilicet primo impari toto, et quaternario primo pari toto. Unde esse et illud propheticum
existimo, quod assidue repetitur: In tribus et quatuor impietatibus non aversabor 78; per quod voluit impietates
universas potius quam tres vel quatuor intellegi.
De verbis: Non declinabis iudicium advenae...
43. (24, 17) Non declinabis iudicium advenae, et orphani, et viduae. Non pignerabis vestimentum viduae. Cur
non ait: Et non pignerabis vestimentum eorum? Quae enim causa est ut trium istorum iudicium declinare
vetuerit, pignus autem auferri vestimentum solius viduae, non et illorum? Nisi quia iudicia omnium facienda
propterea commendavit, quia non habent a quibus defendantur sive advena, quia in terra aliena est; sive
orphanus, id est pupillus quia parentibus caret; sive vidua, quia maritum non habet: pignus vero cum prohibet
vestimentum auferre viduae, puto quod satis eleganter admoneat, eas vere dicendas esse viduas, quae etiam
pauperes sunt. Id enim et Apostolus evidenter ostendit, ubi ait: Si qua autem vidua filios et nepotes habet, discat
primum domum suam pie tractare, et mutuam vicem parentibus reddere: hoc enim acceptum est coram Domino.
Quae autem vere vidua est, et desolata, speravit in Dominum, et persistit in orationibus nocte et die 79. Hanc vere
viduam dixit, quae non habet a quibus sustentetur; quia non solum viro, sed etiam posteris atque omni ope
destituta est: divitem quippe non diceret desolatam. Pauperi itaque pignus non est auferendum vestimentum: nam
et hoc ipso quod vestimentum prohibet auferri, pauperem ostendit. Neque enim creditor non potius auferret
argentum, vel si quid aliud, quam vestimentum. Porro si occurrerit animo: Quid, si multa habeat vestimenta non
necessaria, sed superflua? quomodo intellegitur vere vidua, hoc est non solum desolata, verum etiam quae non in
deliciis agit? Quam subiecit dicens: Quae autem in deliciis agit, vivens mortua est 80. Hanc quippe opposuit,
tamquam e contrario verae viduae, tamquam talis non sit vera vidua. Quaecumque autem divites alias nuptias
experiri noluerunt, continentia in eis laudatur, non desolatio commendatur. Hae quippe maritis tantum viduatae
sunt, non aliis rebus.
Quae derelinqui et quibus praecipiat.
123

