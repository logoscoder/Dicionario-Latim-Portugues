inventam potius aquam nuntiasse dixerunt; sed etiam sic quare iuramentum appellatum est, ubi nulla fuerat facta
iuratio?
Isaac a filio Esau petit escam de venatione.
79. (27, 1-17) Quoniam tantus patriarcha Isaac, antequam moriatur, quaerit a filio suo venationem et escam,
qualem amat, pro magno beneficio, et promittit benedictionem, nullo modo vacare arbitramur a significatione
prophetica; maxime quoniam festinat uxor eius ut illam benedictionem minor accipiat, quem ipsa diligebat, et
cetera in eadem narratione multum movent ad maiora intellegenda vel requirenda.
Quod ait: Expavit autem Isaac pavore magno.
80. (27, 33) Quod habent latini codices: Expavit autem Isaac pavore magno valde, graeci habent: έζεστη
έκστασινvero ad animi μεγάληνvero ad animi σφόδρα, ubi tanta commotio intellegitur, ut quaedam mentis alienatio sequeretur. Ipsa enim
proprie dicitur ecstasis. Et quia solet in magnarum rerum revelationibus fieri, in hac intellegendum est factam
esse spiritalem admonitionem ut confirmaret benedictionem suam filio minore, cui potius irascendum fuit quod
fefellerit patrem. Sic et de Adam cum prophetatur hoc sacramentum magnum, quod dicit Apostolus in Christo et
in Ecclesia: Erunt duo in carne una 90, dicitur quod extasis praecesserit 91.
Quando renuntiata sint verba Esau Rebeccae.
81. (27, 42) Quomodo annuntiata vel renuntiata sunt verba Esau Rebeccae, quibus comminatus est occidere
fratrem suum, cum Scriptura dicat hoc eum in sua cogitatione dixisse 92; nisi quia hinc nobis datur intellegere,
quod divinitus eis revelabantur omnia? Unde ad magnum mysterium pertinet, quod filium suum minorem pro
maiore voluit benedici.
Ubi latini codices differunt a graecis.
82. (28, 2) Quod habent latini codices, Isaac dicente filio suo: Vade in Mesopotamiam, in domum Bathuel patris
matris tuae, et sume inde tibi uxorem, graeci codices non habent: vade, sed: fuge, hoc est: άπόδραθι. Unde
intellegitur etiam Isaac cognovisse quid filius eius Esau de fratre suo in cogitatione sua dixerit.
Verba Iacob ad prophetiam pertinentes.
83. (28, 16-17) Et surrexit Iacob de somno suo, et dixit: Quia est Dominus in loco hoc, ego autem nesciebam; et
timuit, et dixit: Quam terribilis locus hic! Hoc non est nisi domus Dei; et haec porta est caeli. Haec verba ad
prophetiam pertinent, quia ibi futurum erat tabernaculum, quod constituit Dominus in hominibus in primo
populo suo. Portam caeli autem sic intellegere debemus, tamquam inde fiat aditus credentibus ad capessendum
regnum caelorum.
In titulum statuit lapidem Iacob.
84. (28, 18) Quod statuit lapidem Iacob, quem sibi ad caput posuerat, et constituit eum titulum, et perfudit illum
oleo, non aliquid idololatriae simile fecit; non enim vel tunc vel postea frequentavit lapidem adorando, vel ei
sacrificando; sed signum fuit in prophetia evidentissima constitutum, quae pertinet ad unctionem, unde Christi
nomen a chrismate est.
Iacob vocavit nomen loci illius Dominus Dei.
85. (28, 19) Et vocavit Iacob nomen loci illius Domus Dei, et Ulammaus erat nomen civitati ante. Iuxta civitatem
dormisse si intellegatur, nulla quaestio est; si autem in civitate, mirum videtur quomodo potuerit illum titulum
constituere. Quod autem vovit votum si prosperaretur eundo et redeundo, decimasque promisit domui Dei
futurae in loco illo 93, prophetia est domus Dei, ubi et ipse rediens Deo sacrificavit; non illum lapidem Deum
appellans, sed domum Dei, id est quia in illo loco futura erat domus Dei.
Quomodo Iacob agnovit Rachel.
86. (29, 10) Quod venit Rachel cum ovibus patris sui, et dicit Scriptura quod cum vidisset Iacob Rachel filiam
Laban fratris matris suae, accessit et revolvit lapidem ab ore putei; magis notandum est, aliquid Scripturam
praetermittere quod intellegere debemus, quam ulla quaestio commovenda. Intellegitur enim quod illi, cum
quibus primo loquebatur Iacob, interrogati quae esset quae veniebat cum ovibus, ipsi dixerunt filiam esse Laban,
quam utique Iacob non noverat, sed illius interrogationem responsionemque illorum, Scriptura praetermittens,
intellegi voluit.
Quomodo Rachel ab incognito Iacob osculum acceperit.
87. (29, 11-12) Quod scriptum est: Osculatus est Iacob Rachel, et exclamans voce sua flevit; et indicavit ei quia
frater est eius, et quia filius Rebeccae est. Consuetudinis quidem fuit, maxime in illa simplicitate antiquorum, ut
propinqui propinquas oscularentur, et hoc hodie fit in multis locis; sed quaeri potest quomodo ab incognito illa
osculum acceperit, si postea indicavit Iacob propinquitatem suam. Ergo intellegendum est, aut illum qui iam
audierat quae illa esset, fidenter in eius osculum irruisse; aut postea Scripturam narrasse per recapitulationem
quod primo factum erat, id est, quod indicaverit Iacob quis esset. Sicut de paradiso postea dicitur, quomodo Deus
eum instituerit, cum iam dictum esset quod plantaverit Deus paradisum 94, et posuerit illic hominem quem
finxerat, et multa alia per recapitulationem dicta intelleguntur.
Pauci dies fuerunt in conspectu Iacob septem anni.
88. (29, 20) Quod scriptum est: Et servivit Iacob pro Rachel annis septem; et erant in conspectu eius velut pauci
dies, eo quod diligebat illam, quaerendum quomodo dictum sit, cum magis etiam breve tempus longum esse
soleat amantibus. Dictum est ergo propter laborem servitutis, quem facilem et levem amor faciebat.
12

