prophetavit; non cum iuste ageret, sed cum in virum sanctum David innocentemque saeviret 78. Agit enim
Spiritus Domini et per bonos et per malos, et per scientes et per nescientes, quod agendum novit, et statuit: qui
etiam per Caipham acerrimum Domini persecutorem, nescientem quid dixerit, insignem protulit prophetiam,
quod oporteret Christum mori pro gente 79. Quis enim egit nisi Spiritus Domini, curans praenuntiare ventura, ut
iudici Gedeon tentare volenti Dominum, et non credenti quod ei fuerat per manum eius de salute populi iam
locutus, hoc potissimum de vellere prius compluto, postmodum sicco, et de area primum sicca, postea rigata
veniret in mentem? Ut quod subdefecit a fide, infirmitati eius delictoque deputetur; quod vero etiam tali eius
animo ad hoc quod generi humano significari oportebat usus est Deus, ad eius intellegatur misericordiam et
mirabilem providentiam pertinere.
49. 12. Si quis autem dicit omnia scientem fecisse et dixisse Gedeon ex revelatione prophetica, ut per eum signa
talia monstrarentur; nec defecisse a fide; et quod ei iam promiserat Dominus credidisse; sed actione prophetica in
vellere voluisse tentare, atque ita illius tentationem fuisse inculpabilem, sicut dolum Iacob 80; et illud quod
Domino ait: Non irascatur indignatio tua in me 81, non ideo dixisse quod iram eius timeret, sed quod eum
confideret non irasci, cum ea faceret quae Spiritu eius dictante facienda esse tamquam propheta sentiret: dicat ut
videtur, dum modo illud quod de facto ephud Scriptura ipsa culpavit, quodlibet significet, non audeat excusare a
peccato. Nam et illud quod trecenti viri ad signum crucis ipso numero pertinentes, hydrias fictiles acceperunt,
eisque ardentes faculas incluserunt, quibus hydriis fractis repente lumina numerose micantia tantam hostium
multitudinem terruerunt, tamquam ex suo arbitrio videtur fecisse Gedeon; non enim Scriptura dicit Dominum
admonuisse ut hoc faceret: et tamen tam grande signum quis eius animo atque consilio faciendum, nisi Dominus,
inspiravit? Qui praefiguravit sanctos suos thesaurum evangelici luminis in vasis fictilibus habituros, sicut
Apostolus dicit: Habemus autem thesaurum istum in vasis fictilibus 82: quibus in passione martyrii tamquam
vasculis fractis, maior eorum gloriae fulgor emicuit, quae impios evan gelicae praedicationis inimicos inopinata
illis Christi claritate superavit.
49. 13. Seu ergo per scientes, seu per nescientes, praefigurationem praedicationemque futurorum Spiritus
Domini propheticis temporibus operatus est 83: nec ideo peccata eorum dicendum est non fuisse peccata; quia et
Deus, qui et malis nostris bene uti novit, etiam ipsis eorum peccatis usus est ad significanda quae voluit. Proinde
si propterea peccatum non fuit, sive cuiuslibet necis humanae, sive etiam parricidale sacrificium vel vovere, vel
reddere, quia magnum aliquid et spiritale significavit; frustra Deus talia prohibuit, et se odisse testatus est;
quoniam et illa quae fieri iussit, utique ad aliquam significationem rerum spiritalium magnarumque referuntur.
Cur ergo illa prohiberet, quandoquidem poterant propter eamdem rerum earumdem significationem, propter
quam et ista licite fiebant, nihilominus licite fieri; nisi quia nec tale aliquid significantia quale expedit credere,
humana Deo sacrificia placuerunt, quando non pro iustitia quisque ab inimicis, quia recte vivere voluit aut
peccare noluit, interimitur, sed homo ab homine tamquam electa hostia more pecoris immolatur?
49. 14. Quid si, ait aliquis, quoniam pecorum victimae iam eo ipso quo fuerant usitatae, quamvis et ipsae a recte
intellegentibus ad significationem spiritalium referrentur, minus tamen faciebant intentos ad magnum
sacramentum Christi et Ecclesiae requirendum; propterea Deus re insigni et inopinata volens quasi dormientes
hominum animos excitare, eo magis quod talia sibi sacrificia offerri vetuerat, curavit sibi eiusmodi aliquid
offerendum, ut ipsa admiratio magnam gigneret quaestionem, et magna quaestio ad perscrutandum magnum
mysterium studium piae mentis erigeret, pie vero scrutans mens hominis altitudinem prophetiae, velut hamo
piscem Dominum Christum de profundo Scripturarum levaret? Huic nos rationi et considerationi non obsistimus.
Sed alia quaestio est de animo voventis, alia de providentia Dei qualicumque animo eius optime utentis.
Quamobrem si Spiritus Domini qui factus est super Iephte, ut hoc voveret omnino praecepit, quod quidem
Scriptura non aperuit; tamen si hoc ille praecepit, cuius non licet iussa contemnere, non solum insipientia
culpanda non est, verum etiam laudanda obedientia est. Hoc enim, etiamsi se homo ipse interimat, quod utique
humana voluntate atque consilio facere nefas est, profecto intellegendum est obedienter fieri potius quam
sceleste, si divinitus iussum est: de qua quaestione satis in primo libro de Civitate Dei disputavimus 84. Si autem
Iephte humanum secutus errorem, humanum sacrificium vovendum putavit, eius quidem peccatum de unica filia
iure punitum est, quod etiam ipse verbis suis satis videtur ostendere, ubi ait: Heu me, filia mea, impedisti me; in
offendiculum facta es in oculis meis; discissis etiam vestimentis suis. Verumtamen etiam hic eius error habet
aliquam laudem fidei, qua Deum timuit, ut quod voverat redderet, nec divini in se iudicii sententiam declinavit;
sive sperans Deum prohibiturum, sicut fecit Abrahae, sive eius voluntatem etiam non prohibentis intellectam
facere potius quam contemnere statuens.
49. 15. Quamquam et hic merito quaeri potest utrum verius intellegitur hoc Deum nolle fieri, et in eo potius Deo,
si non fieret, obediretur, quoniam hoc se nolle et in Abrahae filio 85 et in legitima prohibitione monstraverat.
Verumtamen si propterea Iephte non faceret, sibi potius in unica pepercisse, quam Dei voluntatem secutus esse
videretur. Magis ergo intellexit in eo quod illi filia occurrit, ultorem Deum, iustaeque poenae se fideliter
subdidit, timens saeviorem tamquam de tergiversatione vindictam. Credebat enim etiam bonae et virginis
animam filiae bene recipi, quod non seipsa voverat immolandam, sed voto et voluntati non restiterat patris, et
Dei fuerat secuta iudicium. Mors enim sicut nec sibi a quoquam sponte nec cuiquam sponte inferenda est; ita
152

