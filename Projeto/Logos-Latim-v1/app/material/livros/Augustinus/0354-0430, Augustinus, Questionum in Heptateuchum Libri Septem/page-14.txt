pecudum colores haberet in mercede Iacob. Tunc autem ille virgas varias non supponebat, et non nascebantur
varii, sed unius coloris, quae Iacob ex novo pacto auferebat. Quod cum vidisset Laban, rursus pactum fraude
mutabat, ut ad Iacob varia pertinerent; tunc illarum suppositione virgarum varia nascebantur. Ergo quod ait Iacob
uxoribus suis: Mutavit mercedem meam decem agnorum, et postea ipsi Laban: Decepisti mercedem meam decem
agnabus, non ita dixit quasi provenerit socero eius ipsa fraus; ut enim non ei proveniret, Deum sibi dixit
adversus illum adfuisse; decem vero agnos vel decem agnas, pro decem temporibus posuit, quibus oves quas
pascebat per sexennium pepererunt. Bis quippe pariebant in anno, contigerat autem ut primo anno, quo inter se
pacti sunt, et ad eas pascendas placito huius mercedis accessit, semel parerent in fine anni, quia cum accessit,
iam semel pepererant; rursumque sexto anno, id est ultimo, cum semel peperissent, exorta necessitate
profectionis, prius recederet, quam iterum parerent; ac per hoc cum primus annus atque ultimus duos ovium
partus sub illo haberent, hoc est, singulos, medii vero quattuor anni binos, fiunt omnes decem. Nec mirum quod
haec decem tempora nomine agnorum appellavit, qui eisdem temporibus nascebantur; velut si quisquam dicat:
Per tot vindemias, aut: Per tot messes, quibus numerus intellegatur annorum; unde ait quidam: Post aliquot
aristas101; per aristas videlicet messes, et per messes annos significans. Pecudum autem illius regionis fecunditas,
sicut Italarum, tanta fertur, ut bis in anno pariant.
Quod ait: Sumpsit autem Iacob lapidem et constituit eum titulum.
96. (31, 45) Sumpsit autem Iacob lapidem, et constituit eum titulum. Diligenter animadvertendum est, quomodo
istos titulos in rei cuiusque testimonio constituebant; non ut eos pro diis colerent, sed ut eis aliquid significarent.
De acervo lapidum, quem inter se constituerunt Laban et Iacob.
97. (31, 47-48) Quod acervum lapidum, quem inter se constituerant Laban et Iacob, cum aliquanta diversitate
appellaverunt, ut eum vocaret Laban Acervum testimonii, Iacob Acervum testem; traditur ab eis qui et syram et
hebraeam linguam noverunt, propter proprietates suae cuiusque linguae factum. Fieri enim solet, ut alia lingua
non dicatur uno verbo, quod alia dicitur, et vicinitate significationis quidque appelletur. Nam postea dicitur:
Propter hoc appellatum est nomen: Acervus testatur 102. Hoc enim medie positum est, quod utrique conveniret, et
ei qui dixerat: Acervus testimonii, et ei qui dixerat: Acervus testis.
Quid significet varietas sermonis Laban ad Iacob.
98. (31, 48-49) Quid est quod loquendo Laban ad Iacob dicit: Testatur acervus hic, et testatur titulus hic.
Propter hoc appellatur nomen: Acervus testatur. Et visio quam dixit: Respiciat Deus inter me et te? Nisi forte
ordo est: Et visio quam dixit Deus: Respiciat inter me et te, Deus quippe illi dixerat in visione, ne laederet Iacob.
Quod dicit in consequentibus Laban.
99. (31, 50) Quid est quod dicit in consequentibus Laban: Vide, nemo nobiscum est? Nisi forte nemo
extraneorum, aut propter testificationem Dei, quem ita habere deberent, tamquam nemo cum eis esset, quem
testimonio eius adiungerent.
Quis sit timor Isaac.
100. (31, 53. 42) Et iuravit Iacob per timorem patris sui Isaac. Per timorem utique quo timebat Deum, quem
timorem etiam superius commendavit, cum diceret: Deus patris mei Abrahae, et timor patris mei Isaac.
Castra Dei.
101. (32, 2) Castra Dei quae vidit Iacob in itinere, nulla dubitatio est quod angelorum fuerat multitudo; ea
quippe in Scripturis militia caeli nominatur.
Comitatum suum Iacob in bina castra divisit, timens fratrem suum.
102. (32, 6-12) Nuntiato sibi fratre suo Iacob veniente obviam ei cum quadringentis viris, turbatus est quidem et
mente confusus, quoniam timuit valde; et ut visum est homini perturbato, divisam multitudinem suam in duo
castra disposuit 103. Ubi quaeri potest, quomodo habuerit fidem promissis Dei, quandoquidem dixit: Si venerit ad
castra prima frater meus, et exciderit ea, erunt secunda in salutem 104. Sed etiam hoc fieri potuit, ut everteret
castra eius Esau, et tamen Deus post illam afflictionem adesset, et liberaret eum, et quae promisit impleret. Et
admonendi fuimus hoc exemplo, ut quamvis credamus in Deum, faciamus tamen quae facienda sunt ab
hominibus in praesidium salutis, ne praetermittentes ea, Deum tentare videamur. Denique post haec, quae verba
dicat idem Iacob, considerandum est: Deus, inquit, patris mei Abraham, et Deus patris mei Isaac, Domine, qui
dixisti mihi: Recurre in terram generationis tuae, et bene tibi faciam, idoneus es mihi ab omni iustitia et ab omni
veritate, quae fecisti puero tuo. In virga enim mea ista transii Iordanem hunc, nunc autem factus sum in duo
castra; erue me de manu fratris mei, de manu Esau; quia ego timeo illum, ne cum venerit feriat me et matres
super filios. Tu autem dixisti: Benefaciam tibi, et ponam semen tuum tamquam arenam maris, quae non
dinumerabitur prae multitudine 105. Satis in his verbis et humana infirmitas, et fides pietatis apparet.
Ordo verborum Iacob et verba scriptoris.
103. (32, 21) Quod latini codices habent de Iacob: Dixit enim: Placabo vultum eius, in muneribus
praecedentibus eum; scriptor libri qui narrans ait de Iacob: Dixit enim: Placabo vultum eius, hoc usque verba
Iacob dixisse intellegitur, cetera vero sua intulisse quod ait: In muneribus praecedentibus eum; tamquam diceret:
In muneribus quae preacedebant Iacob, placabo vultum fratris mei. Ordo est ergo verborum Iacob: Placabo
vultum eius, et post hoc videbo faciem eius; forsitan enim suscipiet faciem meam . Interposita autem sunt verba
scriptoris: In muneribus praecedentibus eum.
14

