admittitur haec compensatio; si autem perturbationi humanae tribuitur, et menti tanto male permotae, nullo modo
imitanda est.
Quali caecitate percussi sint Sodomitae ab angelis.
43. (19, 11) Viros vero qui erant ad ostium domus percusserunt caecitate. Graeci habent:
quod magis
significat, si dici posset " avidentia ", quae faciat non videri non omnia, sed quod non opus est. Nam merito
movet quomodo potuerunt deficere quaerendo ostium, et tali erant caecitate percussi, ut omnino nihil viderent;
hoc enim modo sua calamitate turbati ulterius ostium non requirerent. Hac
et illi percussi sunt, qui
quaerebant Elisaeum 43. Hanc et illi habuerunt, qui Dominum post resurrectionem cum illo ambulantes in via non
cognoverunt 44, quamvis ibi non sit hoc verbum positum, sed res ipsa intellegatur.
Quomodo Loth Domino quem agnoscebat, in angelis non credebat.
44. (19, 18-19) Dixit autem Loth ad illos: Oro, Domine, quia invenit puer tuus misericordiam ante te, et
magnificasti iustitiam tuam, quam facis in me, ut vivat anima mea; ego autem non possum salvus fieri in monte,
ne forte comprehendant me mala et moriar. Hac perturbatione timoris non credebat ipsi Domino, quem in
angelis cognoscebat, qua etiam illud de filiabus suis prostituendis dixerat: ut intellegamus non pro auctoritate
habendum quod dixit de turpitudine filiarum; non enim et hoc pro auctoritate habendum est, Deo non esse
credendum.
Loth liberatus ob meritum Abrahae.
45. (19, 29) Et recordatus est Deus Abraham, et exemit Loth de medio eversionis. Commendat Scriptura meritis
magis Abrahae liberatum esse Loth, ut intellegamus iustum Loth dictum secundum quemdam modum, maxime
quod unum verum Deum colebat, et propter comparationem scelerum Sodomorum, inter quos vivens ad vitam
similem non potuit inclinari.
De eo quod ascendit Loth de Segor et sedebat in monte.
46. (19, 30) Ascendit autem Loth de Segor, et sedebat in monte. Mirum nisi ipse mons est, in quem sponte
ascendit, quo admonente Domino ascendere noluit; aut enim nullus est alius, aut non apparet.
De eo quod timuit habitare in Segor.
47. (19, 30) Timuit enim habitare in Segor. Infirmitati eius Dominus et timori concesserat civitatem, quam Loth
ipse delegerat, et in ea promiserat ei securitatem, quod propter illum parceret civitati; tamen etiam ibi esse timuit,
ita fides eius non magni roboris fuit.
Quomodo timuit Abraham dicere de Sara quod esset uxor sua.
48. (20, 2) Dixit autem Abraham de Sara uxore sua: Soror mea est. Timuit enim dicere: Uxor mea est, ne forte
occiderent eum viri civitatis propter illam. Quaeri solet, quomodo adhuc in illa aetate pro Sarae pulchritudine
Abraham periclitari metuebat. Sed magis formae illius vis miranda est, quae adhuc amari poterat, quam quaestio
difficilis putanda.
De eo quod scriptum est Deum dixisse ad Abimelech propter Saram.
49. (20, 6) Quod ait Deus ad Abimelech, propter Saram: Et peperci tibi ut non peccares in me, quando eum
admonuit uxorem Abrahae esse, quam putabat sororem; advertendum est et notandum, in Deum peccari, quando
talia committuntur, quae putant homines leviter habenda, tamquam in carne peccata. Quod autem dixit ei: Ecce
tu morieris 45, etiam hoc notandum est, quomodo dicat Deus tamquam praedicens sine dubio futurum, quod
admonendum dicit, ut a peccato abstinendo caveatur.
Cur eo die quo ablactavit filium Abraham epulum fecerit.
50. (21, 8) Merito quaeritur, cur Abraham nec die quo natus est ei filius, nec die quo circumcisus est, sed die quo
ablactatus est, epulum fecerit. Quod nisi ad aliquam spiritalem significationem referatur, nulla solutio
quaestionis est, tunc scilicet esse debere magnum gaudium spiritalis aetatis, quando fuerit factus homo novus
spiritalis, id est non talis qualibus dicit Apostolus: Lac vobis potum dedi, non escam, nondum enim poteratis, sed
nec adhuc potestis, adhuc enim estis carnales 46.
Quare contristatus Abraham sit de prophetia Sarae qua dixerat ei: Eice ancillam et filium eius.
51. (21, 10) Quaeritur Sara dicente: Eice ancillam et filium eius, non enim erit haeres filius ancillae cum filio
meo Isaac, quare contristatus sit Abraham, cum ista fuerit prophetia 47, quam utique magis debuit nosse ipse
quam Sara? Sed intellegendum est, vel ex revelatione hoc dixisse Saram, quia prius illi fuerat revelatum; illum
vero quem de hac postea Dominum instruit, paterno affectu pro filio fuisse commotum; vel ambos prius nescisse,
quidnam illud esset, et per Saram nescientem hoc prophetice dictum esse, cum illa mota esset muliebri animo
propter ancillae superbiam.
Etiam Ismael dictum fuit semen Abrahae.
52. (21, 13) Notandum quod et Ismael dictus sit a Deo semen Abrahae, propter illud quod sic accipiendum docet
Apostolus quod dictum est: In Isaac vocabitur tibi semen 48; id est, non filii carnis, sed filii promissionis
deputantur in semine 49; ut hoc proprie pertineat ad Isaac, qui non fuit filius carnis, sed filius promissionis, ubi
promissio fit de omnibus gentibus.
Quomodo accipiendum sit quod in humeros Agar etiam filius eius tam grandis putatur impositus.
53. (21, 14) Surrexit autem Abraham mane, et sumpsit panes et utrem aquae, et dedit Agar, et imposuit in
humeros, et puerum, et dimisit illam. Fieri quaestio solet quomodo imposuerit in humeros et puerum tam
7

