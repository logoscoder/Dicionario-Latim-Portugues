Cur Cham in filio suo, non in se, maledicitur.
17. (9, 25-27) Quaeritur quare peccans Cham in patris offensa, non in seipso, sed in filio suo Chanaan
maledicitur; nisi quia prophetatum est quodammodo terram Chanaan, eiectis inde Chanaanaeis et debellatis,
accepturos fuisse filios Israel, qui venirent de semine Sem?
Quid est: Hic coepit esse gigans super terram.
18. (10, 8) Quaeritur quomodo dictum sit de Nembroth: Hic caepit esse gigans super terram; cum gigantes et
antea natos Scriptura commemoret. An forte quia post diluvium novitas generis humani reparandi denuo
commemoratur, in qua novitate hic coepit esse gigas super terram?
De Phalech, quomodo in diebus eius divisa sit terra.
19. (10, 25) Quaeritur quid sit: Et Heber nati sunt filii duo; nomen unius Phalech, quia in diebus eius divisa est
terra; nisi forte in diebus eius linguarum illa diversitas exstiterit, per quam factum est ut gentes dividerentur.
Quod ait: Et erat omnis terra labium unum.
20. (11, 1) Et erat omnis terra labium unum, quomodo hoc potest intellegi, quando superius dictum est quod filii
Noe, vel filiorum eius distributi essent per terram secundum tribus et secundum gentes, et secundum linguas suas
12
, nisi quia per recapitulationem postea commemorat quod prius erat? Sed obscuritatem facit quod eo genere
locutionis ista contexit, quasi narratio de iis quae postea facta sunt, consequatur.
Quod ait: Aedificemus nobis turrem cuius caput sit usque in caelum.
21. (11, 4) Venite, aedificemus nobis civitatem, et turrem cuius caput erit usque in caelum. Si hoc se posse
crediderunt, nimium stulta audacia et impietas deprehenditur. Et quia ob hoc Dei vindicta secuta est, ut eorum
linguae dividerentur, non absurde hoc cogitasse creduntur.
Quibus dicat Dominus: Venite descendamus et confundamus linguam eorum.
22. (11, 7) Venite, descendamus, et confundamus ibi linguam eorum, ne audiat unusquisque vocem proximi;
utrum ad Angelos Dominus hoc dixisse intellegitur? An secundum illud accipiendum est, quod in exordio libri
legitur: Faciamus hominem ad imaginem et similitudinem nostram 13? Nam et quomodo postea dicitur singulari
numero: Quia ibi confudit Dominus labia terrae 14; sic et illic cum dictum esset: Faciamus ad imaginem nostram;
in consequentibus tamen non dictum est: Fecerunt, sed: Fecit Deus 15.
De eo quod scriptum est: Et vixit Arphaxad annos trecentos, propter illud quod dictum erat: Erunt anni eorum
centum viginti.
23. (11, 12-13) Quod scriptum est: Et erat Arphaxad annorum centum triginta quinque, cum genuit Chainan; et
vixit Arphaxad postquam genuit Chainan annos quadringentos, vel, sicut in graeco invenimus: annos trecentos;
quaeritur quomodo dixerit Deus ad Noe: Erunt anni vitae eorum centum viginti 16. Nondum enim natus erat
Arphaxad quando dixit hoc Deus, nec fuit in arca cum parentibus suis; quomodo ergo intelleguntur deinceps anni
vitae humanae praedicti centum viginti, cum inveniatur homo vixisse amplius quadringentis annis? Nisi quia
intellegitur, ante viginti annos quam inciperet arca fieri, quae centum annis facta reperitur, hoc Deum dixisse ad
Noe, cum iam praenuntiaret facturum se esse diluvium, nec vitae humanae deinceps futurae in iis qui post
diluvium nascerentur spatium praedixisse, sed vitae hominum quos fuerat diluvio deleturus.
Quare scriptum est: Sem erat pater omnium filiorum Heber.
24. (10, 21) Quaeritur quare scriptum sit: Sem erat pater omnium filiorum Heber; cum inveniatur Heber quintus
a Sem filio Noe17, utrum quia ex illo Hebraei dicuntur appellati? Per illum enim generatio transiit ad Abraham.
Quid ergo probabilius sit, Hebraeos tamquam Heberaeos dictos, an tamquam Abrahaeos, merito quaeritur.
Veritas super numero annorum Tharrae patris Abrahae.
25. 1. (11, 26) Quomodo accipiendum sit, quod cum esset Tharra, pater Abrahae annorum septuaginta, genuit
Abraham, et postea cum suis omnibus mansit in Charran, et vixit annos ducentos quinque in Charran, et mortuus
est 18; et dixit Dominus ad Abraham ut exiret de Charran, et exiit inde, cum esset idem Abraham septuaginta
quinque annorum 19? Nisi quia per recapitulationem ostenditur, vivo Tharra locutum esse Dominum; et Abraham
vivo patre suo secundum praeceptum Domini, exiisse de Charran, cum esset septuaginta quinque annorum,
centesimo et quadragesimo quinto anno vitae patris sui, si dies vitae patris eius anni ducenti quinque fuerunt; ut
ideo scriptum sit: Fuerunt anni vitae Tharrae ducenti quinque in Charran20, quia ibi complevit omnes annos
totius vitae suae. Solvitur ergo quaestio per recapitulationem, quae indissolubilis remaneret, si post mortem
Tharrae acciperemus locutum esse Dominum ad Abraham ut exiret de Charran, quia non poterat esse adhuc
annorum septuaginta quinque cum pater eius iam mortuus esset, qui eum septuagesimo aetatis suae anno
genuerat; ut Abraham post mortem patris sui annorum esset centum triginta quinque, si omnes anni patris eius
ducenti quinque fuerunt. Recapitulatio itaque ista, si advertatur in Scripturis, multas quaestiones solvit, quae
indissolubiles possunt videri secundum etiam superiorum quaestionum expositionem, per eamdem
recapitulationem factam.
De aetate Abrahae.
25. 2. Quamquam et aliter ista quaestio a quibusdam solvatur, ex illo computari annos aetatis Abrahae, ex quo
liberatus est de igne Chaldaeorum, in quem missus ut arderet, quia eumdem ignem superstitione Chaldaeorum
colere noluit, liberatus inde, etsi in Scripturis non legitur, Iudaica tamen narratione traditur. Potest et sic solvi,
quoniam Scriptura quae dixit: Cum esset Tharra annorum septuaginta, genuit Abraham et Nachor et Arran 21;
3

