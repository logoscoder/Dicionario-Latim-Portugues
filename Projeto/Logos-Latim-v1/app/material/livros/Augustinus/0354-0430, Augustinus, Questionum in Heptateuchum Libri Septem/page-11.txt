cuius tanta fuit excellentia, ut a nonnullis dubitetur, utrum homo, an angelus fuerit? An erant aliqui tales etiam
illo tempore homines Dei, in quibus posset Deus interrogari? Quidquid horum est, et si quid aliud quod me forte,
ne commemorarem, praeterierit, mentiri tamen Scriptura non potest, quae dixit Rebeccam iisse ad interrogandum
Dominum, eique Dominum respondisse.
De verbis quae respondit Rebeccae Dominus ubi dictum est: Maior serviet minori.
73. (25, 23) In eo quod Dominus respondit Rebeccae: Duae gentes in utero tuo sunt, et duo populi de ventre tuo
separabuntur, et populus populum superabit, et maior seviet minori, spiritali intellegentia carnales in populo Dei
significantur per maiorem filium, et spiritales per minorem; quia sicut dicit Apostolus: Non prius quod spiritale,
sed quod animale; postea spiritale 82. Solet et sic intellegi hoc quod dictum est, ut in Esau figuratus sit maior
populus Dei, hoc est Israeliticus secundum carnem; per Iacob autem figuratus sit ipse Iacob secundum spiritalem
progeniem. Sed etiam historica proprietate hoc responsum invenitur esse completum, ubi populus Israel, hoc est
Iacob minor filius, superavit Idumaeos, hoc est gentem quam propagavit Esau, eosque fecerunt tributarios per
David 83; quod diu fuerunt, usque ad regem [scilicet Ioram] sub quo Idumaei rebellaverunt, et iugum Israelitarum
Idumaei a cervice sua deposuerunt, secundum prophetiam ipsius Isaac quando minorem pro maiore benedixit 84;
hoc enim dixit eidem maiori, cum et ipsum postea benediceret.
Quomodo per dolum acceperit Iacob benedictionem, qui dicitur fuisse sine dolo.
74. (25, 27) Iacob autem erat homo simplex habitans domum. Quod graece dicitur: άπλαστος, hoc latini "
simplicem " interpretati sunt. Proprie autem άπλαστος, " non fictus ", unde aliqui latini interpretes " sine dolo "
interpretati sunt, dicentes: Erat Iacob sine dolo habitans in domo; ut magna sit quaestio, quomodo per dolum
acceperit benedictionem qui erat sine dolo. Sed ad significandum magnum aliquid hoc Scriptura praemisit. Hinc
enim maxime cogimur ad intellegenda illo loco spiritalia, quia sine dolo erat qui dolum fecit. Unde quid
sentiremus, in sermone quodam ad populum habito satis diximus 85.
Quod tempore famis abiit Isaac ab Abimelech regem in Gerara.
75. (26, 1) In eo quod scriptum est: Facta est autem fames super terram, praeter famem quae ante facta est in
tempore Abraham; abiit autem Isaac ad Abimelech regem Philistinorum in Gerara; quaeritur hoc quando sit
factum, utrum posteaquam Esau vendidit primogenita sua cibo lenticulae; post illam quippe narrationem hoc
narrari incipit: an, ut fieri solet, per recapitulationem narrator ad ea reversus sit, cum progressus de filiis eius ad
eum locum pervenisset, qui de lenticula commemoratus est. Movet autem, quia ipse invenitur Abimelech, qui
etiam Saram concupiverat; ipsius enim paranymphus et princeps militiae 86, qui ibi commemorati sunt, etiam hic
commemorantur, utrum vel vivere potuerint. Quando enim factus est amicus Abrahae, nondum natus erat Isaac,
sed iam promissus. Ponamus ante annum quam nasceretur Isaac, illud fuisse factum; deinde Isaac suscepit filios,
cum esset annorum sexaginta; illi autem iuvenes erant quando vendidit Esau primogenita sua; ponamus etiam
ipsos circa viginti annos fuisse; fiunt anni aetatis Isaac usque ad illud factum filiorum eius, circiter octoginta;
adulescentem accipiamus fuisse Abimelech, quando matrem ipsius concupivit, et Abrahae amicus est factus;
potuit ergo iam esse quasi centenarius, si post illud factum filiorum suorum perrexit in illam terram famis
necessitate Isaac. Non ergo ex hoc cogit ulla necessitas, per recapitulationem putare narratam profectionem Isaac
in Gerara. Sed quia ibi diuturno tempore fuisse Isaac scribitur, et puteos fodisse, et de his contendisse, et ditatum
fuisse pecunia 87; mirum nisi recapitulando ista commemorantur, quae ideo fuerant praetermissa, ut primum de
filiis eius usque ad illum locum de lenticula narratio perveniret.
Isaac magnus factus a Domino etiam in bona temporalia.
76. (26, 12-13) In eo quod scriptum est de Isaac: Benedixit autem eum Dominus, et exaltatus est homo, et
procedens maior fiebat, quoadusque magnus factus est valde, secundum terrenam felicitatem dictum sequentia
docent. Exsequitur enim narrator easdem eius divitias, quibus magnus factus est; et hinc motus Abimelech,
timuit illum ibi esse, ne potentia eius sibi esset infesta 88. Quamquam ergo aliquid spiritale ista significent, tamen
secundum id quod contigerunt, ideo praemissum est: Benedixit eum Dominus, ut sana fide intellegamus etiam
ista temporalia dona, nec dari posse, nec sperari debere, etiam cum ab infirmioribus appetuntur, nisi ab uno Deo;
ut qui in minimis fidelis est, etiam in magnis fidelis sit; et qui in mammona iniquo fidelis inventus est, etiam
verum accipere mereatur, sicut Dominus in Evangelio loquitur 89. Talia etiam de Abraham dicta sunt, quod ei
munera Dei provenerint. Unde non parum aedificat sanam fidem pie intellegentibus ista narratio, etiamsi de his
rebus allegorica significatio nulla posset exsculpi.
Iuratio quae maledictis obstringit.
77. (26, 28) Fiat exsecratio inter nos et inter te; id est iuratio quae maledictis obstringit, quae accidant ei qui
peieraverit; secundum quam considerandum est quod et servus Abrahae commemoravit, narrans eis a quibus
accepit uxorem domino suo Isaac.
Quare Isaac puteum, in quo non inventa est aqua, vocavit iuramentum.
78. (26, 32.33) Quid est quod scriptum est, quod cum venissent pueri Isaac et dixissent: Fodimus puteum, et non
invenimus aquam, appellavit eumdem puteum Isaac iuramentum? An quamvis factum sit, in aliquam
significationem sine dubio ducendum est spiritalem; quoniam nihil habet convenientiae secundum litteram, ut
ideo iuramentum appellaverit puteum, quod ibi aqua non sit inventa? Quamquam alii interpretes pueros Isaac
11

