34. (22, 28-29. 19.) Si autem invenerit aliquis puellam virginem quae sponsata non est, et vim faciens ei
dormierit cum ea, et inventus fuerit; dabit homo qui dormivit cum ea, patri puellae quinquaginta didrachma
argenti, et ipsius erit uxor; quia humiliavit eam: non poterit dimittere eam per omne tempus. Merito quaeritur
utrum ista poena sit, ut non eam possit dimittere per omne tempus, quam inordinate atque illicite violavit. Si
enim ob hoc intellegere voluerimus eam non posse, id est non debere dimitti per omne tempus, quia uxor effecta
est, occurrit illud quod permisit Moyses dare libellum repudii, et dimittere 65. In his autem qui illicite vitiant,
noluit licere, ne ad ludibrium fecisse videatur, et potius finxisse quod eam uxorem duxerit, quam vere placitoque
duxisse. Hoc et de illa iussum est, cui fuerit vir calumniatus de virginalibus non inventis.
Si Moabites vetantur intrare Ecclesiam Domini in aeternum, quomodo Ruth intravit.
35. (23, 3-4) Non intrabit Ammanites et Moabites in Ecclesiam Domini, et usque ad decimam generationem non
intrabit in Ecclesiam Domini, et usque in aeternum. Quaestio est, quomodo intraverit Ruth quae Moabitis fuit 66,
de qua etiam caro Domini originem ducit 67. Nisi forte istam mystice prophetaverit intraturam, quod ait, usque ad
decimam generationem. Computantur enim generationes ex Abraham, quando fuit et Lot qui genuit Moabitas et
Ammanitas ex filiabus 68; et inveniuntur cum ipso Abraham compleri decem generationes usque ad Salmon, qui
genuit Booz, qui maritus secundus fuit Ruth. Sunt enim istae, Abraham, Isaac, Iacob, Iudas, Phares, Esrom,
Aram, Aminadab, Naason, Salmon: Salmon quippe genuit Booz 69, qui viduam duxit Ruth; ac per hoc videtur
post decimam generationem genus fecisse in Ecclesia Domini pariendo filios ipsi Booz. Sed cur additum sit: et
usque in aeternum, merito adhuc quaeritur. An quia deinceps nulla anima de Ammanitis et Moabitis intravit in
illam Ecclesiam populi Hebraeorum, posteaquam ista generatione decima prophetia completa est? An potius ita
dictum est: et usque ad decimam generationem, ut omnino semper intellegi voluerit, per denarii numeri
quamdam universitatem, ut hoc exposuerit quodammodo addendo et dicendo: et usque in aeternum? Quod si ita
est, Ruth contra praeceptum vetitum videtur admissa. An Ammanitas prohibuit admitti, non Ammanitidas, id est,
viros inde, non feminas? maxime quia cum evertissent Israelitae ipsam gentem, omnes viros occidere iussi sunt,
feminas autem non, nisi eas quae noverant concubitum viri 70; quoniam ipsae in fornicationem seduxerant
populum: virgines autem salvas esse voluerunt, non eis imputantes culpam qua everti illa gens meruit; quam
etiam hic commemoravit, velut quaereretur cur Moabitas et Ammanitas admitti noluerit in Ecclesiam Domini:
subiunxit enim: Eo quod non obviaverint vobis cum panibus et aqua in via, cum exiretis de Aegypto, et quia
conduxerunt adversum te Balaam filium Beor de Mesopotamia, ut malediceret te. Has culpas nec tunc, quando
illa gens debellata est, feminis imputaverunt, quas salvas conservare maluerunt.
Quomodo servum fugitivum restitui vetet.
36. (23, 15-16) Non trades puerum domino suo, qui appositus est tibi a domino suo: non quod dominus eius eum
apposuerit, id est commendaverit; potius enim depositum diceret; sed appositum dixit a domino suo, id est huic
adiunctum, cum ab illo abscessisset: non ergo suscipi, sed reddi potius prohibuit fugitivos. Hoc quidem putari
potest, nisi intellegamus genti et populo ista dici, non uni homini. Ex alia itaque gentem refugientem ad istam
gentem cui loquebatur, hominem a domino suo, id est a rege suo, reddi prohibuit: quod etiam alienigena servavit
Achis rex Geth, quando ad eum refugit David a facie domini sui, hoc est, regis Saul 71. Apertissime autem hoc
explanat, cum dicit de ipso refuga: In vobis habitabit, in omni loco ubi placuerit ei.
Quomodo fornicationem omnem praescribat.
37. (23, 17) Non erit meretrix a filiabus Israel, et non erit fornicans a filiis Israel. Ecce ubi manifeste prohibuit
fornicari et viros et feminas etiam cum non alienis coniugibus; peccatum esse demonstrans misceri non
coniugibus suis, quando et meretrices esse, et ad meretrices accedere prohibet, quarum publice venalis est
turpitudo. In Decalogo autem moechiae nomine non videtur hoc aperte prohibuisse, quoniam moechia nonnisi
adulterium intellegi solet. Unde quid nobis videretur, ibi tractavimus 72.
Quomodo mercedem meretricis et pretium canis vetet admitti in domum Domini et quid sit iumentum.
38. (23, 18. 17) Non offeres mercedem meretricis, neque commutationem canis in domum Domini Dei tui ad
omne votum, quoniam abominatio Domino Deo tuo est, et utrumque: quod ita intellegitur, quoniam abominatio
Domino Deo tuo est, et hoc non unum horum, sed utrumque. De cane quippe vetat fieri commutationem
primogenitorum, quam iubet fieri de aliis immundis animalibus, id est equis et asinis, et si quid est eorum quae
adiuvant hominem, et latine a iuvando iumenta dicuntur. De cane autem noluit; utrum et de porco, et quare
noluerit, requirendum est: et si de omnibus talibus noluit, quare solum canem isto loco exceptum fecerit. De
mercede autem meretricis ut diceret, videtur ea esse causa, quia superius prohibuerit esse meretricem de filiabus
Israel, aut quemquam filiorum Israel uti meretrice: et ne subreperet cogitationi, expiari posse hoc peccatum, si
aliquid inde offerretur in templum, dicendum fuit quod sit abominatio Domino.
De verbis: Et auferetur malignus ex vobis.
39. (24, 7) Morietur fur ille, id est, qui furatus est hominem; et auferetis malignum ex vobis ipsis. Assidue hoc
dicit Scriptura 73, cum iubet occidi malos: qua locutione usus est etiam Apostolus, cum diceret: Quid enim mihi
de iis qui foris sunt iudicare? Nonne de iis qui intus sunt, vos iudicatis? Auferte malum ex vobis ipsis 74. Nam
graecus habet
quod etiam hic scriptum est: hoc autem potius malignum solet interpretari, quam
malum. Nec ait,
, id est, hoc malignum; sed
, quod est, hunc malignum. Ex quo apparet
eum voluisse intellegi, qui aliquid tale commisit, ut excommunicatione sit dignus. Hoc enim nunc agit in
122

