livorem pro livore: talionis videlicet aequitate. Quae Lex ideo constituit, ut demonstraret quae vindicta debeatur.
Nisi enim per Legem sciretur quid vindictae deberetur, unde sciretur quid venia relaxaret, ut dici posset: Dimitte
nobis debita nostra, sicut et nos dimittimus debitoribus nostris 107? Debitores igitur Lege monstrantur, ut quando
ignoscitur appareat quid dimittatur. Neque enim debita dimitteremus, nisi quid nobis deberetur Lege indice
disceremus. Si ergo illud informe puerperium iam quidem fuerit, sed adhuc quodammodo informiter animatum
(quoniam magna de anima quaestio non est praecipitanda indiscussae temeritate sententiae), ideo Lex noluit ad
homicidium pertinere, quia nondum dici potest anima viva in eo corpore quod sensu caret, si talis est in carne
nondum formata, et ideo nondum sensibus praedita. Quod autem dixit: Et dabit cum postulatione quod maritus
mulieris, informi excluso, dandum constituerit, non est in promptu intellegere:
quippe, quod graecus
habet, pluribus modis intellegitur, et tolerabilius cum postulatione dictum est, quam si aliud diceretur. Fortassis
enim postulabit ut det, ut eo modo satis Deo faciat, etiamsi maritus mulierve non expetat.
Ad iustitiam pertinet ut animal hominibus noxium perimatur.
81. (21, 28) Si autem cornu percusserit taurus virum aut mulierem, et mortuus fuerit, lapidibus lapidabitur
taurus, et non manducabuntur carnes eius; dominus autem tauri innocens erit. Ad iustitiam pertinet ut animal
hominibus noxium perimatur, et quod de tauro positum est, a parte totum intellegendum est, quidquid in
pecoribus usui humano subditis infestum est hominibus. Sed si necesse est occidi, numquid lapidari? Quid
interest enim animal, quod auferendum est, qua morte auferatur? Deinde quod addidit, carnibus eius non esse
vescendum, quo pertinet, nisi omnia ista significent aliquid, quod Scriptura maxime solet intueri?
Quomodo accipiendum sit quod dicitur de tauro percutiendo.
82. (21, 35) Si autem cornu percusserit alicuius taurus taurum proximi, et mortuus fuerit, vendent taurum vivum,
et partientur pretium eius, et taurum qui mortuus fuerit dispertientur. Numquid in solo tauro haec iustificatio
servanda est, et non de omni pecori in tali casu? Poinde a parte totum et hoc intellegendum est: sed hoc de
carnibus occisi pecoris fieri non potest, quae non vescuntur.
Quod pro vitulo uno quinque reddantur.
83. (22, 1) Quae iustificatio est ut pro vitulo uno quinque reddantur, pro ove autem quatuor, nisi aliquid
significare intellegatur?
Non pertinet ad homicidium, si fur nocturnus occiditur.
84. (22, 2-3) Si autem perfodiens inventus fuerit fur, et percussus mortuus fuerit, non est illi homicidium. Si
autem orietur sol super eum, reus est; pro morte morietur. Intellegitur ergo tunc non pertinere ad homicidium, si
fur nocturnus occiditur: si autem diurnus, pertinere. Hoc est enim quod ait, si orietur sol super eum. Poterat
quippe discerni quod ad furandum, non ad occidendum venisset, et ideo non deberet occidi. Hoc et in legibus
antiquis saecularibus, quibus tamen ista est antiquior, invenitur, impune occidi nocturnum furem quoquo modo,
diurnum autem si se telo defenderit: iam enim plus est quam fur 108.
Quomodo quis per Deum convictus dicatur.
85. (22, 9) Quid est, qui convictus fuerit per Deum, restituet duplo; nisi quia vult Deus aliquando signo dato
prodere peierantem?
De eo quod dixit: Deos non maledices.
86. (22, 28) Deos non maledices. Quaeritur quos dixerit deos; utrum principes qui iudicant populum, sicut
dictum est de Moyse, quod datus fuerat deus Pharaoni 109: ut per expositionem sit dictum quod sequitur, velut
ostendendo quos dixerit deos, ubi ait: Et principem populi tui non maledices: quod graecus habet, non dices
male. An secundum illud accipiendum est, quod Apostolus ait: Nam etsi sunt qui dicuntur dii, sive in coelo, sive
in terra, sicuti sunt dii multi et domini multi 110; addendo enim, sicuti sunt, deos intellegi voluit, qui digne etiam
dicuntur: ita sane ut
quae dicitur graece, et interpretatur latine servitus, sed ea quae ad religionem
pertinere intellegitur, non debeatur nisi uni Deo vero, qui nobis est Deus? Illi autem qui dicuntur dii, etiam si qui
sunt qui merito dicuntur, prohibiti sunt maledici, non iussi sunt sacrificiis vel ullis latriae obsequiis honorari.
De verbis : Non eris cum pluribus in malitia.
87. (23, 2) Non eris cum pluribus in malitia. Ne se inde quisquam defendat, quia cum pluribus fecit, aut ideo
putet non esse peccatum.
Bona est misericordia, sed non debet esse contra iudicium.
88. (23, 3) Et pauperis non misereberis in iudicio. Nisi addidisset, in iudicio, magna esset quaestio. Sed
intellegendum esset, etiam si scriptum non esset. Supra enim dixerat: Non apponeris cum multitudine, declinare
cum pluribus, ut declines iudicium 111: ac per hoc: Et pauperis non misereberis, posset intellegi, in iudicio. Sed
cum additum est, nulla quaestio est hoc esse praeceptum, ne forte cum iudicamus, videamus iustitiam esse pro
divite contra pauperem, et nobis recte facere videamur si contra iustitiam pauperi faveamus causa misericordiae.
Bona est ergo misericordia, sed non debet esse contra iudicium. Iudicium sane illud appellat Scriptura, quod
iustum est. Ne quis autem propter istam sententiam Deum putaret misericordiam prohibere, quod sequitur,
opportunissime sequitur: Si autem obviaveris bovi inimici tui, aut subiugali eius, errantibus, reducens reddes ei
112
: ut scias non te prohibitum facere misericordiam, fac etiam erga inimicos tuos, cum potestas est a iudicando
libera 113; non enim cum reducis errantem bovem inimici tui et reddis, inter aliquos iudex resides.
De verbis: Sex annis seminabis terram tuam et colliges fructum eius.
46

