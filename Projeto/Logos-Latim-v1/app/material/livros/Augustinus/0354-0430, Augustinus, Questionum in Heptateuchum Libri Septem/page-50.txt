debere in cubitis viginti octo. Iste autem numerus, quia per septenarium dividendus est, significavit, cum dicit
latitudinem aulaei in cubitis quatuor. Quater enim septem fiunt viginti octo. Et est etiam iste numerus perfectus;
quia sicut senarius, suis partibus constat. Quod vero tam saepe dicit: Cherubim facies ea opere textoris, quid
aliud quam in his omnibus multitudinem scientiae commendat, quod interpretatur Cherubim?
Quomodo et in qua significatione morali praecipiuntur fieri super tabernaculum vela capillacia.
108. (26, 7) Et facies vela capillacia operire super tabernaculum; undecim vela facies ea. Quae capillacia vela
sunt id est cilicina, undecim dicuntur esse. In peccatis quippe transgressio est. Transgressio vero undenario
numero significatur, quoniam transgreditur denarium, hoc est Legem 144: ideo ipsa undecim per septenarium
multiplicata, faciunt septuaginta septem; ubi significavit Dominus universam remissionem peccatorum, dicens:
Non solum septies, verum etiam septuagies septies 145: quot generationes reperiuntur, cum Lucas a baptismo
Domini enumerans sursum versus ascendit, et pervenit per Adam usque ad Deum 146. Ad hoc enim fit significatio
peccatorum in his velis, ut per confessionem exprimantur, et per gratiam quae data est Ecclesiae aboleantur, hoc
est tegantur: unde dicitur: Beati quorum remissae sunt iniquitates, et quorum tecta sunt peccata 147. Deinde iubet
ea vela cooperiri pellibus arietinis rubricatis. Aries autem rubricatus, cui non occurrat Christus passione
cruentatus? Significantur his etiam martyres sancti, quorum orationibus propitiatur Deus peccatis populi sui.
Ipsis denique superiaciuntur pelles hyacinthinae, ut significetur vita aeterna viriditate, tamquam vigore perpetuo.
De duobus anconibus.
109. (26, 17) Facies duos anconiscos columnae uni consistentes ex adverso: hoc est, unum hinc, et unum inde,
de lateribus columnae. Anconiscos autem dicit, quos vulgo vocamus ancones, sicut sunt in columnis cellarum
vinariarum, quibus incumbunt ligna quae cupas ferunt. Ducta est autem similitudo verbi a cubitis, ubi flectuntur
manus, quibus incumbunt recumbentes, qui graece
vocantur.
De basibus columnarum duabus.
110. (26, 21) Bases columnarum duas uni. Bases non eas tantum videtur dicere Scriptura, quibus columnae ab
imo fulciuntur; sed etiam superiores, quae capitella nos dicimus. Ideo dicit, duas bases columnae uni in ambas
partes eius. Nam quae sunt ambae partes, nisi inferior et superior?
De octo columnis et basibus earum sedecim.
111. (26, 25) Quod octo columnas et bases earum sexdecim secundum supradictam rationem a posterioribus
tabernaculi Scriptura dicit, cum superius sex dixerit 148, intellegitur annumeratis duabus angularibus octo fieri.
Quae sit differentia inter sanctum et sanctum sanctorum.
112. (26, 33) Et dividet vobis velamen inter medium sanctum, et inter medium sanctum sanctorum: id est, ut inter
sanctum et sanctum sanctorum sit hoc velamen, de quo nunc loquitur, in quatuor columnis extentum. De hac
differentia inter sanctum et sanctum sanctorum ad Hebraeos Epistola loquitur 149; quia ubi Arca testimonii, ibi
sanctum sanctorum, hoc est, intus ultra velum: foris autem mensa et candelabrum, et caetera quae paulo ante
dixit quemadmodum fierent, sancta dicta sunt, et non sancta sanctorum. Et significatur foris Vetus Testamentum,
intus autem Novum, cum sit utrumque in lectione Veteris Testamenti, et expressum operibus, et significatione
figuratum. Ac per hoc in sanctis figura est figurae, quia figura est Veteris Testamenti: in sanctis autem sanctorum
figura est ipsius veritatis, quia figura est Novi Testamenti. Totum quippe Vetus Testamentum in his rebus et
celebrationibus, quae ita observanda praecipiuntur, figura est.
Cur praecipitur altare fieri trium cubitorum in altitudine.
113. (27, 1-2) De altari quaeritur quomodo tribus cubitis altum esse voluerit, cum tanta fere sit staturae hominis
altitudo. Quomodo ergo ministrabatur altari, cum gradus habere altare alio loco prohibeat? Ne pudenda, inquit,
tua reveles super illud 150. Sed illic dicebat de altari quod terra vel lapidibus construendum esset, ubi gradus ipsi
coaedificati ad corpus altaris utique pertinerent: nunc vero de tabulis fieri altare praecipit, quo si apponeretur ad
horam ministrationis aliquid ubi staret minister altaris, et peracto ministerio tolleretur, ad corpus altaris non
utique pertineret. Item quaeritur quomodo super altare ligneum sacrificium quod inferebatur, posset incendi;
praesertim quia concavum fieri iubet, et craticulam deponi usque ad medium eius, id est medium concavitatis
eius, opere factum reticulato. An quoniam dixit: Et facies cornua in quatuor angulos, ex seipso erunt cornua, et
teges illa aeramento, non ad sola cornua referendum est quod ait, teges illa aeramento, sed ad omnia de quibus
loquebatur, de altari fabricando praecipiens?
Quod per spiritum intellectus et per stolas cum cornibus intellegatur.
114. 1. (28, 3) Et tu loquere omnibus sapientibus mente, quos replevi spiritu intellectus:
quidem
graecus habet, quem latine sensum, non intellectum dicere solemus; sed Scriptura de sensu interiore, quem
intellectum vocamus, sic loqui solet, sicuti est ad Hebraeos: Perfectorum est autem solidus cibus, eorum qui per
habitum exercitatos habent sensus ad discernendum bonum et malum 151. Ibi enim quod posuit sensus, graecus
habet
. Quem ergo istum spiritum, nisi Spiritum Sanctum debemus accipere?
114. 2. (28, 4) Et stolae quas facient, pectoralem, humeralem, et tunicam talarem, et tunicam cum corymbis. Has
appellatas stolas esse et caetera, cum superius unam stolam faciendam proposuisset, notandum est. Tunicam vero
cum corymbis honestius putarunt latini interpretes dici, quam si dicerent cum cirris, qui bene dispositi ornamento
esse vestibus solent.
De aspidiscas in veste sacerdotali.
50

