4. Quid ergo dicemus, fratres? Et si sciebat se Abraham nos non noveramus Abraham. Aut sibi, aut
certe nobis prodendus erat: sibi, ut sciret unde gratias ageret; nobis, ut sciremus vel quid a Domino
deprecaremur, vel quid in homine imitaremur. Quid ergo nos docet Abraham? Ut breviter dicam: ut
Deo non praeponamus quod dat Deus. Interim ad litteram rerum gestarum, antequam tractetur
latebra sacramenti, id est quid lateat in hoc mysterio, quo iussus est Abraham occidere unicum
suum. Ergo nec illud quod tibi pro magno praestat Deus, praeponas illi qui praestitit. Et cum tibi
voluerit subtrahere, non tibi vilescat, quia gratis amandus est Deus. Quod enim dulcius a Deo
praemium, quam ipse Deus?
5. Ergo implet Abraham devotionis obedientiam. Audit a Deo: Nunc cognovi quoniam tu times
Deum 11. Quod ita intellegitur, quod Abraham fecerit Deus ut sibi innotesceret. Sicut quando
loquitur propheta (christianis loquor vel proficientibus in schola Dei; non sunt rudia nec nova quae
dico, sed vestrae Sanctitati nobiscum usitatissima et manifestissima) quando propheta loquitur,
quid dicimus? "Dixit Deus". Bene dicimus. Dicimus etiam: "Dixit propheta". Et utrumque recte
dicimus, et utrumque in auctoritate invenimus. Et Apostoli sic intellexerunt Prophetas, ut dicerent:
Dixit Deus 12. Et alio loco: Dixit Isaias 13. Utrumque verum est, quia utrumque invenimus in
Scripturis. Solvat mihi christianus quaestionem quam modo proposui, et solvet sibi quam paulo
ante proposui. Quomodo? Quia quod dicit homo de dono Dei, Deus dicit, secundum illud: Non enim
vos estis qui loquimini 14, et cetera; et iterum: Ecce ego Paulus loquor vobis 15; et iterum: Christus
qui in me loquitur 16. Ergo istam regulam, fratres, transferte ad illud quod aliquando tortuosum
videbatur, et rectum erit.

Divinarum Scripturarum magna sacramenta.
6. Illum ergo omnes intueamur, ut esurientes animas nostras ipse pascat, qui esurivit propter nos,
qui pauper factus est, cum dives esset, ut ipsius paupertate 17 nos ditaremur. Opportune ad eum
paulo ante cantavimus: Omnia a te exspectant, ut des illis escam in tempore opportuno 18. Si
omnia, omnes. Si omnes, et nos. Non ergo si quid boni in sermone daturi sumus, nos dabimus, sed
ille a quo omnes accipimus, quia omnes ab eo exspectamus. Tempus est, det, sed faciamus quod
dixit ut det, id est, exspectemus ab eo. Ipsum corde intueamur. Quia sicut oculi corporis et aures ad
nos, ita oculi cordis et aures ad illum. Patente aure cordis audite magnum sacramentum. Omnia
quidem sacramenta divinarum Scripturarum utique magna atque divina sunt. Sunt tamen insigniora
magisque praecipua, quae maxime intentos nos desiderant, et quae prae ceteris aedificant lapsos,
satiant esurientes, qui non ita satientur ut fastidiant, sed sit satietas sine fastidio, pellens inopiam
non assumens contemptum. Quem non moveat iussus immolari unicus filius ei, a quo promissus
est? Et maxime res ita gesta ut audivimus intentos animos facit ad quaerendum exponi
sacramentum.

Quidquid scriptum est de Abraham et factum est et prophetia.
7. Ante omnia tamen, fratres, hoc in nomine Domini et admonemus quantum possumus, et
praecipimus, ut quando auditis exponi sacramentum Scripturae narrantis quae gesta sunt, prius
illud quod lectum est credatis sic gestum, quomodo lectum est, ne subtracto fundamento rei
gestae, quasi in aere quaeratis aedificare 19. Abraham pater noster homo erat illis temporibus
fidelis, credens Deo, iustificatus ex fide, sicut Scriptura dicit, et vetus et nova 20. Suscepit filium de
Sara uxore, iam in senectute utrisque constitutis, ex magna desperatione, sed secundum hominem.
Quid autem de Deo non sperandum, cui difficile nihil est? Qui sic facit magna, quomodo parva; sic
suscitat mortuos, quomodo creat vivos. Si pictor eadem arte facit murem, qua elephantem (diversa
opera, sed ars una) quanto magis Deus qui dixit et facta sunt, mandavit et creata sunt 21? Quid
difficile facit qui verbo facit? Qua facilitate creavit Angelos ultra caelos, ea facilitate luminaria in
caelis, ea facilitate pisces in mari, ea facilitate arbores et animalia in terra, ea facilitate magna qua
parva. Cui ergo cuncta facillimum fuit facere de nihilo, mirandum est quia dedit senibus filium?
Tales ergo illos viros vel illos homines habebat Deus, et illo tempore tales fecerat praecones Filio
venturo, ut non solum in his quae dicebant, sed etiam in his quae faciebant, vel in his quae illis
accidebant, Christus quaeratur, Christus inveniatur. Quidquid scriptum est de Abraham et factum
est, et prophetia est, sicut ait Apostolus quodam loco: Scriptum est enim, quod Abraham duos filios
habuit, unum de ancilla, et alterum de libera: quae sunt in allegoria 22. Haec ergo sunt duo
Testamenta 23.

Factum et signum etiam in Isaac sacrificio.

4

