homines in interitum et perditionem. Et adhuc surdus es? Interitum et perditionem non times? Sic
Deus tonat, et stertis?

Divitiarum vermis superbia est.
4. Ceterum his qui iam divites sunt, adhuc consilium dedit Apostolus: Praecipe, inquit, divitibus
huius mundi non superbe sapere 8. Vermis divitiarum superbia est. Difficile est ut non sit superbus
qui dives est. Tolle superbiam divitiae non nocebunt. Sed attende quid inde facere debeas, ne vacet
apud te quod largitus est Deus. Non superbe sapere. Istud vitium tolle. Neque sperare in incerto
divitiarum 9. Tolle et hoc vitium. Cum abstuleris ista, exerce opera bona quae audis. Divites sint,
inquit, in operibus bonis. Non sperent in incerto divitiarum 10. Sed ubi sperent? In Deum vivum, qui
praestat nobis omnia abundanter ad fruendum 11. Mundum praestat Deus pauperi, praestat diviti.
Numquid quia dives est, duos ventres impleturus est? Attendite et videte quoniam de datis Dei
pauperes saturati dormiunt. Qui pascit vos, pascit illos per vos.

Cum morieris, nihil hinc auferre poteris.
5. Ergo non ametur pecunia. Sed si iam habetur, hoc inde fiat. Divites estote, qui illam habetis. Sed
ubi divites? In operibus bonis. Facile, inquit, tribuant, communicent 12. Hic iam avaritia contrahit.
Sequentia audi: Facile tribuant, communicent. Veluti aqua frigida perfundit, rigescit, stringit sinum,
et dicit: "Non perdo labores meos". Infelix, perdere non vis labores tuos? Ecce morieris, et qui nihil
huc attulisti, nihil hinc potes auferre. Cum nihil abstuleris, nonne perdidisti omnes labores tuos?
Audi ergo consilium Dei. Non terrearis quia dixit: Facile tribuant, communicent. Audi quod sequitur.
Exspecta, noli contra me claudere ostium, nec auditum cordis tui, exspecta. Vis nosse: Facile
tribuant, communicent, quia non perdes, et hoc solum non perdes? Thesaurizent, inquit, sibi
fundamentum bonum in futurum, ut apprehendant veram vitani 13. Ista ergo quae te delectat, falsa
vita est. Quasi in somnis hic vivis. Si quasi in somnis hic vivis, evigilaturus es quando morieris, et
sic nihil habes invenire in manibus tuis. Quomodo si mendicus dormiat et in somnis illi veniat
hereditas, nihil illo felicius ante quam surgat. Videt se in somnis tractare manibus vestes egregias,
pretiosa vasa aurea et 'argentea, intrare in amoenissima et amplissima praedia, obsequi sibi
magnas familias. Evigilat, et plorat. Et quomodo vigilans accusat hominem qui illum expoliavit, sic
illum accusat qui illum excitavit. Apertissime hinc locutus est psalmus: Dormierunt, inquit, somnum
suum, et nihil invenerunt omnes viri divitiarum in manibus suis 14, postea quam finierunt somnum
suum.

Propter nos Christus egere voluit.
6. Quia nihil ergo attulisti, nihil hinc ablaturus es 15. Mitte sursum quod invenisti, et non perditurus
es. Da Christo: Christus hic enim voluit accipere. Das Christo, et perdis? Non perdis si commendas
servo tuo, et perdis si commendas Domino tuo? Non perdis si commendas servo tuo quod
acquisisti, et perdes si commendes Domino tuo quod accepisti ab ipso Domino tuo? Egere hic voluit
Christus, sed propter nos. Omnes pauperes, quos videtis, potuit illos. Christus pascere, quomodo
per corvum pavit Heliam. Tamen et ipsi Heliae subtraxit corvum. Ut a vidua pasceretur non Heliae
praestitit, sed viduae 16. Quando ergo Deus facit pauperes, quia ipse non vult ut, habeant, quando
facit pauperes probat divites. Sic enim scriptum est: Pauper et dives occurrerunt sibi 17. Ubi sibi
occurrerunt? In hac vita. Natus est ille, natus est et ille: invenerunt se, occurrerunt sibi. Et quis fecit
illos? Dominus 18. Divitem, unde pauperem adiuvaret; pauperem, unde divitem probaret. Pro viribus
suis quisque faciat. Non sic faciat, ut ipse patiatur angustias. Non hoc dicimus. Superflua tua
necessaria sunt alii. Audistis modo, cum Evangelium legeretur: Quicumque dederit calicem aquae
frigidae uni ex minimis meis propter me, non perdet mercedem suam 19. Regnum caelorum venale
proposuit, et pretium eius calicem aquae frigidae esse voluit. Sed quando pauper est qui facit
elemosinas, tunc debet elemosina eius esse calix aquae frigidae. Qui plus habet, plus faciat. Vidua
illa de duobus minutis fecit 20. Zacchaeus dimidium rerum suarum dedit, et ad reddendas fraudes
suas, aliud dimidium reservavit 21. Elemosinae illis prosunt qui vitam mutaverint. Das enim Christo
egenti ut peccata tua redimas praeterita. Nam si ideo das ut liceat tibi semper impune peccare, non
Christum pascis, sed iudicem corrumpere conaris. Ergo ad hoc facite elemosinas ut vestrae
orationes exaudiantur et adiuvet vos Deus ad vitam in melius commutandam. Et qui commutatis
eamdem vitam in melius commutate. Et per elemosinas et orationes deleantur mala praeterita, et
futura bona veniant sempiterna.

51 SERMO 40
146

