7. Dicit tibi et Dominus tuus, ipse Dominus tuus, ipse qui cum dives esset, pauper factus est 31.
Exponet tibi melius et solidius. istam sententiam. Nam forte de illo paupere quem suscepisti in
domum tuam dubitat aliquando et haesitat animus tuus, utrum verax homo sit, an forte fallax
simulator hypocrita. Titubat animus in facienda misericordia, quoniam cor inspicere non potes. Si
ergo inspicere non potes, fac et cum malo, ut pervenias et ad bonum. Qui timuit ne semina sua in
vias, in spinas, in lapides caderent, piger seminare hieme, esurivit aestate 32. Verumtamen dicit tibi
Dominus tuus, de quo utique non dubitas si christianus es: "Ego propter te pauper factus sum, cum
dives essem 33". Quia cum in forma Dei esset - quid illa forma divitius? - non rapinam arbitratus est
esse aequalis Deo, sed semetipsum exinanivit formam servi accipiens - quid forma Dei ditius? quid
forma servi pauperius? - in similitudine hominum factus, habitu inventus ut homo, humiliavit
semetipsum, factus obediens usque ad mortem, mortem autem crucis 34. Adde adhuc. Sitiit in
cruce, accepit potum, non a miserante sed ab insultante, et bibit acetum in morte fons vitae 35. Noli
aspernare, noli contemnere, noli dicere: "Ergo Deus meus homo factus est? Ergo Deus meus
occisus est, crucifixus est?". Etiam. Plane, ita, crucifixus est. Paupertas eius tibi commendatur.
Longe a te fuit. Propinquavit tibi paupertate. Fidem posside cum proximo in paupertate ipsius 36.
Certe hic nusquam vacillat, nusquam caligat illa sententia. Pro nomine proximi, accipe nomen
Christi, et humilis accipe. Humilis enim congruis humili; altum humilis capis. Humilis accipe et
intellege proximum - Prope est enim Dominus his qui obtriverunt cor 37 - ut dicas in oratione tua:
Sicut proximum, sicut fratrem nostrum, ita complacebam 38. Unum ergo verbum, quod Propheta
addidit, proximum nominans - prophetica enim locutio aliquantulum fuerat tegenda sacramenti
velamine, ut desiderabilius quaereretur, ut suavius inveniretur - ubi ergo ille proximum nominavit,
tu Christum nomina, quia et ille Christum ita prophetice nominavit, et vide currentem illam liquidam
sententiam et tamquam de fonte veritatis irrigantem sitim tuam. Fidem posside cum Christo in
paupertate ipsius, ut et bonis ipsius perfruaris 39. Quid est: Fidem posside cum Christo? In eo quod
propter te homo factus est, in eo quod de Virgine natus est, in eo quod accepit contumelias, quod
flagellatus est, quod ligno suspensus, quod lancea vulneratus, quod sepultus, noli ista aspernare,
non tibi incredibilia videantur, et sic fidem possides cum proximo 40. Haec est enim paupertas eius.
Quid est autem: Ut et bonis eius perfruaris 41? Audi quia hoc voluit, audi quia ideo in paupertate ad
te venit, audi vocem pauperis propter te Domini Dei tui ditantis te, vide quomodo bonis eius
perfruaris si fidem cum eo in paupertate servaveris: Pater, inquit, volo ut ubi ego sum, et ipsi sint
mecum 42.

53 SERMO 42
DE EO QUOD SCRIPTUM EST IN ISAIA:
"QUO MIHI MULTITUDINEM SACRIFICIORUM VESTRORUM?"
ET DE CAPITULO EVANGELII UBI DICIT:
"REMITTITE ET REMITTETUR VOBIS, DATE ET DABITUR VOBIS"

Quod habemus bonum erogemus, malum remittamus.
1. Ego, Fratres, vires parvas habeo, sed verbum Dei magnas habet. Valeat in cordibus vestris. Ergo
et quod lente dicimus valde auditis, si obedieritis. Tamquam per nubem suam per Isaiam
prophetam Dominus tonuit. Si sensum habetis, expavistis. Manifeste enim dixit, nec expositorem
habent ista necessarium sed factorem. Quo mihi, inquit, multitudinem sacrificiorum vestrorum?
Quis enim exquisivit ista de manibus vestris? 1 Deus nos quaerit, non nostra. Sed sacrificium
christiani est elemosina in pauperem. Hinc enim fit Deus peccatis propitius. Nisi autem peccatis
propitius fiat Deus, quis remanet nisi reus? Ab eis delictis et peccatis, sine quibus vita ista non
ducitur, mundantur homines per elemosinas. Quae sunt duorum generum, erogando et remittendo;
erogando quod habes bonum, remittendo quod pateris malum. Haec duo genera elemosinarum
Dominus magister bonus 2, qui verbum breviavit super terram ut esset fructuosum et non
onerosum 3, quam breviter fuerit complexus audite: Remittite, inquit, et remittetur vobis; date, et
dabitur vobis 4. Remittite et remittetur vobis, pertinet ad ignoscendum; Date et dabitur vobis,
pertinet ad erogandum. Ex illa elemosina qua ignoscis homini nihil perdis. Ecce petit statim veniam
ignovisti, nihil amisisti. Caritate amplior domum redisti. Illud aliud genus elemosinarum, ubi
iubemur erogare indigentibus, grave videtur, quia quod quisque dederit, hoc ipsum quod dabit non
habebit.

Deus in caelis dat, in terris accipit.

151

