divinitatis a Patre habet exordium, inde primum praeceptum de uno Deo maxime loquitur.
Admonemur autem secundo praecepto, ne Filium Dei creaturam putemus si eum acceperimus
inaequalem Patri. Omnis enim creatura, sicut dicit Apostolus, vanitati subiecta est 19. Ibi autem
praecipitur, ne nomen Domini Dei nostri accipiamus in vanum 20. Iam vero donum Dei, quod est
Spiritus Sanctus, promittit requiem sempiternam quae sabbato figuratur 21. Unde nos sabbatum
spiritaliter observamus, si non faciamus opera servilia. Ab his enim etiam carnali intellectu Iudaei
sabbato prohibentur. Quia autem spiritalia vult intellegere opera servilia, audiat Dominum
dicentem: Omnis qui facit peccatum, servus est peccati 22. Peccatum autem non solum illud est
quod in turpi aut iniquo facto apparet hominibus, sed etiam si habeat speciem boni operis, et
tamen propter mercedem temporalem fiat non propter requiem sempiternam. Quodlibet enim
quisque facit, si hoc animo facit ut terrenum emolumentum consequatur, serviliter facit, et ideo
sabbatum non observat. Gratis enim amandus est Deus, nec anima potest nisi in eo quod diligit
requiescere. Aeterna autem requies ei non datur, nisi in dilectione Dei qui solus aeternus est. Et
ipsa est perfecta sanctificatio et spiritale sabbatum sabbatorum. Quapropter quoniam in Spiritu
Sancto sanctificamur, quis est quem non moveat ad magnum sacramentum intellegendum, quod in
tribus praeceptis ad Deum pertinentibus tertium praeceptum est de sabbato? Et in his omnibus
quae Scriptura in libro Genesis Deum fecisse commemorat 23, non ibi dicitur sanctificasse nisi diem
septimum, quod significat sabbatum.

Septem praecepta dilectioni proximi tribuuntur.
4. Septem vero praeceptorum quae dilectioni proximi tribuuntur primum est: Honora patrem tuum
et matrem tuam 24. Secundum: Non occides 25. Tertium: Non moechaberis 26. Quartum: Non
furaberis 27. Quintum: Non falsum testimonium dices 28. Sextum: Non concupisces uxorem proximi
tui 29. Septimum: Non concupisces rem proximi tui 30. Huic distributioni manifeste adtestatur
Apostolus ubi dicit: Honora patrem tuum et matrem tuam quod est mandatum primum 31. Quaeritur
enim, et non in toto Decalogo invenitur primum, quia decem mandatorum illud est primum ubi de
uno Deo colendo praecipitur. Et ideo de honorandis parentibus scriptum in alia tabula, primumque
est quia inde incipiunt praecepta quae ad dilectionem proximi referuntur.

Donatistae caritatis canticum non cantant.
5. Cantemus ergo canticum novum, psallentes psalterio decem chordarum. Hoc est canticum
novum, gratia novi Testamenti, quod nos a vetere homine discernit, qui primus factus est de terra
terrenus 32. De limo enim factus est, et amissa beatitudine in miseriam iure proiectus est, quoniam
praecepti praevaricator exstiterat 33. Sed quid dicit apud Prophetam qui gratias agit gratiae Dei per
remissionem peccatorum reconcilianti nos Deo, et renovanti praeterita vetustate? Eduxit me,
inquit, de lacu miseriae et de luto limi, et posuit super petram pedes meos, et direxit gressus meos,
et immisit in os meum canticum novum, hymnum Deo nostro 34. Hoc est canticum novum, quod
psallit in psalterio decem chordarum. Nemo enim laudat Deum, id est, dicit hymnum, nisi ori suo
factis consentiat, Deum et proximum diligendo. Nec se arbitrentur rebaptizatores donatistae ad
novum canticum pertinere. Non enim cantant canticum novum, qui ab Ecclesia, quam Deus in omni
terra esse voluit, superba impietate praecisi sunt. Etenim alio loco idem Propheta dicit: Cantate
Domino canticum novum, cantate Domino omnis terra 35. Qui ergo cum omni terra cantare non vult,
a vetere homine non recedens 36, non cantat canticum novum, nec psallit in psalterio decem
chordarum, quia hostis est caritatis, quae sola legis est plenitudo 37, quam decem praeceptis ad
caritatem Dei et proximi pertinentibus dicimus contineri.

44 SERMO 33/A
SERMO HABITUS UTICAE DIE III IDUS SEPTEMB.

DE VERSU PSALMI CXLV:
"LAUDABO DOMINUM IN VITA MEA,
PSALLAM DEO MEO QUAMDIU VIVO"
Hoc erit nostrum vivere: Deum videre, amare, laudare.
1. De verbis istius psalmi quem modo cantavimus, donet Dominus ut vobis loqui valeamus. Diximus
enim: Laudabo Dominum in vita mea; psallam Deo meo, quamdiu vivo 1. Quibus verbis hoc primo

125

