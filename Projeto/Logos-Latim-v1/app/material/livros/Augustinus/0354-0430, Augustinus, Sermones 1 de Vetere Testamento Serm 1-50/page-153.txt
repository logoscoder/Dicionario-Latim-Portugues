quam multis donis Dei ipsius praeferatur? Et si minora dona Dei in nobis debemus agnoscere,
quanto magis illud quod ea superat debemus agnoscere?

Homo ad Dei imaginem creatus est.
3. A Deo debemus esse quod sumus. Quia non nihil sumus, a quo nisi a Deo habemus? Sed sunt et
ligna, sunt et lapides, a quo nisi a Deo? Nos ergo quid plus? Non vivunt ligna et lapides; nos autem
vivimus. Sed adhuc nobis idipsum vivere cum arboribus frutectisque commune est. Dicuntur enim
et vites vivere. Nam si non viverent, non scriptum esset: Occidit in grandine vineas eorum 4. Vivit,
cum viret; arescit, cum moritur. Sed vita ista non habet sensum. Quid nos amplius? Sentimus.
Quinquepertitus corporis notus est sensus. Videmus, audimus, olfacimus, gustamus, tactu etiam
per totum corpus nostrum mollia diiudicamus et dura, aspera et lenia, calida et frigida. Est ergo in
nobis sensus quinquepertitus. Sed hunc habent et bestiae. Habemus ergo aliquid amplius nos. Et
ista tamen quae enumeravimus, Fratres mei, si consideremus in nobis, quantam de his gratiarum
actionem, quantam Creatori laudem debemus? Sed tamen amplius quid habemus? Mentem,
rationem, consilium, quod non habent bestiae, non habent volucres, non habent pisces. In eo facti
sumus ad imaginem Dei 5. Denique ubi Scriptura narrat quod facti sumus, ibi subiungit ut nos
pecoribus non solum anteponat, sed et praeponat, id est, ut ea nobis subiecta sint: Faciamus,
inquit, hominem ad imaginem et similitudinem nostram et habeat potestatem piscium maris et
volatilium caeli et omnium pecorum et serpentium quae repunt super terram 6. Unde habeat
potestatem? Propter imaginem Dei. Unde quibusdam dicitur increpando: Nolite esse sicut equus et
mulus, quibus non est intellectus 7. Sed aliud est intellectus, aliud ratio. Nam rationem habemus et
antequam intellegamus, sed intellegere non valemus, nisi rationem habeamus. Est ergo animal
rationalis capax, verum ut melius et citius dicam animal rationale, cui natura inest ratio, et
antequam intellegat iam rationem habet. Nam ideo vult intellegere, quia ratione praecedit.

Fides quaerens intellectum.
4. Hoc ergo unde bestias antecedimus maxime in nobis excolere debemus et resculpere quodam
modo et reformare. Sed quis poterit, nisi sit artifex qui formavit? Imaginem in nobis Dei deformare
potuimus, reformare non possumus. Habemus ergo, ut cuncta breviter retexamus, ipsum esse cum
lignis et lapidibus, vivere cum arboribus, sentire cum bestiis, intellegere cum angelis. Diiudicamus
ergo oculis colores, auribus sonores, naribus odores, gustatu sapores, tactu calores, intellectu
mores. Intellegi omnis homo vult; intellegere nemo est qui nolit; credere non omnes volunt. Dicit
mihi homo: "Intellegam ut credam". Respondeo: "Crede ut intellegas". Cum ergo nata inter nos sit
controversia talis quodam modo, ut ille mihi dicat: "Intellegam ut credam", ego ei respondeam:
Immo crede ut intellegas, cum hac controversia veniamus ad iudicem, neuter nostrum praesumat
pro sua parte sententiam. Quem iudicem inventuri sumus? Discussis omnibus hominibus, nescio
utrum meliorem iudicem invenire possimus, quam hominem per quem loquitur Deus. Non eamus
ergo in hac re et in hac controversia ad litteras saeculares, non inter nos iudicet poeta, sed
Propheta.

Habemus certiorem propheticum sermonem.
5. Beatus apostolus Petrus cum duobus aliis Christi Domini discipulis Iacobo et Ioanne in monte
cum ipso Domino constitutus 8 audivit vocem delatam de caelo: Hic est Filius meus dilectus, in quo
bene complacui. Ipsum audite 9. Quod commendans memoratus Apostolus in epistola sua dixit:
Hanc vocem nos audivimus de caelo delatam cum essemus cum illo in sancto monte 10. Et cum
dixisset: Hanc vocem nos audivimus de caelo delatam subiunxit atque ait: Et habemus certiorem
propheticum sermonem 11. Sonuit vox illa de caelo, et certior est propheticus sermo. Attendite,
carissimi, adiuvet Dominus et voluntatem meam et exspectationem vestram ut dicam quod volo,
quomodo volo. Quis enim nostrum non miretur delata voce de caelo certiorem propheticum
sermonem ab Apostolo dictum esse? Certiorem sane dixit, certiorem, non meliorem, non veriorem.
Tam enim verus ille sermo de caelo, quam sermo propheticus, tam bonus, tam utilis. Quid est ergo,
certiorem, nisi in quo magis confirmetur auditor? Quare hoc? Quoniam sunt homines infideles, qui
sic detrahunt Christo, ut dicant cum magicis artibus fecisse quae fecit. Possent ergo infideles etiam
illam vocem delatam de caelo, per coniecturas humanas et illicitas curiositates ad magicas artes
referre. Sed Prophetae antea fuerunt, non dico ante istam vocem, sed ante Christi carnem. Nondum
erat homo Christus, quando misit Prophetas. Quisquis eum dicit magnum fuisse, si ergo magicis
artibus fecit ut coleretur et mortuus, numquid magus erat antequam natus? Ecce quare ait
apostolus Petrus: Habemus certiorem propheticum sermonem 12. Vox de caelo, qua fideles
admoneantur; propheticus sermo, quo infideles convincantur. Intelleximus, quantum mihi videtur,

153

