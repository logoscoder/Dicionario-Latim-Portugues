8. Iam ergo non imprudenter dicimus, quia Isaac et natus est Abrahae, et aliquid significavit. Sicut
et immolare filium iussus obtemperat Deo, perducit ad locum, pervenit triduo, dimittit duos servos
suos cum iumento, pergit ipse quo Deus praeceperat; levat lignum in altare, levat filium super
lignum. Antequam veniat filius ad locum sacrificii, portat lignum quo levandus est. Deinde cum iam
pene feriretur, sonat vox ut parcatur. Et non tamen sine sacrificio et sine sanguine fuso receditur.
Apparet aries in vepre inhaerens cornibus. Immolatur, peragitur sacrificium 24. Peracto sacrificio
dicitur ad Abraham: Facio semen tuum, sicut stellas caeli et arenam maris. Et obtinebit semen
tuum civitates adversariorum. Et benedicentur in semine tuo omnes gentes terrae, eo quod
exaudisti vocem meam 25. Vide ergo quando factum est, et quando fit commemoratio facti ipsius.
Quando dicit ille aries: Foderunt manus meas et pedes meos 26 et cetera. Quando peractum est
illud in psalmo sacrificium, tunc in ipso psalmo dictum est: Commemorabuntur et convertentur ad
Dominum universi fines terrae. Et adorabunt in conspectu eius universae patriae gentium. Quoniam
ipsius est regnum et ipse dominabitur gentium 27. Si commemorabuntur dictum est, praesignatum
est aliquando quod fieri iam videmus.

Fides per dilectionem operatur.
9. Videamus ergo quomodo impletum sit, et unde impletum, quo praecedente sacrificio impletum,
quod dictum est Abrahae: In semine tuo benedicentur omnes gentes 28. Felices gentes, quae illud
non audierunt, et nunc legentes crediderunt quod credidit ille qui audivit. Credidit Abraham Deo, et
reputatum est illi ad iustitiam et amicus Dei appellatus est 29. Quod credidit Deo, intus in corde, in
sola fide est. Quod autem immolandum duxit filium, quod intrepidus dexteram armavit, quod iam
feriret nisi voce teneretur, magna fides est utique, et magnum opus. Et ipsum opus laudavit Deus,
cum diceret: Quoniam exaudisti vocem meam 30. Quare ergo apostolus Paulus ait: Arbitramur
iustificari hominem per fidem sine operibus Legis 31; et alio loco dicit: Et fides quae per dilectionem
operatur 32. Quomodo fides per dilectionem operatur, et quomodo iustificatur homo per fidem sine
operibus Legis? Quomodo? Intendite, fratres. Credit aliquis, percipit ad fidei sacramenta in lecto, et
mortuus est. Defuit illi operandi tempus. Quid dicimus? Quia non est iustificatus? Plane dicimus
iustificatum, credentem in eum qui iustificat impium 33. Ergo iste iustificatus est, et operatus non
est. Et impletur sententia dicentis Apostoli: Arbitramur iustificari hominem per fidem sine operibus
Legis 34. Latro qui cum Domino crucifixus est, corde credidit ad iustitiam ore confessus est ad
salutem 35. Nam fides quae per dilectionem operatur, et si non sit in quo exterius operetur, in corde
tamen fervens servatur. Nam erant quidam in Lege, qui de operibus legis gloriabantur, quae
fortasse non dilectione, sed timore faciebant, et volebant se iustos videri, et praeponi gentibus
quae opus Legis non fecerant. Apostolus autem praedicans fidem gentibus, cum eos qui
accedebant ad Dominum videret iustificatos ex fide, ut iam qui crediderant bene operarentur, non
quia bene operati sunt credere mererentur, exclamavit securus et ait quia potest iustificari homo ex
fide sine operibus Legis 36; ut illi magis non fuerint iusti, qui quod faciebant, timore faciebant, cum
fides per dilectionem operetur in corde, etiam si foras non exit in opere.

3 SERMO 3
DE AGAR ET ISMAELE

[FRAGMENTUM]
Ad Agar et Ismael pertinent haeretici et schismatici.
Testamentum Vetus ad Iudaeos proprie pertinet. Etenim carnalia beneficia promittebantur, quia
spiritalia non capiebantur. Regnum illud terrenum, et vita terrena funditus deiecta, subiectioni
inimicorum tradita. Totum carnaliter sperabant de Domino, et propter haec serviebant.
Interrogentur Christiani, si modo nulli sunt tales. Tales ad Vetus Testamentum pertinent. Non enim
nomen interrogo, sed vitam. De his talibus sunt haeresis etiam schisma. Fugit a facie Sarae illa, et
affligebat eam Sara. Quid mirandum? Affligebat eam corporaliter. Si quid afflictionis passa est pars
Donati, propter superbiam suam Agar passa est ancilla a Sarae. Audiat Agar vocem Angeli: Redi ad
dominam tuam 1. Sed sicut tunc qui secundum carnem natus est, persequebatur eum qui
secundum spiritum; ita et nunc 2. Non invenimus corporaliter persecutum Isaac ab Ismaele: sed
tantum quia dixerit Apostolus persecutionem. Nota ibi ubi dixit: Sed sicut tunc ille qui secundum
carnem natus est, persequebatur eum qui secundum spiritum; ita et nunc. Sed quid ait Scriptura?
Eice ancillam et filium eius: non enim haeres erit filius ancillae cum filio liberae 3. Ergo ubi illud dicit
Scriptura, ibi quaeramus. Quid ait in Genesi? Et factum est, cum luderet Ismael et Isaac, vidit eos

5

