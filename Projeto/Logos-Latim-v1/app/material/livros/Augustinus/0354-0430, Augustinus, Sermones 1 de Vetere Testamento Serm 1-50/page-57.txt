Mali facilius apparent quam boni. Sunt tamen permulti boni quaerentes Deum
ex toto corde.
9. Exercere ergo in mediis malis, o bone, si quis es bonus, non de tuo bone quia fuisti malus, sed de
illius qui numquam est malus, exercere in mediis malis. Nec mihi volo dicas, "Saltem si necesse
esset propter exercitationem nostram ut essent mali, pauci essent, mali pauci essent, et boni multi
essent". Non attendis quia si pauci essent, multis non nocerent? Utique considera, vir prudens, quia
si multi boni essent, et pauci mali essent, pauci mali multis bonis nocere non auderent. Sed si non
auderent, non exercerent. Nunc vero quia multi sunt mali, laboratur a paucis bonis inter multos
malos; et cum laboratur sudatur; et cum sudatur aurum purgatur. Esto ergo in decorem domus
Dei 32. Iam tecum in corde tuo litigavit infirmitas. Invoca ut vincas. Adsit tibi Deus, adiuvet qui iubet.
Iam factus es victor infirmitatis tuae, iam suscepisti animum et fructum orandi pro inimico tuo 33.
Vide quid boni sit. Compara illum tibi. Ille meditatur temptationes, tu fundis orationes. Ille si nocet
palam nocet; tu quod pro illo oras Deus novit. Ille non credit, quia cor tuum non discutit. Cum ergo
ille palam nocet, tu occulte oras. In isto torculari - quia et torculari Ecclesia comparata est - vide si
non ille, qui palam nocet, amurca currens est per publicum. Amurca per publicum currit, oleum
autem ad sedem suam occultos transitus habet. Et cum occulte transeat, in magnitudine apparet.
Quam multi enim, Fratres mei, quam multi in ista conflictatione rerum, in huius mundi malitia, in
ista malorum abundantia subtraxerunt se, et conversi sunt ad Deum, et vale fecerunt mundo, et
coeperunt pauperibus subito donare res suas, qui paulo ante, rapiebant alienas. Sed multi raptores,
invasores, spoliatores publice apparent: amurca illa est per plateas currens. Illi autem, unus hinc,
unus inde, corde coniuncto, malus faciens mala permanere erubescens, Dei monita cogitans, spem
saeculi irridens, spem caelestem exspectans, mutans amores et mores, oleum in torculari
sanctitatis est, vas in honorem est in domo magna, aurum est in fornace, granum est in horreo. Ibi
est decor domus Dei.

17 SERMO 15/A
SERMO HABITUS HIPPONI DIARRHYTO IN BASILICA MARGARITA

X KAL. OCTOB. V FERIA
DE RESPONSORIO PSALMI XXXII:
"EXSULTATE IUSTI IN DOMINO RECTOS DECET LAUDATIO"
Rectos decet laudatio; pravos non decet.
1. In Dei laude gaudere et laudi Dei vivendo congruere admonet nos quod modo cantavimus:
Exsultate iusti in Domino, rectos decet laudatio 1. Si enim rectos decet, pravos non decet. Qui
autem recti, ipsi etiam iusti sunt, quibus dicitur ut exultent in Domino: ipsos enim decet laudatio.
Qui autem pravi, nisi peccatores et iniqui, qui in Domino exultare non possunt, quoniam non eos
decet laudatio? Merito dicitur in alio psalmo: Peccatori autem dicit Deus: Ut quid tu enarras iustitias
meas, et adsumis testamentum meum per os tuum? 2 Quoniam rectos decet laudatio, et utique
iustificationes Domini et testamentum Domini ibi est ubi laus Domini, merito et alibi dicitur: Non est
speciosa laus in ore peccatoris 3. Ubi enim non decet, speciosa non est; et ubi speciosa est, ibi
decet.

Recti corde sunt quibus Deus apparet bonus sive in laboribus piorum sive in
felicitatibus impiorum.
2. Qui sint tamen proprie recti viri, ut quisque agnoscat utrum in ore suo speciosa sit laus Dei,
quaerentes Scripturas invenimus hoc modo. Psalmus quidam dicit: Quam bonus Deus Israel rectis
corde! Et sequitur: Mei autem paene commoti sunt pedes, quia zelavi in peccatoribus, pacem
peccatorum intuens 4. Confitetur iste, non quidem aversionem et casum suum, sed tamen
periculum. Non enim se cecidisse dicit, sed pedes suos nutasse ut caderet. Hoc enim ait: Quam
bonus Deus Israel rectis corde! Mei autem paene commoti sunt pedes 5. Cum se per hoc quod est
autem discernit a rectis corde, confitetur se aliquando non fuisse rectum corde, et ideo paene
commotos pedes suos. Bonus ergo, inquit, Deus Israel rectis corde. Mihi autem aliquando non est
visus bonus, quia non eram rectus corde. Non est autem ausus dicere: "Non est mihi Deus visus
bonus", sed tamen hoc dixit. Cum enim ait: Bonus Deus Israel rectis corde; mei autem paene
commoti sunt pedes, ostendit quia propterea moti sunt pedes, quia non ei videbatur bonus. Unde
autem non ei visus est bonus Deus? Paulo minus effusi sunt gressus mei 6. Paulo minus, quid est?
Paene effusi sunt. Unde? Quia zelavi in peccatoribus, pacem peccatorum intuens 7. "Attendi, inquit,

57

