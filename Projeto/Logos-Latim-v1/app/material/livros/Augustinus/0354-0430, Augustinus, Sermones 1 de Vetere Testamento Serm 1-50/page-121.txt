constituit. Et quia omnis superbia habet impudentiam frontis, in ipsam frontem lapide veniente
deiectus est. Evacuata est frons quae habebat impudentiam superbiae suae, et vicit frons quae
habebat humilitatem crucis Christi.

Qua ratione crucis signum in fronte portamus.
13. Propterea et nos signum ipsum crucis in fronte portamus. Quis illud intellegit? Hoc dico, Fratres,
quia multi illud faciunt et intellegere nolunt. Factorem quaerit Deus signorum suorum, non
pictorem. Si portas in fronte signum humilitatis Christi, porta in corde imitationem humilitatis
Christi. Diximus autem, Fratres, cum dare locum diabolo qui illi aperit ianuas cupiditatis aut timoris.
Sed cupiditatis cuius, aut timoris cuius? Nam et regnum caelorum cupimus, et gehennam timemus.
Sed quomodo illae ianuae, cupiditas rerum temporalium et timor poenarum temporalium trahit
plerumque ad nequitiam et dat locum diabolo, sic cupiditas rerum aeternarum et timor poenarum
aeternarum facit locum iri corde verbo Dei.

Terrena cupiditas refrenanda.
14. Breviter ergo, Fratres: si volumus bene vivere, plus amemus quod promittit Deus quam quod
promittit hic mundus. Et plus timeamus quod minatur Deus quam quod minatur hic mundus.
Numquid magnum aliquid aut longum est quod diximus? Venit tentatio tibi alicuius fraudis. Vis
facere fraudem ut acquiras pecuniam. Promittit Deus fraudem non facientibus sempiterna regna
caelorum. Vincit te cupiditas ad pecuniam. Nam quis est qui nolit regna caelorum? Sed plus velle
terrena, hoc est peccare, plus velle quod praesens est non credere quod futurum est, plus velle
quod videt homo et non desiderare quod promittit Deus, cum id quod videt homo etiam ab oculis
potest auferri etiam possessum potest amitti, id autem quod promittit Deus nec oculo carnis videri
interim potest, et cum quisque ad Dei promissa pervenerit non timet ne amittat, quia nemo est
potentior illo qui dedit. Itaque, Fratres, haerete caritate promissis Dei, et non vos superabunt
cupiditates saeculi.

Hominum minas ne timuerimus.
15. Rursum timoris tentatio advenit. Dicit tibi quisque: "Die pro me falsum testimonium". Primo
promittit. Sed cum non deceperit, si forte praeponas promissa Dei pollicitationi hominum, non vincit
cupiditas. Per comminationem tentat et incipit minari horribilia. Potens est forte in civitate, potens
in saeculo. Videtur posse facere quod minatur. Vincit te timor praesentis mali, quod et posset a te
utique Deus avertere, si hoc illi videretur prodesse tibi; et si nollet avertere, intellegere deberes
quia non tibi permitteret evenire nisi et hoc sciret prodesse tibi. Avertit ignem a tribus pueris idem
Deus 17. Numquid mutatus est Deus, quia non avertit gladium a martyribus? Idem ipse fuit Deus
trium puerorum, qui fuit Machabaeorum. Illi de igne evaserunt, illi ignibus cruciati sunt 18. Utrique
tamen in Deo sempiterno vicerunt. Non enim aut illi vita ista temporali delectabantur, aut illi minis
temporalibus frangebantur.
16. Itaque noli timere hominem minantem tibi. Quid est enim homo? Vanitati assimilatus est, dies
eius sicut umbra praetereunt 19. Aut non tibi nocebit, et ante transibit illa umbra quam ad te
aculeus eius transire potuerit; potens est enim Deus 20. Aut si permissus fuerit nocere, ad tempus
nocebit umbrae tuae, id est, rei transitoriae tuae, vitae temporali tuae, vitae veteri tuae. Usque
enim ad ultimum mortis portamus aliquid veteris hominis 21. Temporalem vitam ille nocere potest,
aeternam tibi vitam nemo potest auferre. Tollet tibi impedimenta quibus hic teneris. Et haerebis et
Deo, cui te iam praemissa spe caritate colligaveras.
17. Propterea in psalmis elegantissime dicitur de homine malo: Sicut novaculam acutam fecisti
dolum 22. Sic illi insultat Spiritus Dei. Quid adtendit in novacula? Non quia occidi homines de
novacula possunt, sed ad quam rem facta est novacula. Facta est autem ad radendos capillos. Quid
tam superfluum in corpore, quam capilli? Quanta instantia, quanto studio, quanta cautela, quanta
intentione acuitur, ut radat capillum. Sic et homo malus tollit se in partem, cogitat, recogitat,
excogitat, ponit fraudem super fraudem, quaerit machinationem, ministros parat, falsos testes
comparat, acuit novaculam. Quid facturus iusto, nisi superflua rasurus?

Ista quae transeunt ne amaverimus.
18. Itaque, Fratres, si vultis parati esse ad sequendam voluntatem Dei, quod vobis dicimus, et
nobis primum dicimus, immo omnibus dicit ille qui securus dicit, si volumus parati esse ad

121

