Laus ipsius estis, si bene vivatis. Laus enim eius non est in synagogis Iudaeorum, non est in insania
paganorum, non est in erroribus haereticorum, non est in plausibus theatrorum. Quaeritis ubi sit?
Vos attendite, vos estote: Laus eius in Ecclesia sanctorum. Quaeris unde gaudeas quando cantas?
Laetetur Israel in eo qui fecit eum 9, et unde laetetur non invenit nisi Deum.

Deus ex toto corde et anima diligendus.
7. Bene, Fratres mei, interrogate vos ipsos, cellas interiores discutite. Videte et attendite quid
habeatis de caritate, et hoc quod inveneritis augete. Attendite ad talem thesaurum, ut intus divites
sitis. Cetera certe quae magnum habent pretium, cara dicuntur, non frustra. Aspicite
consuetudinem sermonis vestri: "Carius est illud quam illud". Quid est: "carius est", nisi pretiosius
est? Si carius dicitur, quidquid pretiosius est, quid carius ipsa caritate, Fratres mei? Quod est,
putamus, pretium eius? Unde invenitur pretium eius 10? Pretium tritici, nummus tuus; pretium fundi,
argentum tuum; pretium margaritae, aurum tuum; pretium caritatis, tu. Quaeris ergo unde
possideas fundum, gemmam iumentum; fundum quaeris unde emas, et quaeris apud te. Si vis
autem habere caritatem, quaere te, et inveni te. Quid enim times dare te, ne consumas te? Immo si
non te dederis, perdis te. Ipsa caritas per Sapientiam loquitur, et dicit tibi aliquid, unde non
expavescas quod dictum est: "Da te ipsum" 11. Si quis enim tibi vellet fundum vendere, diceret tibi:
"Da mihi aurum tuum"; et si quis aliud aliquid: "Da mihi nummum tuum, da mihi argentum tuum".
Audi quid tibi dicat ex ore Sapientiae caritas: Da mihi, fili, cor tuum 12. Da mihi, inquit. Quid? fili, cor
tuum. Male erat quando a te erat, quando tibi erat. Per nugas enim et amores lascivos
perniciososque trahebaris. Tolle inde. Ubi trahis? Ubi ponis? Da mihi, inquit, cor tuum. Sit mihi, et
non perit tibi. Vide enim, si aliquid voluit dimittere in te unde ames vel te, qui tibi dicit: Diliges
Dominum Deum tuum ex toto corde tuo, et ex tota anima tua, et ex tota mente tua 13. Quid
remanet de corde tuo, unde diligas te ipsum? Quid de anima tua? Quid de mente tua? Ex toto,
inquit. Totum exigit te, qui fecit te. Sed noli tristis esse, quasi nihil unde gaudeas remaneat in te.
Laetetur Israel, non in se, sed in eo qui fecit eum 14.

Non diligebas te quando Deum non diligebas.
8. Respondebis, et dices: "Si nihil mihi remansit unde diligam me, quia ex toto corde, et ex tota
anima, et ex tota mente 15 iubeor diligere eum qui fecit me, quomodo secundo praecepto iubeor
diligere proximum tamquam me 16?". Hoc est magis unde debes ex toto corde, et ex tota anima, et
ex tota mente proximo. Quomodo? Diliges proximum tuum tamquam te ipsum 17. Deum ex toto me,
proximum sicut me. Unde me, unde te. Vis audire unde diligas te? Ex hoc diligis te, quia Deum
diligis ex toto te. Putas enim Deo proficere, quod diligis Deum? Et quia diligis Deum, Deo aliquid
accedit? Et si non diligas, minus habebis. Cum diligis, tu proficis; tu ibi eris, ubi non peris. Sed
respondebis, et dices: "Quando enim non dilexi me?". Prorsus non diligebas te, quando Deum non
diligebas, qui fecit te. Sed cum odisses te, putabas quod amares te. Qui enim diligit iniquitatem odit
animam suam 18.

Precatio post sermonem.
9. Conversi ad Dominum Deum Patrem omnipotentem puro corde, ei, quantum potest parvitas
nostra, maximas atque uberes gratias agamus; precantes toto animo singularem, mansuetudinem
eius, ut preces nostras in beneplacito suo exaudire dignetur; inimicum quoque a nostris actibus et
cogitationibus sua virtute expellat, nobis multiplicet fidem, mentem gubernat, spiritales
cogitationes concedat, et ad beatitudinem suam perducat; per Iesum Christum Filium suum,
Dominum nostrum, qui cum eo vivit et regnat in unitate Spiritus Sancti Deus, per omnia saecula
saeculorum. Amen.

46 SERMO 35
DE EO QUOD SCRIPTUM EST IN PROVERBIIS SALOMONIS:
"SI SAPIENS FUERIS TIBI ET PROXIMIS TUIS ERIS

SI AUTEM MALUS EVASERIS SOLUS HAURIES MALA"

Bona proximi vita laetificat, perversa contristat.

129

