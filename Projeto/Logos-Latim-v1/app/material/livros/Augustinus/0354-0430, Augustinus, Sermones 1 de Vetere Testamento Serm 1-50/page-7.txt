4. Vivunt autem angeli in gaudio, non creaturae, sed Creatoris. Gaudium enim creaturae est
quidquid videtur. Gaudium Creatoris est quod non videtur oculis corporis, sed purgata acie mentis.
Beati mundo corde. Ad quam visionem beati sunt? Quoniam ipsi Deum videbunt 9. Non enim
putetis, fratres, quia gaudent angeli ex eo quia vident terram aut caelum vel quaecumque in his
sunt. Non ex eo gaudent quia vident caelum et terram sed quia vident eum qui fecit caelum et
terram.

Deus habitat lucem inaccessibilem.
5. Ille autem qui fecit caelum et terram nec caelum est nec terra, nec quid terrenum potest
cogitari, nec quid caeleste, nec quid corporeum vel spiritale poteris cogitare. Non hoc est Deus. Non
tibi facias aliquem hominem grandem et pulchrum. Non circumscribitur humana forma Deus. Non
continetur loco, non tenetur spatio. Non tibi facias quasi aureum Deum. Non hoc est Deus. Nam
aurum unde tibi vis facere Deum, Deus ipse fecit, et hoc infirmum quia in terra. Non tibi proponas
quia aliquid tale est Deus quale vides in caelo, vel lunam vel solem vel sidera vel quidquid fulget et
splendet in caelo. Non hoc est Deus. Sed nec iterum ideo tibi non videatur Deus quod sol, quia sol
tamquam rota quaedam est, non immensum lucis spatium; et dicas tibi: "Ergo Deus infinitae lucis
est et immensae", ut quasi tendas ipsum solem et facias illum non habere finem, nec hac nec illac,
nec sursum nec deorsum, et tamen lucem tibi immensam proponas Deum. Nec hoc est Deus. Deus
quidem habitat lucem inaccessibilem 10. Sed talis lux non est rota, nec potest esse nota oculis
carnis.

Verum lumen Deus.
6. Sed si videre potes quid est veritas, quid est sapientia, quid iustitia, quomodo dictum est:
Accedite ad eum et illuminamini 11, quomodo est illud lumen verum de quo dicit Ioannes: Erat
lumen verum, quod illuminat omnem hominem venientem in hunc mundum 12, quomodo Ioannes
ipse Baptista non erat lumen verum. Dicit enim Ioannes Evangelista: Non erat ille lumen, sed ut
testimonium perhiberet de lumine 13. Non solum autem Ioannes Baptista verum lumen non erat,
sed nec Paulus verum lumen erat, nec Petrus verum lumen erat, nec aliqui Apostoli verum lumen
erant. Etenim verum lumen est, quod illuminat omnem hominem venientem in hunc mundum. Illi
vero lumina erant, quia illuminabantur. Nam et oculi carnis nostrae dicuntur lumina, et unusquisque
iurat: "Per lumina mea". Lumina ista quid sunt? Si desit sol, si desit luna aut lucerna, certe in
tenebris remanent. Ubi sunt lumina? Videant ante se, praebeant ducatum pedibus, si lumina sunt.
Et tamen lumina sunt. Quare lumina sunt? Quia possunt lumen recipere. Etenim cum fuerit lumen
illatum, lumen ipsum non sentit frons tua, nec auris tua, nec olfactus tuus, nec manus tua, nec pes
tuus. Sola membra in te qui vocantur oculi, sola sentiunt lumen illatum. Absente lumine
tenebrantur, sed illato lumine sola illuminantur, id est, quia sola sentiunt lumen. Illuminantur
quidem et cetera membra tua, sed ut videri possint, non ut videre possint. Nam lux quae oritur vel
quae infertur omnia membra perfundit: oculos ut videant, cetera ut videantur. Sic omnes sancti
illuminati sunt ut viderent, et ut quod videbant praedicarent. Ideo illis dictum est: Vos estis lumen
mundi 14. Sed lumen, non verum lumen. Quare? Quia erat lumen verum, quod illuminat omnem
hominem 15. Omnem hominem dixit. Si de isto sole diceret, non diceret; Omnem hominem, quia iste
sol non a solis hominibus videtur. Vident illum et pecora, et minutissima animalia. Et muscae vident
istum solem. Illud autem lumen quod Deus est nemo videt, nisi de quibus dictum est: Beati mundi
corde, quia ipsi Deum videbunt 16.

Lumen virtutum praesens est omnibus.
7. Conamini cogitare, fratres, lumen veritatis, lucem sapientiae, quomodo ubique praesens est
omnibus. Conamini cogitare lumen iustitiae: praesens est enim omni cogitanti. Quid enim est quod
cogitat? Qui vult iniuste vivere peccat, deserit iustitiam. Deminuta est? Conversus est ad iustitiam.
Quid? Aucta est? Deserit eam, integram illam relinquit. Convertitur ad eam, integram illam invenit.
Quid est ergo lumen iustitiae? De Oriente hoc surgit et in Occidentem vadit? An est alius locus unde
oritur aut quo venit? Nonne ubique praesto est? Homo certe qui est in Occidente, si vult iuste
vivere, id est, secundum iustitiam numquid deest illi quam intueatur et videat secundum ipsam
iustitiam? Iterum in Oriente positus si velit iuste vivere, id est, secundum eamdem iustitiam
numquid deest illi? Ibi est enim iustitia; praesto est iuste viventi. Secundum eius regulam vident
quemadmodum iuste vivant et illi. Sicut iusti bene vivendo eam vident, ita et iniusti male vivendo
non eam vident. Nam et ille iuste vivit, cum eam videt, et ille ipsam videt ut secundum eam actus
suos dirigat, quia nisi secundum iustitiae regulam direxerit actus suos, in errorem iniquitatis
impingitur. Quia ergo et huic praesto esse potuit ibi consistenti, nullo loco est et ubique est. Sic
iustitia, sic sapientia, sic veritas, sic castitas. Conamini ergo videre talem lucem. Sed non potestis.

7

