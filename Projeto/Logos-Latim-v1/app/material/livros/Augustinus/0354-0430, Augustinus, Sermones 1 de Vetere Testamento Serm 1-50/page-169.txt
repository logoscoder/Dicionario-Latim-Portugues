respuite. Ne erretis in nebula, audite vocem pastoris. Colligite vos ad montes Scripturae sanctae. Ibi
sunt deliciae cordis vestri, ibi nihil venenosum, nihil alienum; uberrima pascua sunt. Vos tantum
sanae venite, sanae pascimini in montibus Israel. Et in rivis, et in omni habitatione terrae 107. A
montibus enim, quos ostendimus, manaverunt rivi praedicationis evangelicae, cum in omnem
terram exivit sonus eorum 108, et facta est omnis habitatio terrae pascendis ovibus laeta atque
fecunda. In pascuis bonis pascam eas, et in montibus altis Israel. Et erunt stabula earum illic 109,
hoc est, ubi requiescant, ubi dicant: Bene est, ubi dicant: Verum est, manifestum est, non fallimur.
In gloria Dei requiescent, tamquam in stabulis illis. Et dormient, hoc est, requiescent, et
requiescent in deliciis bonis 110.
25. Et in pascuis pinguibus pascentur super montes Israel 111. Iam dixi montes Israel, montes
bonos, quo levamus oculos, ut inde nobis auxilium veniat 112. Sed auxilium nostrum a Domino, qui
fecit caelum et terram. Ideo ne vel in montibus bonis esset spes nostra, cum dixisset: Pascam oves
meas super montes Israel 113, rursus ne tu remaneres in montibus, subiecit statim: Ego pascam
oves meas. Leva tu oculos tuos in montes, unde veniet auxilium tibi, sed attende dicentem: Ego
pascam. Auxilium enim tuum a Domino, qui fecit caelum et terram.
26. Et ego requiescere faciam eas, dicit Dominus Deus 114. Sed ut requiescere faciat, quid primo
curavit? Quod enim primo curavit, posterius dicit: Haec dicit Dominus Deus: Quod periit, inquiram;
et quod erravit, revocabo; et quod comminutum est, colligabo; et quod exanime est, confortabo; et
quod pingue est, et quod forte custodiam 115: quod non faciebant mali pastores, se ipsos pascentes,
non oves. Non ait Dominus: Constituam alios bonos pastores, qui faciant haec, sed Ego, inquit,
faciam; oves meas nulli committam. Securi vos, Fratres; securae vos oves. Nobis videtur timendum,
quasi desit pastor bonus.

Christus pascit cum iudicio quos redemit.
27. Claudit sic: Et pascam eas cum iudicio 116. Vide quia sic solus pascit, cum iudicio pascens. Quis
enim homo iudicat de homine? Temerariis iudiciis plena sunt omnia. De quo desperaverimus subito
convertitur et fit optimus. De quo multum praesumpserimus subito deficit et fit pessimus. Nec timor
noster certus est, nec amor noster certus est. Quid sit hodie quisque homo, vix novit ipse homo.
Tamen utcumque ipse quid hodie. Quid autem cras nec ipse. Pascit ergo ille cum iudicio, dispertiens
propria propriis: haec istis, illa illis, debita eis quibus debetur, hoc aut illud. Novit enim quid agat.
Cum iudicio pascit, quos iudicatus redemit. Pascit ergo ipse cum iudicio.

Diabolus omnes errantes vult quibuslibet erroribus.
28. In propheta enim Hieremia clamavit quidam perdix, Congregavit quae non peperit, faciens
divitias suas non cum iudicio 117. Contra istum perdicem facientem divitias suas non cum iudicio,
pascit iste pastor cum iudicio. Quare ille sine iudicio? Quia congregavit quae non peperit. Quare iste
cum iudicio? Quia fovet quod peperit. De pastore tamen bono loquimur. Pastores boni aut non sunt,
aut latent. Si non sunt, quid agimus? Si latent, quare de illis tacetur? Perdix quidem ille a
quibusdam maioribus et ante nos Scripturarum tractatoribus diabolus intellectus est, congregans
quae non peperit. Non enim ille creator sed deceptor est, faciens divitias suas non cum iudicio. Non
enim ad eum pertinet quis isto, quis illo modo erret. Omnes errantes vult, quibuslibet erroribus.
Quam diversae sunt haereses, quam diversi errores! Ille in omnibus vult errare homines 118. Non
dicit diabolus: "Donatistae sint et non Arriani". Sive illic sive illic sint, ad eum pertinent
congregantem sine iudicio. "Idola, inquit, adoret, meus est; in Iudaeorum superstitione remaneat,
meus est; deserta unitate in illam vel illam haeresim pergat, meus est". Congregat ergo sine iudicio
faciens divitias suas. Sed quid sequitur? In dimidio dierum eius derelinquent eum, et in novissimis
suis erit insipiens 119. Venit ille congregans undique oves suas. In dimidio dierum eius, prius quam
sperabat, ante quam putabat, derelinquent eum, et erit insipiens in novissimis suis. Quare in primis
suis sapiens erat, et in novissimis suis sit insipiens? Audite Fratres. Dicitur aliquando in Scripturis
sapientia pro astutia, abusione verbi, non proprietate. Unde enim dicitur: Ubi sapiens, ubi scriba,
ubi conquisitor huius saeculi? Nonne stultam fecit Deus sapientiam huius mundi? 120 Et iste perdix,
idem draco, idem serpens, tamquam sapiens erat, quando Adam per Evam decepit 121. Verum
dicere putatus est, bonum consilium dare existimatus est, contra Deum creditus est. Quod vero
dicitur sapientia abusione verbi et in malo, consuetudine quidem Scripturarum nostrarum nam
quemadmodum loquantur auctores mundi, quid ad nos? habes in eodem libro: Erat ibi serpens
sapientior omnibus bestiis 122. Iste sapientior omnibus bestiis, acutus et astutus ad decipiendum
agnoscitur. Postea non ei creditur. Dicitur ei: "Renuntiamus tibi, sufficit quod incautos primo
decepisti". Ergo ita in novissimis suis erit insipiens. Apertae erunt fraudes eius, et ideo iam fraudes

169

