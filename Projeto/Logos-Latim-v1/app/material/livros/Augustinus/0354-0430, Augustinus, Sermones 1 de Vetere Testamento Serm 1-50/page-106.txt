A Deo omnia accepimus.
14. Inscrutabilia sunt iudicia eius 57. Audisti, sufficiat tibi. Et investigabiles viae eius. Quis enim
cognovit sensum Domini, aut quis consiliarius eius fuit? Aut quis prior dedit illi, et retribuetur ei? 58
Quis prior dedit, cum totum gratis accepit? Quis prior dedit illi, et retribuetur ei? Si Dominus
retribuere vellet, nihil nisi poenam debitam retribuisset. Nihil dederunt, ut eis retribueretur. Pro
nihilo salvos facies eos 59. Quis prior dedit illi 60, quasi suorum gratia meritorum? Quis prior dedit illi,
quis praevenit gratiam quae gratis datur? Si aliquid meritorum antevenit gratiam iam non gratis
datur, sed ex debito redditur. Si autem gratis non datur, gratia quare vocatur? Quis ergo prior dedit
illi, et retribuetur ei? Quoniam ex ipso et per ipsum et in ipso sunt omnia 61. Quae utique, nisi omnia
bona quae ab illo accepimus, et accepimus ut boni simus? Omne enim datum optimum et omne
donum perfectum de sursum est descendens a Patre luminum, apud quem non est immutatio 62.
Nam tu in peius mutatus es. Apud quem non est immutatio, ipse subvenit. Apud quem non est, nec
momenti obumbratio, nam tu in tenebris noctis tuae iaces. Ab illo ergo omnia. Nemo illi prior aliquid
dedit, nemo exigat debitum. Gratia salvi facti estis per fidem, et hoc non ex vobis, Dei donum
est 63.

Agnosce beneficia Pastoris et non sequeris lupos erroris.
15. "Sed movet me, inquis, quod ille perit, ille baptizatur. Movet me, movet tamquam homine". Si
verum vis audire, et me movet quia homo sum. Sed si et tu homo, et ego homo, ambo audiamus
dicentem: O homo! Utique si ideo movemur, quia homines sumus, ipsam naturam humanam
infirmam ac debilem alloquitur Apostolus dicens: O homo, tu quis es qui respondeas Deo? Numquid
dicit figmentum ei qui se finxit: Cur fecisti me sic? 64 Si posset loqui pecus, et diceret Deo: "Quare
istum hominem fecisti, et me pecudem?"; non iuste succenseres et diceres: "O pecus, tu quis es qui
respondeas Deo?". Et tu homo es, sed ad Deum pecus es. Et utinam sis pecus eius et ovis pascuae
eius 65. Agnosce beneficia pastoris, et non sequeris lupos erroris. Lupi eramus. Fuimus et nos
natura filii irae sicut et ceteri 66. Sed mortua est ovis, et fecit nos oves. Ecce agnus Dei, ecce qui
tollit peccatum, non huius aut illius, sed mundi 67. Nihil ergo nobis, Fratres mei, ex eo quod aliquid
sumus, si tamen in eius fide aliquid sumus, quantumcumque sumus, nihil nobis arrogemus, ne et
quod accepimus perdamus. Sed in eo quod accepimus, illi gloriam demus ipsum honoremus,
semina sua ipse compluat. Quid haberet terra nostra, nisi ipse seminasset? Sed dat et pluviam. Non
deserit quod seminavit. Dominus dabit suavitatem, et terra nostra dabit fructum suum 68. Conversi
ad Dominum, etc.

35 SERMO 27
SERMO DE PSALMO XCV
ET DE VERBIS APOSTOLI:
"CUI VULT MISERETUR ET QUEM VULT OBDURAT,
DICIS ITAQUE MIHI" ET CETERA

Dei domus est omnis terra cantans canticum novum.
1. Quomodo ianua introducit in domum, sic titulus psalmi introducit in intellectum. Praenotatur
enim sic: Quando domus aedificabatur post captivitatem 1. Quaeris quae domus, indicat tibi iam
psalmus: Cantate Domino canticum novum, cantate Domino terra omnis 2. Ecce quae domus.
Quando omnis terra cantat canticum novum, domus Dei est. Cantando aedificatur, credendo
fundatur, sperando erigitur, diligendo perficitur. Modo ergo aedificatur, sed in fine saeculi dedicatur.
Concurrant ergo lapides vivi ad canticum novum 3, concurrant et coaptentur in structuram templi
Dei. Agnoscant Salvatorem, recipiant habitatorem.

Christus ad captivos venit non captus.
2. Dictum est quae domus. Dicendum est post quam captivitatem. Et hoc tibi indicat psalmus.
Sequere paululum: Cantate Domino canticum novum, cantate Domino omnis terra. Cantate
Domino, benedicite nomen eius, bene nuntiate de die in diem salutare eius. Annuntiate inter gentes
mirabilia eius, in omnibus populis gloriam eius 4. Quoniam omnes dii gentium daemonia 5. Ecce sub
quorum captivitate latebat domus. Ex prima enim transgressione primi hominis, universum genus
humanum natum cum obligatione peccati victor diabolus possidebat. Si enim sub captivitate non

106

