1. Divina eloquia si non negligenter audiantur, non immerito forsitan moveat illud quod scriptum
est: Fili, si sapiens fueris, tibi sapiens eris et proximis tuis; si autem malus evaseris, solus hauries
mala 1. Quomodo enim hoc recte possit intellegi? Quando quidem sicut nos bona proximi vita
laetificat, ita etiam perversa contristat. Aut si hoc propter suasionem dictum putatur, quia sapiens
et sibi est et eis quibus persuadet sapientiam quo pacto si malus evaserit solus hauriet mala, cum
de talium persuasionibus dictum sit: Corrumpunt mores bonos colloquia mala 2? Quid enim aliud
clamat vox illa caritatis: Si glorificatur unum membrum, congaudent omnia membra; et si patitur
unum membrum, compatiuntur omnia membra 3? Quomodo ergo verum est: Fili, si sapiens fueris,
tibi sapiens eris et proximis tuis; si autem malus evaseris, solus hauries mala 4? Quomodo eius
bono gaudebo, cuius malo in maerore non ero? Quomodo me delectat inventus, qui me securo
poterit esse perditus? Nonne si sapiens fuerit, sanum membrum erit, cui cetera membra
congaudeant? Quomodo igitur malus solus hauriet mala, cum similiter aegro membro compatiantur
et cetera?

De vera proximi dilectione.
2. Haec proinde quaestio nisi fuerit soluta, turbabit. Domino autem adiuvante solvetur, si primitus
illud veritate certissima definitum, fixum atque immobile teneamus, nec bonum quemquam bono
alterius, nec malum malo alterius esse posse. Hinc enim ait Apostolus: Unusquisque nostrum
proprium onus portabit 5. Et alibi: Igitur unusquisque nostrum pro se rationem reddet 6. Et iterum:
Opus autem suum probet unusquisque, et tunc in semetipso tantum gloriam habebit, et non in
altero 7. Hoc etiam per prophetam Ezechielem dicitur: Anima patris mea est, et anima filii mea est;
anima quae peccaverit, ipsa morietur 8. Totum illum locum sic explicat, ut ostendat nec bonis
parentum sublevari filios malos, nec malis opprimi bonos. Qua veracissima sententia propter
nosmetipsos primitus ac firmissime constituta, restat inspicere quid aliis impertiamur officii,
diligentissime distinguentes quem nostrae salutis appetamus effectum, quem proximis reddamus
affectum. Si bonus es, non quidem alterius bono, sed tuo bonus es. Verumtamen eo ipso tuo bono
quo bonus es, etiam bono alterius, non mutuata bonitate, sed mutua dilectione congaudes. Item si
malus es, non malus es malo alieno, sed tuo. Eodem quoque tuo malo non diligis proximum
tamquam teipsum. Neque enim diligis vel teipsum. Diligis quippe iniquitatem acerrimam inimicam
tuam, non tibi extrinsecus admotam sed abs te tibi intrinsecus factam. Quae ut facilius vincat te,
faves ei contra te. Ita quod te oderis aperte convinceris, cum eam diligis a qua turpiter vinceris.
Neque enim divinum eloquium falleretur quo dictum est: Qui autem diligit iniquitatem odit animam
suam 9.

Oportet nos malum odisse, bonum diligere.
3. Hinc est ergo quod bonus eo bono quo bonus est, et bono alterius gratulatur, et malo alterius
contristatur. Ac per hoc tali proximo - quoniam ipse verius dicitur proximus, qui te de proximo
attendit, hoc est misericorditer respicit - tali ergo proximo utens, si sapiens fueris, et tibi et illi eris.
Non quia bono tuo bonus erit, sed quia bono suo boni tui dilector erit. Si autem malus, evaseris,
non cum illo sed solus hauries mala 10. Neque enim malo tuo maius erit, sed in tuo misericors erit.
Maestificat eum malitia tua, sed non sequitur poena sua. Irrogat illi tristitiam non cum illo
communicat iniustitiam. Malus itaque non cum proximi bono, sed solus hauries mala, quia illam
tristitiam quam de te habet bonus, suo bono habet, et tuo malo. Illa tristitia illius indicat
dilectionem, tuam perditionem. Te damnat, illum coronat; te deprimit, illum erigit. Ideo etiam
scriptum est: Obedientes estote praepositis vestris; ipsi enim vigilant pro animabus vestris
tamquam rationem reddituri, ut cum gaudio hoc faciant, et non cum tristitia; neque enim expedit
vobis 11. Vobis ergo non expedit illorum tristitia praegravari. Nam illis expedit de vestra iniustitia
contristari. Bonos ergo proximos deputa, et esto bonus, tuo quidem bono, non illorum, et ipso non
abs te tibi dato, sed divinitus impertito. Quid enim habes quod non accepisti? 12 Atque ita, si
sapiens fueris, tibi sapiens eris, et proximis tuis, quibus bonum est de tua bonitate lactari. Si autem
malus evaseris, solus hauries mala 13; non etiam illi, quibus et hoc bonum est de tua malitia
contristari.

47 SERMO 36
DE EO QUOD SCRIPTUM EST IN PROVERBIS:
"SUNT QUI SE DIVITES AFFECTANT NIHIL HABENTES
ET SUNT QUI SE HUMILIANT CUM SINT DIVITES.

130

