parte Donati, loquerentur contra, redarguerent eos, satagerent lucrari illos. Si errant, revocarent
illos; si pereunt, quaererent illos". Non frustra ergo, cum iam dixisset superius: Quod crassum est,
interfecistis 58, hic iterum in novissimo posuit: Et quod forte fuit, confecistis 59. Ipsa est enim
repetita sententia, nisi quia ex his quae supra dixit nata est: Quod errabat, non revocastis; et quod
periit, non requisistis; et, hoc faciendo, quod forte est, interfecistis.
16. Proinde audi quid sequatur de ista negligentia malorum, immo falsorum pastorum: Et dispersae
sunt oves meae, eo quod non sit pastor, et factae sunt in comesturam omnibus bestiis agri 60.
Furantur lupi insidiantes, rapiunt leones frementes, cum oves non haerent pastori. Nam praesens
est pastor, sed male agentibus non est pastor. Et inhaerent pastoribus non pastoribus, seipsos non
oves pascentibus. Et letalis error consequitur: eunt in bestias depraedantes se, et de illarum morte
se satiari cupientes. Tales enim sunt omnes, qui gaudent de erroribus alienis: bestiae sunt pastae
mortibus.

De bonis et malis montibus.
17. Et dispersae sunt, et erraverunt oves meae in omnem montem, et in omnem collem altum 61.
Bestiae a montibus et collibus, tumor terrenus et superbia saeculi. Extulit se superbia Donati, fecit
sibi partem. Subsequens eum Parmenianus illius confirmavit errorem. Ille mons est, ille collis est.
Sic omnis cuiuslibet auctor erroris, terrena elatione intumescens, promittit ovibus requiem, pascua
bona. Et aliquando inveniunt ibi oves pascua de pluvia Dei, non de duritia montis. Habent enim et
ipsi Scripturas, habent sacramenta. Non sunt ista montium, sed cum inveniuntur in montibus, male
remanetur in montibus. Errando enim in montibus et collibus, deserunt gregem, deserunt unitatem,
deserunt munitas cohortes adversus lupos et leones. Inde ergo revocet Deus, ipse revocet. Modo
audietis ipsum revocantem: Erraverunt, inquit, oves meae in omnem montem et in omnem collem
altum, hoc est, in omnem tumorem terrenae superbiae. Sunt enim et montes boni: Levavi oculos
meos in montes, unde veniet auxilium mihi 62. Et vide quia non tibi in montibus spes est: Auxilium
meum a Domino, qui fecit caelum et terram 63. Noli putare iniuriam te facere montibus sanctis,
quando dixeris: Auxilium meum, non a montibus, sed a Domino qui fecit caelum et terram. Ipsi
montes hoc tibi clamant. Mons erat qui clamabat: Audio in vobis schismata fieri, et unusquisque
vestrum dicit: Ego sum Pauli, ego Apollo, ego Cephae, ego autem Christi 64. Leva oculos in istum
montem, audi quid dicat, et nec in ipso monte remaneas. Audi enim quid sequatur: Numquid Paulus
pro vobis crucifixus est? 65 Ergo postea quam levaveris oculos in montes, unde veniet auxilium tibi,
id est, in auctores Scripturarum divinarum, attende omnibus medullis suis, omnibus ossibus
clamantem: Domine quis similis tibi? 66 ut securus sine ulla iniuria montium dicas: Auxilium meum a
Domino, qui fecit caelum et terram 67. Non solum tunc tibi non succensebunt montes, sed tunc
amabunt, tunc magis favebunt; si in ipsis spem tuam posueris, contristabuntur. Angelus multa
divina et mira ostendens homini, ab homine adorabatur, tamquam levante oculos in montem. At ille
a se revocans ad Dominum: Noli, inquit, facere; illum adora, nam ego conservus tuus sum et
fratrum tuorum 68.

Sarmenta ab unica vite praecisa haeretici sunt.
18. In omnem montem, et in omnem collem, et in omnem faciem terrae dispersae sunt 69. Quid est:
In omnem faciem terrae dispersae sunt? Omnia terrena sectantes, ea quae in faciem terrae lucent,
ipsa amant, ipsa diligunt. Nolunt mori, ut abscondatur vita eorum in Christo. Super omnem faciem
terrae, dilectione terrenorum, et quia errantes oves sunt per totam faciem terrae 70. Non omnes
haeretici per totam faciem terrae, sed tamen haeretici per totam faciem terrae. Alii hic, alii ibi,
nusquam tamen desunt. Ipsi se non norunt: alia secta in Africa, alia haeresis in Oriente, alia in
Aegypto, alia in Mesopotamia, verbi gratia. Diversis locis sunt diversae: sed ea una mater superbia
omnes peperit sicut una mater nostra catholica omnes christianos fideles toto orbe diffusos. Non
ergo mirum, si superbia parit discissionem, caritas unitatem. Tamen ipsa catholica mater, ipse
pastor in ea ubique quaerit errantes, confortat infirmos, curat languidos, alligat confractos, alios ab
istis, alios ab illis non se invicem scientibus. Sed tamen illa omnes novit, quia cum omnibus fusa
est. Verbi gratia, est in Africa pars Donati, Eunomiani non sunt in Africa, sed cum parte Donati est
hic Catholica. Sunt in Oriente Eunomiani, ibi autem non est pars Donati, sed cum Eunomianis ibi est
Catholica. Illa sic est tamquam vitis, crescendo ubique diffusa 71; illi sic sunt tamquam sarmenta
inutilia, agricolae falce praecisa merito sterilitatis suae, ut vitis putaretur, non ut amputaretur.
Sarmenta ergo illa ubi praecisa sunt, ibi remanserunt. Vitis autem crescens per omnia, et sarmenta
sua novit quae in illa manserunt, et iuxta se quae de illa praecisa sunt 72. Inde tamen revocat
errantes, quia et de ramis fractis dicit Apostolus: Potens est enim Deus iterum inserere illos 73. Sive
dicas oves errantes a grege, sive dicas ligna praecisa de vite, nec ad revocandas oves, nec rursus
ad inserenda ligna minus idoneus est Deus, quia ille summus pastor, ille verus agricola 74. Et in

166

