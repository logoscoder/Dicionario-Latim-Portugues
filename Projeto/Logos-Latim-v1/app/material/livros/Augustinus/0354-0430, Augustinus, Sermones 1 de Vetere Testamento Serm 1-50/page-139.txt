crucifixus non est, ergo nec resurrexit. Quia ille resurgere potuit, qui mortuus est. Ergo et dubitanti
discipulo falsas cicatrices ostendit 89. Procul dubio enim falsae cicatrices illae fuerunt, si vera
vulnera non praecesserunt. Si autem vera vulnera praecesserunt, vera caro. Si vera caro, vera
mors, vera crux, verus homo, et totus veritas: laus abundans de tela huius mulieris. Qui autem ista
laudabiliter duplicia pallia timuerunt, mendacio duplices remanserunt. Duplicia pallia fecit viro suo.
Prorsus duplicia pallia fecit. Confitemur Deum, confitemur hominem. Lauda Deum in homine,
hominem in Deo. Texuit pretiosissimum illud pallium laudis: In principio erat Verbum, et Verbum
erat apud Deum, et Deus erat Verbum. Hoc erat in principio apud Deum 90. Texuit et aliud pallium,
propter conversationem inter homines quotidianam: Verbum caro factum est et habitavit in
nobis 91. Duplicia pallia fecit viro suo.
18. De bysso et purpura vestimenta sibi 92, vestimenta fecit et sibi. Non enim decebat matronam
tanti viri, vel nudam incedere vel pannosam. Fecit de bysso et purpura vestimenta sibi. De bysso,
candida confessione; de purpura, gloriosa passione. Huius byssum, cum oramus, agnoscimus; huius
purpuras in martyribus mane laudavimus.

Filius hominis in maiestate venturus est.
19. Conspicuus autem fit in portis vir eius 93. Ille qui alicubi demoratur, ille qui propter talem
coniugem de domo sua sollicitus non est, ille quem demorantem alicubi nunc nemo videt,
conspicuus fit in portis. Attende quando. Vide quod sequitur: Cum sederit in concilio cum senioribus
terrae 94. Nihil evidentius. Lege aliam prophetiam: Veniet ad iudicium cum senioribus populi sui 95.
In illo concilio, hoc est, in illo iudicio, iudicantibus secum sanctis quibus dictum est: Sedebitis super
duodecim sedes iudicantes duodecim tribus Israel 96, conspicuus erit. Veniet enim Filius hominis,
sicut dixit, in maiestate sua, et omnes angeli cum eo 97. Ibi omnes angeli: et angeli caelorum, et
angeli annuntiatores verbi Dei. Etenim et Propheta dictus est angelus 98. Angelus enim nuntius est.
Et: Ecce mitto angelum meum ante faciem tuam 99, de Ioanne dictum est. Et: Sicut angelum Dei
suscepistis me 100, Apostolus loquitur. Ille ergo, ille alicubi nunc demorans, de quo multi dicunt:
"Quando venturus est, aut quis venturus est?" erit conspicuus in portis, hoc est, in aperto, in
manifesto. In portis conspicuus erit. Sed alios admittit, contra alios claudit. Erit conspicuus in portis
vir eius, cum sederit in concilio cum senioribus terrae 101. Quod donec fiat, haec interim faciat quod
faciebat. Operetur, non cesset. Exspectet illum futurum conspicuum in portis, non contremiscat
sanctum concilium iudicii Dei. Cum bona conscientia veniat, gloriosa veniat, quia et ipsius membra
sunt et ipsius filii sunt, qui sunt cum eius viro iudicaturi.

Panem vivum tibi eme qui de caelo descendit.
20. Sindones fecit et vendidit 102. Bene quia sindones fecit. Quare vendidit? nisi quia non quaerit
datum, sed requirit fructum 103. Venditionem enim istam primo intellegite, Fratres, gratuitam. Et
aliquis emit gratis? Si gratis tollit, non emit. Si emit, pretium dat. Si pretium dat, non gratis tollit. Et
ubi est: Qui sititis, ite ad aquam emite vobis sine argento 104? Quando emis, non argentum das, et
tamen emis. Si emis, aliquid das, non tamen argentum das, te ipsum das. Sindones enim referte ad
illa linea - spiritalia sunt - quae facit et praedicat ista mulier per omnes terras. Et forte vendere
dicenda est, quia dixit Apostolus: Si nos vobis spiritalia seminavimus, magnum est, si carnalia
vestra metamus? 105 Etenim ratio illa est dati et accepti. Nam in omni venditione dati ratio et
accepti versatur 106. Contristatur autem Apostolus adversus quaedam fora, ubi non vendidit
sindones. Nulla, inquit, mihi ecclesia communicavit in ratione dati et accepti 107. Sed ille qui sic
vendit, non quaerit datum, sed requirit fructum 108, ne quasi venditorem Evangelii putetis. Est
quidem ille mercator Domini sui, sed maius pretium quaerit. Nam prorsus vendit, dat spiritalia. Et
quid quaerit? Forte carnalia? Debentur quidem et ista, sed non ipsa quaerebat Apostolus dicens:
Non enim quaero vestra, sed vos ipsos 109. Date ergo pretium, date vos ipsos. Neque enim et Ioseph
in Aegypto frumenta non vendebat, et tamen ipsos ementes, servos regios faciebat 110. Volentes
vivere in illa fame, accipiebant frumenta et flebant servi. Timemus nos fieri servi? Vae nobis, si non
erimus illius servi. Quid nobis prode est recusantes talem Dominum? Et sub diabolo erimus, et
famem patiemur, et potestatem veri Domini non effugiemus. Te ipsum da, et eme tibi sindonem, id
est, spiritale amictorium. Sicut etiam cuiusdam panis pretium tu ipse es. Quid enim? Quia das te
voluptati, nonne pro concupiscentia carnis, tamquam ut emas meretricem, te ipsum das pretium?
Quantum est ut Deo te des, panem vivum tibi emas qui de caelo descendit 111, eodem ipso pretio
quod tu ipse es? Pretium enim meretricis tantum est, quantum panis unius. Sindones fecit et
vendidit.

139

