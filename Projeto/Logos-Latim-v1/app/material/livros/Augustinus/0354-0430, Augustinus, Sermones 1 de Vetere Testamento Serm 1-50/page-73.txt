vero et ipsi mittunt in thesauro omnia mala opera sua, et servat illis Deus. Hoc est quod dixit
Apostolus: Thesaurizas tibi iram in die irae iusti iudicii Dei 12.

In iudicio aperiuntur thesauri et dicuntur sententiae.
4. Sed quoniam servatur quidquid mali faciunt et nesciunt, ubi venerit Deus noster manifestus et
non silebit 13, convocabit ad se omnes gentes, sicut dicit in Evangelio, et separabit quosdam ponens
ad dexteram quosdam ad sinistram 14, et incipiet iam tractare thesauros utrorumque, quid quisque
posuit ut inveniat. Venite, inquit, benedicti Patris mei, ad eos qui sunt ad dexteram percipite
regnum, quod vobis paratum est ab initio mundi 15. Regnum caelorum, regnum sempiternum,
societatem cum angelis, aeternam vitam ubi nullus oritur neque moritur, hoc percipite. Quando
enim opera vestra in thesaurum mittebatis, regnum caelorum emebatis. Percipite regnum, quod
vobis paratum est ab initio mundi. Etiam ostendit illis thesauros suos: Esurivi, et dedistis mihi
manducare; sitivi et potastis me; nudus fui, et vestistis me; hospes fui, et adduxistis me; in carcere
fui, et venistis ad me; aeger fui, et visitastis me 16. Et respondent illi: Domine, quando te vidimus in
his necessitatibus constitutum, et ministravimus tibi? 17 Et ille: Quando uni ex minimis meis fecistis,
mihi fecistis 18. Quia ergo quando uni ex minimis meis fecistis milii fecistis, percipite quod misistis,
possidete quod emistis. Mihi enim servatori ideo credidistis. Deinde convertet se et ad illos qui sunt
a sinistris, et ostendet illis thesauros suos inanes operis boni: Ite, inquit, in ignem aeternum, qui
paratus est diabolo et angelis eius. Esurivi, et non dedistis mihi manducare 19. Aut si aliquid
invenistis in thesauro isto aut aliquid misistis cogitate et reddetur vobis. Sed numquam te, inquiunt
ipsi, vidimus esurientem 20. Et ille: Quando uni ex minimis meis non fecistis, nec mihi fecistis 21.
Forte enim ideo mihi non faciebatis, quia in terra me ambulare non videbatis. Tam mali estis, ut si
videretis sicut Iudaei crucifigeretis. Hodie enim mali homines, qui conantur si fieri potest delere
praecepta Dei, qui conantur si fieri potest non esse Ecclesias ubi illis praedicentur praecepta Dei,
nonne et ipsum Christum occiderent, si in terra viventem invenirent? Sed audebunt dicere, quasi illi
qui nesciat cogitationes hominum 22: Domine, quando te vidimus esurientem? 23 Et ille: Quando uni
ex minimis meis non fecistis, nec mihi fecistis 24. Minimos meos egentes posueram vobis in terra.
Ego tamquam caput, dicet, in caelo, sedebam ad dexteram Patris, sed membra mea in terra
laborabant, membra mea in terra egebant. Membris meis daretis, et ad caput perveniret quod
daretis. Et sciretis quia minimos meos egentes quando vobis in terram posui, laturarios vobis
institui qui opera vestra in thesaurum meum portarent. Et nihil in eorum manibus posuistis,
propterea apud me nihil invenistis.

Ne tua poenitentia sit sera et infructuosa, modo habe.
5. Tunc ergo non silebit, sed apparebit; ideo dictum est: Non silebit 25. Modo autem dicit illud lector
de codice et contemnitur; dicit illud de ore suo tractator aut disputator episcopus, et irridetur.
Numquid sic irrideri habet, quando ab ipso iudice potentissimo dicetur 26? Unusquisque recipiet
quod fecit, sive bonum sive malum. Tunc dicturi sunt homines sera et infructuosa paenitentia: "O si
possemus iterum vivere et quod contempsimus audire et facere!". Tunc dicent illi, quos ex adverso
constituent iniquitates eorum, sicut dicit in libro Sapientiae: Quid nobis profuit superbia, et
divitiarum iactantia quid contulit nobis? Transierunt omnia tamquam umbra 27. Videtis quia
paenitebit eos, sed ista paenitentia cruciabilis, non sanabilis. Vis habere utilem paenitentiam? Modo
habe. Si enim modo habueris, corrigeris. Cum correctus fueris, fundetur ille thesaurus tuus ubi
colligebantur mala opera tua, et implebitur alius thesaurus tuus ubi bona omnia opera tua
colligantur. Sed forte conversus ad Deum, statim morieris, opera tua nulla forte invenientur in illo
thesauro? Plane invenies ibi opera tua, quia scriptum est: Pax in terra hominibus bonae
voluntatis 28. Deus non adnotat facultatem, sed coronat voluntatem. Scit quia voluisti, et non
potuisti; sic te adnotat, quasi feceris quod voluisti. Ergo opus est ut convertaris, ne differendo
subito moriaris, et omnino nihil inveniatur quod in praesenti habeas, et in futuro possideas.
Conversi ad Deum.

23 SERMO 19
SERMO SANCTI AUGUSTINI
HABITUS IN BASILICA RESTITUTA
DIE MUNERUM

Avertat Deus faciem suam a peccatis nostris, non autem a nobis.
73

