10. Hoc fit, si credamus, si fidem excitemus. Nam vane conturbamur. Quare vane conturbamur?
Quia dormiente Christo in navi, paene naufragaverunt discipuli. Dormiebat Iesus, et turbabantur
discipuli. Venti saeviebant, fluctus excitabantur, navis mergebatur 21. Quare? Quia Iesus dormiebat.
Sic et tu, quando tempestates tentationum saeviunt in isto saeculo, turbatur cor tuum, tamquam
navis tua. Quare, nisi quia dormit fides tua? Sic enim Paulus apostolus dicit, quia habitat Christus
per fidem in cordibus nostris 22. Excita ergo Christum in corde tuo, vigilet fides tua, tranquilletur
conscientia tua, et liberatur navis tua. Senti quoniam qui promisit verax est. Nondum ostendit, quia
nondum est tempus ut ostendat. Multa iam tamen ostendit. Christum suum promisit et dedit;
resurrectionem eius promisit et dedit; Evangelium eius promisit et dedit; Ecclesiam suam toto orbe
diffundendam promisit et dedit; tribulationes ipsas et aggeres calamitatum in rebus humanis
praedixit et ostendit. Quanta sunt quae restant? Implentur quae promissa sunt, implentur quae
praedicta sunt. Et titubas ne non veniat quod restat? Tunc timere deberes, si quod praedictum est
non videres. Bella sunt, fames sunt, contritiones sunt. Regnum super regnum est, terrae motus
sunt, calamitatum sunt exaggerationes, abundantia scandalorum, frigus caritatis, copia
iniquitatis 23. Haec omnia lege, praedicta sunt. Lege, vide quia omnia quae vides praedicta sunt, et
crede te visurum esse quod nondum venit, numerans quanta venerunt. Tu autem videndo Deum
ostendere quae praedixit, non credis daturum esse quod promisit? Ibi credere debes, ubi turbari
coepisti.

Transit labor, veniet requies.
11. Si finis mundi est, migrandum est de mundo, non amandus est mundus. Ecce turbatur mundus,
et amatur mundus. Quid si tranquillus esset mundus? Formoso quomodo haereres, qui sic
amplecteris foedum? Flores ius quomodo colligeres, qui ab spinis non revocas manum? Non vis
relinquere mundum, relinquit te mundus, et sequeris mundum. Cor ergo mundemus, carissimi, et
non perdamus sustinentiam sed percipiamus sapientiam et teneamus continentiam. Transit labor,
veniet requies; transeunt falsa deliciosa, et veniet bonum quod concupivit anima fidelis, cui
inardescit et suspirat omnis peregrinus in saeculo: patria bona, patria caelestis, patria cum populis
angelorum, patria ubi nullus civis moritur, quo nullus hostis admittitur, patria ubi habeas
sempiternum Deum amicum, ubi nullum timeas inimicum.

50 SERMO 39
DE EO QUOD SCRIPTUM EST:
"NE TARDES CONVERTI AD DEUM
NEQUE DIFFERAS DE DIE IN DIEM"

Latet ultimus dies ut observentur omnes dies.
1. Audivimus, Fratres, per prophetam dicentem Deum: Ne tardes converti ad Dominum, neque
differas de die in diem. Subito enim veniet ira eius, et in tempore vindictae disperdet te 1. Promisit
tibi quoniam quo die conversus fueris obliviscitur malitiae tuae praeteritae. Sed numquid vitam
crastini diei promisit tibi? An forte non tibi illam promisit Deus, et promisit tibi illam mathematicus,
ut damnet et te et illum Deus? Diem mortis incertum salubriter constituit Deus. Ultimum suum
quisque salubriter cogitet. Misericordia Dei est, quod nescit homo quando moriatur. Latet ultimus
dies, ut observentur omnes dies.
2. Sed tenet mundus, illecebrae circumquaque blandiuntur. Delectat pecuniae magnitudo, delectat
honoris fulgor, delectat potentiae terror. Delectant ista, sed audiatur Apostolus: Nihil intulimus in
hunc mundum, sed nec auferre quid possumus 2. Honor te debet quaerere, non tu ipsum. Debes
enim in loco humiliori discumbere, ut qui te invitavit, faciat te ad honoratiorem locum ascendere 3.
Si autem noluerit, ubi recumbes manduca, quia nihil intulisti in hunc mundum. Parum est tibi quia
de alieno manducas? Discumbe ubicumque et manduca. Dicturus est: "De meo"? Audi Apostolum:
Nihil intulimus in hunc mundum 4. Ad mundum venisti, plenam mensam invenisti. Sed Domini est
terra et plenitudo eius 5.
3. Nam qui volunt, inquit, divites fieri 6. Non dixit: Qui divites sunt, sed: Qui volunt divites fieri,
cupiditates accusavit, non facultates: Qui volunt divites fieri, incidunt in tentationem et desideria
multa et noxia, quae mergunt homines in interitum et perditionem 7. Pecunia delectat. Ista non
times? Bona res est pecunia, bona res est magna pecunia. Incidunt in tentationem. Non times?
Incidunt in desideria multa stulta et noxia. Non times? Desideria quo ducunt? Quae mergunt

145

