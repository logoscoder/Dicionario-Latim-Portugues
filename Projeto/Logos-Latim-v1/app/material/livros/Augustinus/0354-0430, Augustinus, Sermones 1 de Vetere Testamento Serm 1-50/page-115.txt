7. Nam scio quid mihi eras dicturus, vel quid apud te ipsum modo dicas. Quisquis talis hic es et
audis me, scio quid tibi intus loquatur iniquitas. Adhuc enim sub iugo es iniquitatis, quando non
agnoscis pretium Redemptoris. Scio quid tibi dicas: "Ecce concupiscit caro mea adversus spiritum
meum. Concupiscit adulterium, sed non consentio, non annuo, non decerno. Non solum non ago,
sed nec agere consentio. Non solum foris per carnem non perpetro, sed nec in ipsa mente sequor
rebellantem. Consentio repugnanti, cedo luctanti? Non facio. Ecce non dominatur mei omnis
iniquitas 27. Ita est? Verum est? Gratias age, si ita est, ei qui tibi donavit ut ita sit. Noli tibi hoc
arrogare, ne perdas quod accepisti et incipias frustra rogare 28. Non times: Deus superbis resistit,
humilibus autem dat gratiam 29?

Christus, medicus noster, ad se nos vocat.
8. Ergo tu tibi praestas ut non dominetur tibi iniquitas? Si vera est tua ista praesumptio, vana est
nostra oratio ubi diximus Deo: Non dominetur mihi omnis iniquitas. Cantasti verba ista hodie, an
non? Hic eras quando omnes dicebamus: Gressus meos dirige secundum verbum tuum, et ne
dominetur mihi omnis iniquitas? Hic eras, cantasti verba ista, puto te non negaturum. Ergo cantasti
in populo Dei et rogasti Deum, dicens: Itinera mea dirige secundum verbum tuum, ne dominetur
mihi omnis iniquitas 30. Si tibi hoc praestabas, quare mecum rogabas? Teneo precantem, teneo
invocantem, convinco laborantem. Simul ergo audiamus dicentem: Venite ad me omnes qui
laboratis 31. Audiamus et veniamus. Quid est: Veniamus? Credendo proficiamus, gratias agendo
accedamus, perseverando perveniamus. Veniamus ad eum qui dicit: Venite ad me omnes qui
laboratis. Et tu laboras, et ego laboro. Illum audiamus, ad illum veniamus. Inter nos quare
litigamus? Ambo audiamus, quia ambo laboramus. Quare inter nos litigamus? An ut medicum
vocantem non audiamus? O infelix infirmitas! Vocat ad se medicus, et litibus occupatur aegrotus.
Vide quid dicat vocando: Venite ad me omnes qui laboratis. Ubi laboratis, nisi sub sarcinis
peccatorum, nisi sub iugo malae dominae iniquitatis? Venite ergo ad me omnes qui laboratis et
onerati estis, et ego vos reficiam 32. Ego qui feci, reficiam. Ego, inquit, vos reficiam quia sine me
nihil potestis facere 33.

Deus propter te homo factus est.
9. Quomodo vos reficiam? Tollite iugum meum super vos, et discite a me 34. Quid discimus a te?
Novimus te, Domine, in principio Verbum, Verbum Deum, Verbum apud Deum 35: omnia per te facta
novimus, quae videmus et quae non videmus. Quid discimus a te? Non enim alium mundum
discipuli tui, tamquam discipuli artificis et fabricatoris, condituri sumus. Unum mundum condidisti,
caelum et terram fecisti, utrumque suis creaturis ornamentisque illustrasti. Quid a te discimus?
Discite, inquit, a me 36. Cum essem in principio Deus apud Deum 37, creavi vos. Hoc nolo discatis a
me. Sed factus sum quod feci, ne periret quem feci. Unde sum factus quod feci? Semetipsum
exinanivit, formam servi accipiens, in similitudine hominum factus, et habitu inventus ut homo,
humiliavit semetipsum 38. Hoc discite a me. Humiliavit enim semetipsum, inquit. Discite a me,
quoniam mitis sum et humilis corde. Non enim, inquit, hoc vos doceo, quasi in forma Dei aliquando
fuissetis, non rapinam arbitrantes vos esse aequales Deo 39. Illi uni proprium erat, illi rapina non
erat, cui natura erat. In Patris aequalitate natus est de Patre. Quid tamen fecit propter te?
Semetipsum exinanivit, formam servi accipiens, in similitudine hominum factus, et habitu inventus
ut homo 40. Ecce propter te Deus factus est homo, et non vis te agnoscere cum sis homo? Ecce
propter te factus est homo sine peccato, et non vis te agnoscere cum peccato? Ut venias ad illum
qui ait: Venite ad me omnes qui laboratis et onerati estis, et ego vos reficiam tollite iugum meum
super vos 41.

Domini sarcina ama ti suavis est.
10. Tulisti hoc iugum? Tulisti? Sensisti te habere sessorem? Tulisti hoc iugum? Dicis: "Tuli". Sentis
te habere sessorem? Sentis te habere rectorem? "Sentio", inquis. Illi ergo dic: Gressus meos dirige
secundum verbum tuum 42. Regit te sub iugo suo et sub sarcina sua. Ut enim sit tibi sarcina eius
levis et iugum eius suave 43, ille tibi amorem inspiravit. Amanti suave est; non amanti durum est.
Amanti suave est: Dominus dedit suavitatem 44. An forte quia vel venisti audiens: Venite ad me 45,
hoc ipsum tibi arrogare intendis, quia venisti? "Ecce, inquis, veni ad illum arbitrio meo, voluntate
mea. Quia veni, reficit me. Quia veni, iugum suum imponit mihi suave. Quia dat amorem, sarcinam
suam imponit mihi levem amanti et diligenti. Haec omnia fecit in me, sed quia veni ad eum". Ergo
hoc sapis, quia venisti tu tibi hoc praestitisti? Quid enim habes, quod non accepisti? 46 Quomodo
venisti? Credendo venisti, sed nondum pervenisti. Adhuc in via sumus. Venimus, sed nondum
pervenimus. Servite Domino in timore, et exsultate ei cum tremore, nequando irascatur Dominus,

115

