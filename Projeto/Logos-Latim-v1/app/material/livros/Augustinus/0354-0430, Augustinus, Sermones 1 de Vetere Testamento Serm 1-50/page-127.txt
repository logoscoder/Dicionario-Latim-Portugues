Non est salus. Exiet spiritus eius, et revertetur in terram suam 14. Ecce tota salus, vapor ad
modicum apparens 15. Exiet spiritus eius, et revertetur in terram suam 16. Transeant aliquot anni.
Moveatur fluvius, sicut fieri solet, per diversa transcurrens aliqua sepulcra mortuorum. Discerne
ossa divitis ab ossibus pauperis. Exeunte spiritu suo revertitur in terram suam 17. Optime de spiritu
eius nihil dixit, quia et ille, cum viveret, nihil spiritaliter cogitavit. Revertetur in terram suam 18,
secundum carnem utique, secundum corpus, ubi pollebat, ubi efferebatur, ubi te decipiebat, in
cuius te carnis felicitate fallebat. Exiet spiritus eius, et revertetur in terram suam; in illa die perient
omnes cogitationes eorum 19. Cogitationes illae quae terrenae erant: "Ecce facio, ecce impleo, ecce
pervenio, ecce illud emo, ecce illud acquiro, ecce ad talem et talem honorem pervenio", in illa die
perient omnes cogitationes 20 eius. Si autem, quoniam verbum Domini manet in aeternum 21 teneas
te ad Verbum, ut det tibi vitam aeternam non solum cogitatio tua tunc non peribit, sed tunc venit.
Quando illius perit, tua tunc venit. Ille enim cogitabat temporalia atque terrena, opes opibus
addere, pecuniarias facultates exaggerare, nitere honoribus, tumere potentia. Ergo, quia talia
cogitabat, in illa die peribunt omnes cogitationes 22 eius. Tu autem, si cogitabas, quia christianus
factus es, non temporalem felicitatem, sed requiem sempiternam quando corpus tuum redierit ad
terram suam tunc invenit anima tua requiem suam.

De divite illo et Lazaro.
4. Attende Evangelium, et vide atque inspice cogitationes duorum hominum. Erat quidem dives, qui
induebatur purpura et bysso, et epulabatur cotidie splendide 23. Cotidie faenum, et flos faeni. Non
te seducat illius felicitas, qui induebatur purpura et bysso, et epulabatur cotidie splendide.
Superbus erat, impius erat, vana cogitabat, vana concupiscebat. Quando mortuus est, in illa die
perierunt cogitationes eius 24. Erat autem ante ianuam ipsius quidam pauper nomine Lazarus 25.
Tacuit nomen divitis et dixit nomen pauperis. Cuius nomen ventilabatur, ipsius tacuit Deus; de cuius
nomine silebatur, ipsum dixit Deus. Nolo mireris. Deus, quod in libro suo scriptum invenit, hoc
recitavit. De impiis enim dictum est: Et in libro tuo non scribentur 26. Itemque Apostolis, cum
gloriarentur quia in nomine Domini daemonia illis subiecta fuerant 27, ne de hac re sicut homines
extollerentur seseque iactarent, quamvis de re tam magna, quamvis de virtute praeclara: Nolite,
inquit, in hoc gaudere, quia daemonia vobis subiecta sunt; sed gaudete, quia nomina vestra scripta
sunt in caelo 28. Deus enim inhabitator caeli tacuit nomen divitis, quia scriptum non invenit in caelo.
Dixit nomen pauperis, quia ibi scriptum invenit, immo ibi scribi iussit. Sed videte illum pauperem.
Diximus enim de cogitationibus impii divitis, praeclari, induentis purpuram et byssum, et epulantis
cotidie splendide 29, quia, cum mortuus esset, perierunt omnes cogitationes eius 30. Pauper autem
Lazarus erat ante ianuam divitis, ulceribus plenus, et cupiebat saturari de micis quae deiciebantur
de mensa divitis, et nemo illi dabat; sed et canes veniebant, et lingebant ulcera eius 31. Ibi te volo
videre, christiane: dicuntur enim exitus duorum istorum. Potens est quidem Deus, et in hac vita
salutem dare, et egestatem auferre, et sufficientiam donare christiano. Et tamen, si etiam hoc non
esset, quid eligeres? Ut ille pauper esse, an ut ille dives esse? Non te fallat. Audi finem, et observa
malam electionem. Sine dubio enim pauper ille, quoniam pius erat, in aerumnis temporalibus
constitutus, finiendam quandoque illam vitam, et adipiscendam aeternam requiem cogitabat.
Mortui sunt ambo, sed illius pauperis non illa die perierunt cogitationes 32. Contigit enim mori
inopem illum, et auferri ab angelis in sinum Abrahae 33. In illa die sanatae sunt omnes cogitationes
eius. Et quoniam Lazarus in latina lingua interpretatur "adiutus" - in latina lingua "adiutus" dicitur
qui in hebraea Lazarus - bene admonuit psalmus: Beatus cuius Deus Iacob adiutor est 34. Quando
spiritus eius exibit, et caro eius revertetur in terram suam non peribunt cogitationes eius, quia spes
eius in Domino Deo eius 35. Hoc discitur in schola Christi doctoris, hoc speratur ab animo fidelis
auditoris, haec est merces verissima Salvatoris.

45 SERMO 34
SERMO HABITUS CARTHAGINE AD MAIORES

DE RESPONSORIO PSALMI CXLIX:
"CANTATE DOMINO CANTICUM NOVUM"

1. Admoniti sumus cantare Domino canticum novum. Homo novus novit canticum novum. Canticum
res est hilaritatis, et si diligentius consideremus, res est amoris. Qui ergo novit novam vitam amare,
novit canticum novum cantare. Quae sit ergo vita nova, commonendi sumus propter canticum
novum. Ad unum enim regnum pertinent omnia, homo novus, canticum novum, Testamentum
novum. Ergo homo novus et cantabit canticum novum et pertinebit ad Testamentum novum.

127

