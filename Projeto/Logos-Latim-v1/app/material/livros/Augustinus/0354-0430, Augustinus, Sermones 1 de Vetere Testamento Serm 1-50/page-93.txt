recedat de sinu, cum crescit. Sequamur, et qui possumus, quantum possumus, spiritaliter
delectemur. Inebriabuntur, inquit, ab ubertate domus tuae, et torrente voluptatis tuae potabis
eos 48. Quo vino, quo musto, qua unda, quo melle, quo nectare? Quaeris quo? Quoniam apud te est
fons vitae 49. Bibe, si potes, vitam. Conscientiam para non gulam mentem non ventrem. Si audisti,
si intellexisti, si dilexisti, quantum potuisti, iam inde bibisti.

Ama caritatem.
13. Attende quid biberis. Caritatem bibisti. Si nosti illam Deus caritas est 50. Si ergo caritatem
bibisti, dic mihi in quo loco bibisti. Si nosti illam si vidisti illam si amas, unde amas? Quidquid enim
bene amas, caritate amas. Quomodo autem caritate aliquid amas, qui caritate non amas? Ergo si
amas, unde amas? Venit ad te, et nosti eam et vides eam. Et non in loco videtur, nec corporalibus
oculis quaeritur, ut vehementius ametur. Nec auditur affatu, et quando ad te venit, non sentiebatur
incessu. Numquid deambulantis in corde tuo aliquando plantas sensisti caritatis? Quid ergo est?
Cuius hoc est, quod iam est in te, et non capitur a te? Sic disce amare Deum.

Potest Deus simul et apparere et latere.
14. Sed deambulavit in paradiso 51, sed visus est ad ilicem Mambre 52, sed locutus est cum Moyse
in monte Sina os ad os 53. Et quid inde? Ecce qui videtur in loco, nec sentitur incessu. Vis audire
ipsum Moysen, ne mihi quamvis nutrire cupienti inquietus infans taedium facias? Visne ergo audire
ipsum Moysen? Certe loquebatur cum Deo os ad os 54. Cui ergo dicebat, nisi ipsi cum quo
loquebatur: Si inveni gratiam ante te, ostende mihi te ipsum 55? Loquitur cum illo os ad os, sicut
quis loquitur ad amicum suum 56, et dicit ei: Si inveni gratiam ante te, ostende mihi temetipsum
manifeste 57. Quid videbat, et quid sitiebat? Si non erat ipse, quomodo ei dicitur: Ostende mihi
temetipsum? Non possumus dicere quod non erat ipse. Si non esset ipse, hoc ei diceret: "Ostende
mihi Deum". Cum dicit ergo: Ostende mihi temetipsum, manifestat quod ipse erat, quem sibi
volebat ostendi. Et loquebatur cum eo os ad os, sicut quis loquitur ad amicum suum 58. Vis ergo
audire, si capis Deum? Moysi apparebat latens. Si enim non appareret, non esset cum quo os ad os
loquens diceret ei: Ostende mihi temetipsum. Si autem non lateret, non adhuc quaereret videre
eumdem ipsum. Si ergo capis, si intellegis, potest hoc Deus simul et apparere et latere, apparere
specie, latere natura.

Agnosce mysterium in Deo.
15. Hoc si, ut potuisti, intellexisti, vide ne subintret tibi, quod Deus ut appareat in qua vult specie
naturam suam convertit. Incommutabilis est Deus, inconvertibilis est Deus, non tantum Pater, sed
Pater et Filius et Spiritus Sanctus. In principio erat Verbum et Verbum erat apud Deum, et Deus
erat Verbum 59. Ipsum Verbum Deus incommutabilis est, sicut Deus apud quem est Deus. Nihil in
ulla persona cogites detrimenti, nihil commutationis. Deus enim Pater luminum, apud quem non est
commutatio, nec momenti obumbratio 60. "Si ergo incommutabilis est, inquis, quid est illa species,
in qua ut voluit, cui voluit apparuit, deambulando, sonando vel se etiam ipsis carnalibus oculis
exhibendo?". Quaeris a me quid sit unde faciat Deus praesentiam sui, quasi iam explicare possim
unde fecerit mundum, unde fecerit caelum, unde fecerit terram, unde fecerit te. "Iam video,
respondes, de limo". Ecce te de limo. Unde limum? Respondes: "De terra". Sed puto non de illa
terra quam alter fecit, sed de illa terra quam fecit qui fecit caelum et terram 61. Unde ergo et ipsa
terra? Unde caelum et terra? Dixit et facta sunt 62. Bene, optime respondes. Agnoscis: Dixit et facta
sunt. Nihil plus quaero. Sed quomodo cum tu dicis: Dixit et facta sunt, ego nihil plus quaero. Sic nec
tu plus quaeras, cum dico: Voluit, et apparuit. Apparuit, sicut congruum iudicabat; latuit, sicut erat.

Quia filii, videbimus eum sicuti est.
16. Verus affectus noster, noster amor, nostra dilectio de illo pignore in id aestuet, in quod
aestuabat et Moyses, qui ei quem videbat, dicebat: Ostende mihi temetipsum 63. Si hoc ergo
quaerimus, filii ipsius sumus. Filii enim Dei sumus, et nondum apparuit quod erimus. Scimus quia
cum apparuerit, similes ei erimus, quoniam videbimus eum sicuti est 64. Non sicut visus est ad
ilicem Mambre 65, non sicut visus est Moysi 66, ut adhuc ei dicamus: Ostende nobis temetipsum, sed
videbimus cum sicuti est. Quo merito? Quia filii Dei. Et hoc non ex nostris meritis, sed gratia illius
misericordiae. Pluviam enim voluntariam segrega Deus hereditati tuae. Et infirmata est, non de se
praesumendo videre quod non videt, sed credendo quod videre desiderat. Tu vero perfecisti eam 67.

93

