puniatur, et ab illo ignoscendo solvatur? Nam quomodo illum cupis ignoscere, quod tu non vis
agnoscere? Audi psalmum, et si evigilas, adverte ibi vocem tuam: Peccatum, inquit, meum cognovi,
et facinus meum non operui. Dixi, proloquar adversum me delictum meum Domino, et tu dimisisti
impietatem cordis mei 17. Audi in alio psalmo: Quoniam iniquitatem meam ego agnosco, et delictum
meum ante me est semper 18. Non itaque impudenter dicebat Deo: Averte faciem tuam a peccatis
meis 19. Tunc enim ab hominis peccato faciem Deus dignatur avertere, cum homo ipse ad peccatum
suum faciem suam curat advertere, ut in Dei auribus dicat: Et peccatum meum ante me est
semper 20. Nec ideo dicitur Deus avertere faciem, quia non cognoscit, sed quia ignoscit. Si ergo
propterea times, homo, confiteri homini iudici, quia malus est, aut quia severitatem legis implere
compellitur, securus confitere Domino, quoniam bonus est, quoniam in saeculum misericordia
eius 21.

40 SERMO 30
SERMO HABITUS IN BASILICA TRICILARUM DIE DOMINICA,
DE VERSU PSALMI CXVIII ET DE VERBIS APOSTOLI:
"SCIMUS ENIM QUIA LEX SPIRITALIS EST

EGO AUTEM CARNALIS SUM" ET CETERA

Frustra lex minatur quando iniquitas dominatur.
1. Sine dubio, Fratres, gravem quamdam sarcinam et grave iugum iniquitatis vitare cupiebat, qui
Deo dicebat: Gressus meos dirige secundum verbum tuum, et ne dominetur mihi omnis iniquitas 1.
Videamus ergo quando homini dominetur iniquitas, ut intellegamus quid orantem audierimus, et
quid respondendo etiam nos ipsi oraverimus. Omnes enim ad sanctum psalmum, quantum arbitror,
devoto et veraci corde respondimus, orantes et dicentes Domino Deo nostro: Gressus meos dirige
secundum verbum tuum, et ne dominetur mihi omnis iniquitas. Ab huius pessimae dominae
dominatu, pretioso sanguine redempti sumus. Et quid proderat legem accepisse iubentem ac
minantem et non adiuvantem, ut sub illa essemus rei ante gratiam Dei? Frustra lex minatur,
quando iniquitas dominatur. Lex enim non est corporalis, non est carnalis. Sed quoniam Deus
spiritus est qui legem dedit 2, procul dubio lex spiritalis est. Sed quid ait Apostolus? Scimus enim,
quia lex spiritalis est, ego autem carnalis sum, venundatus sub peccato 3. Noli ergo mirari, o
venundate sub peccato, si tibi dominatur cui es venundatus. Audi apostolum Ioannem: Peccatum
iniquitas est 4. Contra talem ergo dominam invocamus Dominum, cum dicimus: Ne dominetur mihi
omnis iniquitas 5.
2. Venditus clamat, redemptor exaudiat. Ipse homo se vendidit per liberum arbitrium sub
dominante iniquitate, et accepit pretium exiguam de arbore vetitam voluptatem. Ipse ergo clamat:
Itinera mea dirige, quae ego distorsi; Gressus meos dirige, quos ipse meo arbitrio depravavi. Dirige
secundum verbum tuum 6. Quid est: Dirige secundum verbum tuum? Ut recti sint gressus mei, quia
rectum est verbum tuum 7. "Ego, inquit, distortus sum sub pondere iniquitatis, sed verbum tuum
regula est veritatis. Me ergo distortum corrige tamquam ad regulam hoc est, ad verbum rectum.
Dirige ergo gressus meos secundum verbum tuum, et ne dominetur mihi omnis iniquitas. Vendidi
me, redime me. Vendidi me, arbitrio meo, redime me sanguine tuo". In venditore erubescat
superbia, in redemptore glorietur gratia. Deus enim superbis resistit, humilibus autem dat
gratiam 8.

Per malum velle perdidit homo bonum posse.
3. Lex enim spiritalis est, ego autem carnalis sum, venundatus sub peccato. Quod enim operor
ignoro; non enim quod volo ago 9. Non quod volo ago, carnalis dicit. Non legem, sed se accusat.
Nam lex spiritalis non habet culpam. Carnalis venundatus incurrit in culpam. Non agit quod vult.
Cum volet non potest, quia quando poterat noluit. Per malum velle, perdidit bonum posse. Et
captivus iam loquitur, et dicit captivus: Non quod volo ago. Non enim quod volo, facio bonum, sed
quod odii malum, hoc ago 10. Non quod volo. Et contra homo: "Vis prorsus". Non quod volo ago.
"Omnino quod vis, agis". Non quod volo ago. Crede, mi frater, non quod volo, ago. "O si velles,
ageres; quia non vis, non agis bonum". Non quod volo ago. Crede, mi frater, novi quid in me agatur:
Non quod volo ago. Contradictor gratiae, non es arbiter conscientiae. Ego me novi non quod volo
agere, et tu dicis: "Quod vis agis"? Nemo scit quid agatur in homine, nisi spiritus hominis qui in ipso
est 11.

113

