affectant, quia hypocritae sunt, ipsi sunt de quibus ait: Sunt qui se divites affectant, nihil
habentes 28. Iustos se volunt videri, cum in cella conscientiae non habeant aurum iustitiae. Et sunt
pleni, tanto humiliores quanto ditiores, de quibus dictum est: Beati pauperes spiritu, quoniam
ipsorum est regnum caelorum 29.

Lucet aurum sed plus lucet fides.
8. Quid ergo quaeris divitias quae oculis humanis et carneis blandiuntur? Lucet aurum, sed plus
lucet fides. Elige quid habere in corde debeas. Intus plenus esto, ubi divitias tuas Deus videt, homo
non videt. Nec tamen quia homo non videt, ideo debes contemnere quod intus habes. Vis videre,
quia et oculis iniquorum plus lucet fides quam aurum? Quomodo laudat etiam avarus dominus
servum fidelem? Nihil illo dicit esse pretiosius immo eum omnino pretium non habere testatur.
"Habeo servum, inquit, non habet pretium". Expectas tu unde? Forte bene saltat, aut optimus
coquus est. Non. Attende interiorem laudem: Nihil, inquit, fidelius". Placet tibi homo servus tuus
fidelis, et tu non vis esse Deo servus fidelis? Attendis quia habes servum, attende quia habes et
Dominum. Servum tuum potuisti comparare, non creare. Dominus tuus et verbo suo creavit te, et
sanguine suo redemit te. Si viluisti tibi, recole pretium. Si et hoc oblitus es, lege Evangelium,
instrumentum tuum. Fidem amas in servo tuo, et Dominus tuus non quaerit eam in suo? Redde
quod exigis. Quod tibi gaudes reddi ab inferiore, redde superiori. Amas servum, qui fideliter custodit
aurum tuum. Noli contemnere Dominum, qui misericorditer custodit cor tuum. Omnes ergo habent
oculos ad laudandam fidem, sed quando illam exigunt reddi sibi. Nam quando ab eis exigitur,
claudunt oculos, nolunt eam videre quam pulchra sit. Aut forte stulta insania propterea nolunt
reddere ne perdant, quomodo timet quisquis reddere pecuniam: Cum reddiderit eam non habebit.
Non sic redditur fides. Et redditur, et habetur. Mirum dictu! Immo si non redditur, non habetur.

Anima eleemosynis redimenda.
9. Redemptio animae viri divitiae ipsius 30. Merito illi vanissimo diviti insultavit Deus, ut admoneret
nos ne talia imitaremur, cui regio fructuosa succedens, turbavit hominem copia plus quam
inopia 31. Cogitavit enim apud se dicens: Quid faciam quo congregem fructus meos? 32 Et cum
aestuasset artatus, tandem sibi visus est consilium invenisse. Sed vanum consilium. Hoc enim
consilium non invenit prudentia sed avaritia. Destruam inquit, veteres apothecas minores, et novas
faciam ampliores, et implebo eas; et dicam animae meae: Anima, habes multa bona, satiare,
iocundare. Ait illi: Stulte 33 in quo tibi sapiens videris, stulte quid dixisti? "Dico animae meae: Habes
multa bona, satiare". Hac nocte auferetur anima tua. Haec quae parasti cuius erunt? 34 Quid enim
prodest homini, si totum mundum lucretur, animae autem suae detrimentum patiatur 35? Ideo
redemptio animae viri divitiae eius 36. Has ille vanus et stultus divitias non habebat. Animam quippe
suam elemosinis non redimebat, fructus perituros condebat. Condebat, inquam perituros fructus
periturus, nihil largiens Domino ad quem fuerat exiturus. Quam frontem habiturus est in illo iudicio,
cum audire coeperit: Esurivi, et non dedisti mihi manducare 37? Animam enim suam superfluis et
nimiis epulis satiare cupiebat, pauperum tot inanes ventres superbissimus contemnebat. Nesciebat
pauperum ventres apothecis suis esse tutiores. Quod enim recondebat in illis apothecis - fortassis
et a furibus auferebatur. Si autem reconderet in pauperum ventribus, in terra quidem digerebatur,
sed in caelo tutius servabatur. Ergo, redemptio animae viri divitiae ipsius 38.

Minacibus resistendum.
10. Et quid sequitur? Pauper autem non suffert minas 39. Pauper, scilicet inanis iustitia non habens
intus spiritus plenitudinem, ornamenta spiritalia, supellectilem spiritalem, totumque illud quod
oculis non videtur, sed mente plus penditur. Non habens haec intus non suffert minas. Quando ei
dictum fuerit ab aliquo potente: "Dic hoc verbum contra inimicum meum, dic falsum testimonium,
ut eum quem volo opprimam et domem". Forte tentat: "Non facio, non mihi adduco peccatum".
Tantum negat quo usque dives minari incipiat. Sed quia pauper est, non suffert minas. Quid est,
pauper est? Non habet divitias interiores, quas martyres habuerunt, qui pro veritate ac fide Christi
omnes minas saeculi contempserunt. Nihil de corde perdiderunt, in caelo quantum invenerunt?
Pauper ergo non suffert minas 40. Non potest dicere diviti cogenti se ad alicuius iniuriam aut falsum
testimonium: "Non facio". Non habet intus unde respondeat, non est thesauro interiore solidatus et
plenus; non est qui dicat, quia non habet unde dicat, non est qui dicat: "Quid mihi facturus es qui
minaris? Ut multum, ablaturus quod habeo. Tollis quod relicturus sum; tollis quod etsi non tollas
dum vivo forsitan perditurus Sum. De arca interiore nihil perdo. Cum mihi minaris auferre quod
intus habeo, vere vis auferre quod intus habeo? Sed illud potes auferre et habere. Fidem si minando
abstuleris, et ego perdo et tu non habebis. Non ergo facio quod hortaris, non curo quod minaris.
Sed potes saeviendo etiam de patria me pellere. Nocuisti, si illuc me expuleris ubi Deum meum

133

