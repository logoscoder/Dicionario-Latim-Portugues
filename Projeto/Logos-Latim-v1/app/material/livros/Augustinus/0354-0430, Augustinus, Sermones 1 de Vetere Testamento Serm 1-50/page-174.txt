umbroso. Legem recitamus. Evangelium recitamus. Audisti: Incipientibus ab Hierusalem; audi: Per
omnes gentes. In eodem Propheta sequere verba illa quae contempsisti, verba illa quae
praetermisisti: Deus ab Africo veniet, et sanctus de monte umbroso; cooperiet montes umbra eius,
et gloria eius plena est terra 173. Per omnes ergo gentes, incipientibus ab Hierusalem 174. Quomodo,
incipientibus ab Hierusalem? Deus ab Africo veniet, et sanctus de monte umbroso id est, a monte
Oliveti, ubi ascendit in caelum, unde misit discipulos suos, ubi etiam ascensurus ait: Non est
vestrum scire tempora, quae Pater posuit in sua potestate, sed accipietis virtutem ex alto, et eritis
mihi testes - videte quomodo incipit Evangelium - et eritis mihi testes in Hierusalem, et in Iudaea et
in Samaria, et usque in totam terram 175. Ergo Deo veniente Christo, et nomen eius, et praedicatio
Evangelii eius ab Hierusalem, id est, ab Africo, et a monte umbroso, id est, a monte Oliveti, quia per
omnes gentes diffamatum est Evangelium, operiet montes umbra eius, id est refrigerium eius,
protectio eius, et laudis eius plena est terra 176. Cantate ergo cum tota terra canticum novum, non
canticum vetus cum angulo terrae.

De viro cyrenensi et Iosepho ab Arimatea.
41. Dicunt et aliud. "Cyreneus, inquiunt, quidam Simon angariatus est, ut tolleret crucem
Domini" 177. Legimus, sed quid te adiuvet, volo scire. "Cyreneus, inquit, Afer est. Quare ipse
angariatus est qui crucem tolleret". Ubi sit Cyrene, forte nescis: Lybia est, Pentapolis est, contigua
est Africae, ad Orientem magis pertinet. Vel in distributione provinciarum Imperatorum cognosce:
Imperator Orientalis mittit iudicem ad Cyrenen. Breviter respondeo. Ubi est pars Donati, non
invenitur Cyrene; ubi est Cyrene, non invenitur pars Donati. Manifesta veritas convincit errorem.
Det mihi Cyrenen, ubi est pars Donati; det mihi partem Donati, ubi est Cyrene. Manifestum enim
est, Fratres, in Pentapoli Ecclesiam esse catholicam partem ibi Donati non esse. Sed securi
irrideamus flendos, et fleamus ridendos. Quid dicis? Meritum Cyrenensis huius magnum
commemoras, quia tulit crucem Domini 178, et Afrum dicis. Orientalis est. Lybia enim duobus modis
dicitur, vel ista quae proprie Africa est, vel illa Orientis pars, quae contigua est Africae, et omnino
collimitanea. Sed Afer fuerit Cyrenensis. Beatum putas, quod angariatus crucem tulit? Quanto
melius forte diceret alius in Arimathia remansisse Ecclesiam Christi? Quia Ioseph ille dives ab
Arimathia, habens ante oculos regnum Dei, non angariatus, non coactus venit ad crucem Domini.
Cum ceteri formidarent, petiit a Pilato sepeliendum corpus Domini, de ligno deposuit, obsecutus est
funeri, in sepulcro condidit, laudatus est in Evangelio. Quia ergo de Arimathia fuit iste pius exhibens
tantum obsequium corpori Domini, in Arimathia remansit Ecclesia? Aut si magis vos delectat
angariatus, id est, qui cogitur tollere crucem, recte ergo faciunt Imperatores catholici, qui vos
cogunt ad unitatem.

58 SERMO 47
DE OVIBUS
IN EZECHIEL XXXIV, 17-31

Deus fecit sibi oves quas pascat.
1. Verba quae cantavimus continent professionem nostram quia oves Dei sumus. Nec importune
poscimus cum lacrymis eius misericordiam cuius oves sumus. Diximus enim: Ploremus ante
Dominum qui fecit nos, quoniam ipse est Dominus Deus noster 1. Ne quisquam plorans se exaudiri
posse desperet, commemorata est necessitudo quaedam exaudiendi nos Deo: Quoniam ipse est
Dominus Deus noster, qui fecit nos 2. Ille Deus noster; nos populus pascuae eius et oves manuum
eius 3. Pastores homines, vel etiam patres familias domini pecorum, oves quas habent non ipsi
fecerunt, oves quas pascunt non ipsi creaverunt. Noster autem Dominus Deus, quia Deus et creator
est, fecit sibi oves quas habeat et quas pascat. Nec alter instituit quas ipse pascit, nec quas ipse
instituit alter pascit. Ploremus ergo ante illum. Neque enim in bono sumus, cum in hoc saeculo
sumus. Cum enim placebimus Domino in regione vivorum 4, tunc detergentur lacrymae nostrae 5, et
dicemus ei laudes, qui nos exemit de vinculis mortis, pedes nostros a lapsu, oculos nostros a
lacrymis, ut placeamus Domino in regione vivorum 6, quia difficile est ut ei placeatur in regione
mortuorum 7. Est autem et hic unde illi placeamus, eius misericordiam in nos deprecando, a
peccatis nos quantum possumus abstinendo, in quantum autem non possumus confitendo atque
plangendo. Ita sumus in hac vita sperantes aliam vitam plorantes in spe, immo plorantes in re,
gaudentes in spe 8.

174

