DE VERSU PSALMI CXVII:
"CONFITEMINI DOMINO QUONIAM BONUS EST"
De confessione peccatorum et de laudis confessione.
1. Confitemini Domino quoniam bonus est, quoniam in saeculum misericordia eius 1. Quod nos voce
psalmi Spiritus Sanctus hortatus est, cui ore uno et corde uno respondebamus alleluia, quod latine
interpretatur laudate Dominum 2, hoc vos et per nostram vocem idem Spiritus Sanctus exhortatur:
Confitemini Domino quoniam bonus est, quoniam in saeculum misericordia eius 3. Sive dona illius
laudando cantetis, sive peccata vestra gemendo fundatis, confitemini Domino quoniam bonus est,
quoniam in saeculum misericordia eius. Neque enim sola commemoratio peccatorum nostrorum,
sed etiam Domini nostri laudatio confessio dicitur, quia, et si unum horum faciamus, non sine altero
facimus. Nam et iniquitatem nostram cum spe misericordiae ipsius accusamus, et ipsius
misericordiam cum iniquitatis nostrae recordatione laudamus. Confiteamur ergo Domino quoniam
bonus est, quoniam in saeculum misericordia eius. Videtur nonnullis mala esse quaedam creatura,
quia imperitorum sensus offendit. Sed falsum est. Fecit enim Deus omnia bona valde, quoniam
bonus est. Videtur nonnullis iniustus Deus, quia plerumque fideles eius multa dura et aspera in hac
temporali vita patiuntur. Sed quibus hoc videtur falluntur. Flagellat enim omnem filium, non quem
reicit, sed quem recipit 4, quoniam in saeculum misericordia eius 5.

Bonus et misericors Dominus.
2. Confiteamur ergo Domino quoniam bonus est, quoniam in saeculum misericordia eius. Dicamus
Domino Deo nostro: Admiranda sunt opera tua, omnia in sapientia fecisti 6. Iusta sunt iudicia tua,
pro iniquitate erudisti hominem 7. Priusquam humiliarer, ego deliqu 8. Dicamus haec in confessione,
quia si quaedam supplicio nostrae mortalitatis adversa sunt, ille tamen bonum facit, quoniam
bonus est 9. Et si temporalibus doloribus et laboribus emendamur, non in finem irascetur, neque in
aeternum indignabitur 10, quoniam in saeculum misericordia eius 11. Quid tam bonum quam Deus
noster? Blasphemant homines, nec solum non humilantur, sed etiam superbiunt in sceleribus suis.
Et facit ille solem suum oriri super bonos et malos, et pluit super iustos et iniustos 12. Quid tam
misericors quam Deus noster? Perseverant homines in flagitiis et facinoribus suis, et eos ille ad
conversionem vocare non cessat. Quid tam bonum quam Deus noster, a quo et in pressura solacia
tanta percipimus? Quid tam misericors quam Deus noster, cuius et futuram sententiam mutati
mutamus? Confiteamur Domino quoniam bonus est, quoniam in saeculum misericordia eius 13. Non
omnium rerum laudes confessiones sunt, sed laudes Domini Dei nostri. Si enim verissime dictum
est: Quam bonus Deus Israhel rectis corde 14, malus utique videtur perversis corde. Quis autem
hominum nisi ex perverso fit rectus, ut tamquam convictus laudare incipiat quod antea
reprehendebat, et mirari quod antea contemnebat, confitens Domino, quoniam sibi iam recto bonus
est, qui perverso videbatur malus? Et quoniam sua malitia perversus erat, ipsius autem gratia
correctus est, simul oportet confiteatur quoniam in saeculum misericordia eius 15. Nos mali, bonus
ille; nos ab ipso boni, a nobis mali; bonus ille nobis bonis, bonus ille nobis malis. Nos saevientes in
nos, ille misericors erga nos. Vocat ut convertamur; expectat donec convertamur; ignoscit si
convertamur; coronat si non avertamur.

Cui et quo fructu nobis confitendum sit.
3. Confiteamur Domino quoniam bonus est, quoniam in saeculum misericordia eius 16. Confessio
etiam peccatorum timenda semper hominibus visa est, sed apud hominem iudicem. Nam
saepissime flagellis et quibusque verberibus, ungulis quoque et ignibus agitur, ut eruatur ore
confessio. Et aliquando prius cedunt membra tormentis, ut corporis compago solvatur, quam
doloribus animus, ut secretum facinoris propaletur. Instant carnifices, crebrescunt omnia genera
tormentorum. Sed frustra laniando aperiuntur viscera, cum clauditur negando conscientia. Cur
autem in tantis cruciatibus homo metuit confiteri, nisi quia confessi solent puniri? Qui confessus
fuerit homini, punitur; Deo qui confessus fuerit, liberatur. Nec mirum. Quaerit homo ab homine
quod ille qui quaerit ignorat. Deus autem, qui monet ut confiteamur, novit quod confiteri
nolebamus, nec tunc discit quando confessi fuerimus. Quanto ergo magis confitentes a sempiterna
morte liberat, qui nostris iniquitatibus, quas et ante quam confiteremur noverat, a temporali morte
parcebat.
4. Dicis fortasse: "Quid a me quaerit Deus, ut confitear quod ipse iam novit? Nam homo, ab homine
cum hoc quaerit, ignorat". Quid putas, nisi quia Deus vult, a te ut peccatum tuum cognoscendo

112

