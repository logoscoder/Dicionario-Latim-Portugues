3. Ideo, cum dixisset ipse psalmus: Nolite exaltare in altum cornum vestrum, neque loquamini
adversus Deum iniquitatem, subiecit statim: Quoniam neque ab oriente, neque ab occidente, neque
a desertis montium; quoniam Deus iudex est, hunc humiliat et hunc exaltat 10. Duos homines videt,
id est, duo genera hominum. Quos ergo duos homines videt? Unum superbientem, alterum
confitentem; unum loquentem aequitatem, alterum loquentem iniquitatem. Quis loquitur
aequitatem? Ille qui dicit: "Ego peccavi". Quis autem loquitur iniquitatem? Ille qui dicit: "Non ego
peccavi, sed fortuna peccavit, fatum peccavit". Cum ergo videas duos homines, unum aequitatem
alterum iniquitatem loquentem, unum humilem alterum superbum, noli mirari quia sequitur quod
dicit: Quoniam Deus iudex est, hunc humiliat et hunc exaltat 11. Et parum est quod dixi: Frater, ne
sic loquaris ut tibi tribuas bona quae facis, Deo autem mala. Sed etiam bona ipsa quae facis, si Deo
sic tribueris et Deo inde gratias egeris, ut tamen super alios qui nondum bona operantur, extollas te
et quasi iam perfectae iustitiae tibi videaris, quia non facis homicidium, aut non facis adulterium,
aut non facis furtum, aut ieiunas, aut das eleemosynas, iam inde tibi videaris perfecisse iustitiam et
spernas eos qui ista non faciunt, et superbias quasi sanus intuens infirmos, et sic improbat te Deus.
Debes enim, quantumcumque profeceris, non attendere quantum transieris, sed quid tibi restet,
dum nec finias viam et gaudeas in patria exaltatus in rege ipsius patriae, qui propter te ipsum
humilis factus est.

Exemplum farisei et publicani.
4. Propterea duo quidam in templo ostenduntur a Domino, et sic dicit Evangelium: Dicebat autem
et adversus eos qui sibi iusti videbantur, et spernebant ceteros, similitudinem hanc. Duo quidam
ascenderunt in templum orare, unus fariseus, et alter publicanus 12. Farisei quasi principes
Iudaeorum erant, vel ut docti, vel ut sancti ipsorum; publicanos autem illi habebant nequissimos
peccatores. Ascenderunt ergo ambo in templum orare, et fariseus coepit dicere: Deus, gratias tibi
ago. Videte quia ex eo quod habebat boni, Deo gratias agebat. Sed videte ubi reprobatur, quia
contemnebat eum quem videbat peccatorem. Ideo vide verba sequentia: Gratias tibi ago, quia non
sum sicut ceteri homines, iniusti, raptores, adulteri, sicut et publicanus iste 13. Attendit illum et
contempsit. Et superextulit se, et nihil rogavit dari sibi, sed tantum gratias egit ex eo quod habebat,
quasi iam esset perfectus. Et coepit enumerare iam Deo veluti merita sua: Ieiuno bis in sabbato,
decimas do omnium quaecumque possideo 14. Al medicum venerat curandus, et sana membra
ostendebat, vulnera tegebat. Publicanus autem de longinquo stabat, nec oculos ad caelum audebat
levare, sed percutiebat pectus suum dicens: Domine, propitius esto mihi peccatori 15. Videte
quomodo non quaesivit non accusari. Se accusabat et se verberabat. Pugno percutiebat pectus,
timore conscientiam et confitebatur Deo. Attendat Sanctitas vestra, quomodo hunc humilat, et hunc
exaltat 16. Audite verba Domini consequentia: Amen dico vobis, descendit de templo iustificatus
publicanus magis quam ille fariseus 17. Et tamquam diceres: "Domine, quare sic?" et diceret tibi:
Quoniam qui se exaltat humiliabitur, et qui se humilat exaltabitu 18. Hanc ergo habentes humilitatis
viam, Fratres carissimi, proficite, abstinete vos ab omni nequitia et malignitate. Purgate etiam
atque etiam mores vestros adiuvante Deo, cui confitemini. Conversi.

21 SERMO 17
SERMO DE PSALMO XLIX

In iudicio Christus veniet manifestus et non silebit. Etiam nunc Christus loquitur
multis modis pro nostra salute.
1. Cantavimus: Deus manifestus veniet, Deus noster, et non silebit 1. Deum Christum Scriptura ista
praedixit venturum ad iudicium vivorum et mortuorum. Quando enim prius venit iudicari, occultus
fuit; quando veniet iudicare, manifestus erit. Quam fuit tunc occultus, hinc intellegite quo ait
Apostolus: Si enim cognovissent, numquam Dominum gloriae crucifixissent 2. Tunc autem siluit
interrogatus, sicut Evangelium loquitur 3, ut impleatur in eo Isaiae prophetia dicentis: Sicut ovis ad
immolandum ductus est, et sicut agnus coram tondente fuit sine voce, sic non aperuit os suum 4.
Veniet ergo manifestus, et non silebit 5. Ad hoc dictum est: Non silebit iudicaturus, quia siluit
iudicatus. Nam quantum attinet ad voces ipsius nobis necessarias, quando siluit? Non siluit per
Patriarchas, non siluit per Prophetas, non siluit per os carnis suae. Et modo si sileret, per Scripturas
non loqueretur? Lector ascendit, sed ipse non silet. Tractator loquitur. Si vera loquitur, Christus
loquitur. Si sileret Christus, et ego vobis ista non dicerem. Nec per os vestrum siluit. Nam quando
cantabatis, ipse loquebatur. Non silet. Opus est ut nos audiamus, sed aure cordis, nam facile est
audire carnis. Illis auribus audire debemus, quas quaerebat magister ipse, cum diceret: Qui habet
aures audiendi audiat 6. Quis enim ante illum, quando ista dicebat, sine auribus carnis stabat?

69

