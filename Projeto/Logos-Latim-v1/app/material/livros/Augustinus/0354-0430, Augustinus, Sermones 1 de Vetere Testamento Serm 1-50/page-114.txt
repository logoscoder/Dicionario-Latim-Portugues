Video aliam legem in membris meis.
4. Et tu homo es. Si non vis credere mihi, intende tibi. Itane tu ita vivis in hoc corruptibili corpore,
quod adgravat animam 12, ut caro non concupiscat adversus spiritum tuum, et spiritus adversus
carnem 13? Ista rixa non est in te? Nulla est in te concupiscentia carnis, quae resistat legi mentis 14?
Si nihil in te alteri resistit, vide totum ubi sit. Si spiritus tuus a carne contra concupiscente non
dissentit, vide ne forte carni mens tua tota consentiat, vide ne forte ideo non sit bellum, quia pax
perversa est. Forte in totum carni consentis, et nulla rixa est. Quam spem habes quod possis
aliquando vincere, qui nondum coepisti pugnare? Si autem condelectaris legi Dei secundum
interiorem hominem 15, vides autem aliam legem in membris tuis repugnantem legi mentis tuae, si
hac condelectaris, hac ligaris, liber in mente servus in carne, si iam ita est, compatere potius
homini dicenti: Non quod volo ago 16. Tu enim non vis ut concupiscentia illa quae resistat menti
tuae omnino non sit in te? Mali voti homo es, si tali adversario non vis carere. Ego, fateor tibi,
quidquid in me rebellat adversus mentem meam et litigat mecum delectatione contraria, quidquid
in me tale est, omnino interficere volo. Et si ei forte adiuvante Domino, non consentio, nolo habere
cum quo litigem. Multo est mihi optabilius, inimicum non habere, quam vincere. Neque enim illud
ipsum quod caro concupiscit adversus spiritum, non est meum, aut vero ex contraria natura
compactus sum? Et illud meum est, et quod ei non consentio meum est. Pars libera aliquantum
resistit reliquiis servitutis, Totum sanum sit volo, quia totus sum ego. Nolo ut a me caro mea,
tamquam extranea, in aeternum separetur, sed ut mecum tota sanetur. Si hoc tu non vis, nescio
quid de carne sentias. Arbitror te putare quod nescio unde sit, quasi de gente contraria. Falsum est,
haereticum est, blasphemum est: mentis et carnis unus est artifex. Ipse quando hominem creavit,
utrumque fecit, utrumque coniunxit. Carnem animae subdidit, animam sibi. Si semper ista staret
sub Domino suo, semper et illa oboediret dominae suae. Noli ergo mirari, si ea quae deseruit
superiorem, poenas patitur per inferiorem. Caro enim concupiscit adversus spiritum et spiritus
adversus carnem. Haec enim, inquit, invicem adversantur, ut non ea quae vultis faciatis 17. Inde et
iste: Non quod volo ago 18. Concupiscit enim caro adversus spiritum, et nolo ut concupiscat. Pro
magno habeo si non consentiam opto tamen ut caream. Ergo: Non quod volo ago. Volo enim ut non
concupiscat caro contra spiritum, et non possum. Hoc est quod dixi: Non quod volo ago.

Qui te creavit ruentem sanat et levat
5. Quid mihi calumniaris? Ego dico: Non quod volo ago, et tu dicis: "Quod vis agis". Quid mihi
calumniaris? Ingrate medico, quid calumniaris infirmo? Sine me ut medicum rogem. Redime me a
calumniis hominum, et custodibo mandata tua 19. Custodibo per redemptionem tuam non per
potestatem meam. Ideo mihi sanitatem quam nondum habeo non arrogo, quia medicum rogo. Tu
autem naturae defensor - quod utinam esses, non quasi sanae defensionem falsam adhiberes, sed
pro nondum sana medicum rogares - nunc vero tu, naturae defensor vel potius oppugnator, dum
quasi de natura sana laudas Creatorem, excludis a languida Salvatorem. Qui creavit sanat ruentem
per seipsam levat per se ipsum. Ipsa fides est, ipsa veritas, hoc est christianae fidei fundamentum.
Unus et unus. Unus homo per quem ruina, alius homo per quem structura. Per illum ruina, per hunc
structura. Cecidit qui non mansit, erigit qui non cecidit. Ruit ille quia dimisit manentem, manens ille
descendit ad iacentem.

Non regnet peccatum in nostro mortali corpore.
6. Si ergo concupiscit caro adversus spiritum 20, ut in hoc ipso non quod vis agas, quia vis ut non
concupiscat et non potes, tene saltem in gratia Domini voluntatem, et in eius adiutorio persevera.
Dic ei quod cantas: Gressus meos dirige secundum verbum tuum, et ne dominetur mihi omnis
iniquitas 21. Quid est: Ne dominetur mihi omnis iniquitas? Apostolum audi: Non regnet peccatum in
vestro mortali corpore 22. Quid est, regnet? Ad oboediendum desideriis eius. Non dixit: "Noli habere
desideria mala". Quomodo enim in hac carne mortali, ubi caro concupiscit adversus spiritum et
spiritus adversus carnem 23, non habebo desideria mala? Illud ergo fac: Non regnet peccatum in
vestro mortali corpore ad oboediendum desideriis eius 24. Et si sunt desideria, non eis obediatur, ne
iniquitas dominetur. Nec exhibeatis membra vestra arma iniquitatis peccato 25. Non fiant membra
tua arma iniquitatis, et non dominatur tibi omnis iniquitas 26. Sed etiam hoc, ut non fiant membra
tua arma iniquitatis, numquid tu tibi praestas viribus tuis? Hoc ipsum, inquam hoc ipsum quod non
fiunt membra tua arma iniquitatis, tu tibi praestas viribus tuis? Cum enim non fiunt membra tua
arma iniquitatis, est quidem iniquitas in membris tuis, in desideriis illicitis, sed non regnat.
Quomodo regnat, qui arma non habet? Pars tua, caro tua, concupiscentia carnis tuae languore
rebellat adversus te. Languor iste tyrannus est. Si vis te tyranni esse victorem, Christum invoca
imperatorem.

114

