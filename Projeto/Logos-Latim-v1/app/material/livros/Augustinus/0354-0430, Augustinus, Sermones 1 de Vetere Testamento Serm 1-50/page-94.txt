Perfecta ergo hereditas eius, filii eius, videbimus eum sicuti est
Beati, pacifici, quoniam ipsi filii Dei vocabuntur 69.

68

. Sed de filiis quid dixit Dominus?

Pacifice requiramus.
17. Ergo de tam abditis difficillimisque quaestionibus, si quid minus intellegimus, pacifice
requiramus. Non infletur alter pro altero adversus alterum 70. Nam si zelum amarum habetis, et
contentiones in vobis sunt, non est ista sapientia de sursum descendens, sed terrena, animalis,
diabolica 71. Filii ergo Dei sumus, et agnoscamur quod eius filii sumus, nec agnoscimur nisi pacifici
fuerimus. Nam unde videamus Deum non habebimus, si contendendo in nobis ipsum oculum
exstinxerimus.

Amatorem te voluit esse boni Deus.
18. Attende quid dicat, cur timens et tremens loquor. Pacem sectamini cum omnibus et
sanctificationem, sine qua nemo poterit videre Deum 72. Quomodo terruit amatores? Non terruit nisi
amatores. Numquid dixit: Pacem sectamini cum omnibus et sanctificationem, quam qui non
habuerit in ignem mittetur, aeterno igne cruciabitur, infatigabilibus tortoribus dabitur? Et vera sunt,
et haec non dixit. Amatorem te voluit esse boni, non formidatorem mali, et ex eo ipso quod
desiderabas inde te terruit. Deum videbis. Propterea contemnis, propterea rixas, propterea turbas
moves? Pacem sectamini cum omnibus et sanctificationem, sine qua nemo poterit videre Deum.
Quam stulti essent duo volentes videre solem oriturum, si contenderent inter se qua parte oriturus
esset et quomodo videri posset, et nata inter se controversia litigarent, litigando se caederent,
caedendo oculos suos extinguerent, ut illum ortum videre non possent? Ergo ut Deum videre
possimus, fide corda mundemus, caritate sanemus, pace firmemus, quia hoc ipsum unde invicem
diligimus, iam ex illo est quem videre desideramus.

30 SERMO 23/A
SERMO DE RESPONSORIO PSALMI LXXIV:
"CONFITEBIMUR TIBI, DEUS,

CONFITEBIMUR ET INVOCABIMUS NOMEN TUUM"
Confiteri Deo humilari Deo est.
1. Felices sumus, si quod audimus et cantamus etiam faciamus. Auditio enim nostra seminatio,
operatio autem fructus est seminis. Ager, in quo seminatur triticum et spinas generat 1, non
horreum debet sperare sed flammam. Sic et hii, qui bona audiunt et mala operantur, non sibi
horreum regni caelorum sperent 2, sed illum ignem de quo dicitur: Ite in ignem aeternum, qui
praeparatus est diabolo et angelis eius 3. Hoc praelocutus admonuerim Caritatem vestram ne
infructuose intretis ecclesiam audiendo tanta bona et non bene operando. Sed secundum
bonitatem seminantis et seminis verbi Dei, ita in vestris moribus et in vestra vita tamquam in bona
terra uberrimus bonorum morum fructus exurgat, et speretis agricolam venturum, parantem vobis
horreum quo mittamini 4. Ecce cantavimus: Confitebimur tibi Deus, confitebimur et invocabimus
nomen tuum 5. Confiteri Deo, quid est, nisi humilari Deo, non sibi arrogare merita aliqua? Quoniam
gratia ipsius salvi facti sumus, sicut dicit Apostolus, non ex operibus, ne forte quis extollatur; ipsius
enim sumus gratia salvi facti 6. Non enim praecessit aliqua bona vita, quam ille desuper diligeret et
amaret, et diceret: "Subveniamus, succurramus istis hominibus, quoniam bene vivunt". Displicuit illi
vita nostra, displicuit illi in nobis totum quidquid faciebamus, sed non ei displicuit quod ipse fecit in
nobis. Itaque quod fecimus damnabit, quod ipse fecit salvabit. Damnabit facta mala hominum, et
salvabit ipsos homines. Ipsi enim homines non se fecerunt, sed facta mala fecerunt. Quod in eis
Deus fecit, quia fecit Deus hominem ad imaginem et similitudinem suam 7, bonum est. Quod autem
per liberum arbitrium aversus a conditore et creatore ipse homo et conversus ad nequitiam male
operatus est, hoc damnat Deus, ut hominem liberet, id est, damnat Deus quod fecit homo, et
liberat Deus quod fecit ipse Deus.

Medicus tantus venit ad nos.
2. Non ergo eramus boni. Et misertus est nostri 8, et misit Filium suum 9 qui moreretur, non pro
bonis sed pro malis, non pro iustis sed pro impiis 10. Etenim Christus pro impiis mortuus est 11. Et

94

