Terra nostra dabit fructum suum.
25. Et vide quo proficit ille imber. Et ligna quae in campo sunt, dabunt fructum suum 148. In campo,
in planitie quadam non arduis, in facilitate quadam vitae. Facilitatem quamdam vitae huius, nihil in
se habentem ardui, laboriosi, difficilis, campum dixit. Qualis est vita multorum fidelium in Ecclesia
Dei, habentium coniuges, filios, domos suas. Velut in campo sunt ligna, arduum nihil ascendere
valuerunt. Sed accipiant imbrem, dabunt et haec ligna fructum suum 149. Horum lignorum fructus
est: Frange esurienti panem tuum, et egenum sine tecto induc in domum tuam 150. Talibus lignis
dicebat Apostolus: Non quia quaero datum, sed requiro fructum 151. Et ligna quae in campo sunt,
dabunt fructum suum: et si non habent maiorem, habent tamen quemdam suum. Et terra dabit
generationem suam: tota terra. Et inhabitabunt in terra sua 152. Iam campi, colles, montes dabunt
generationes suas. Quod potest campus? Quod potest collis? Quod potest mons? Solus agricola
agnoscatur. Et habitabunt in terra sua in spe. Videtis quia ea promittit, quae hoc tempore donat
nobis. Quamdiu dicit, in spe, adhuc in hoc tempore intellego. Cum enim pervenerimus ad promissa,
iam non erit spes, sed res ipsa erit.
26. Et scient quoniam ego sum Dominus, in eo cum confregero furcas iugi eorum: furca quibus
premitur collum eorum 153. Domine frange furcas, quibus haeretici premunt colla infirmorum. Quid
enim tam angustum et furca compressum, quam: "Noli audire Christum, audi me"? Remove furcam
respirare permitte. Nescio quid dicas. Audio vocem pastoris mei: Per omnes gentes, incipientibus
ab Ierusalem 154. Sine me sequi pastorem. Quid premis? Tolle furcam de collo meo, tollam iugum
lene Domini mei 155. Haec audit, et premit. Domine, non vult haereticus furcam suspendere, tu
furcam frange. Crux Domini sursum levat, furca haeretici deorsum premit. Sed confringentur: In eo
cum confregero furcas iugi eorum. Dominationem enim suam volunt hominibus imponere, volentes
eos esse sub se, non sub Deo. In eo cum confregero furcas iugi eorum: et eximam eos de manu
eorum, qui eos in servitutem redigebant 156. Quid est: in servitutem redigebant? Ad peccatum eos
cogebant. Omnis enim qui facit peccatum, servus est peccati 157. Videte quid eis persuaserint,
Fratres, ut dicant: "Illi de nobis reddent rationem. Nos oves sumus. Quo duxerint sequimur". Ovis
es? Pastorem audi, non lupum 158.

Errores, inter se dissentientes, contra unitatem omnes consentiunt.
27. Et non erunt adhuc in vastationem gentibus 159. In omnibus enim gentibus non desunt, alii hic,
alii ibi. Non illi ibi qui hic, sed tamen non desunt furcis prementes colla fidelium, nec hic, nec ibi.
Dissentiunt inter se, contra unitatem omnes consentiunt. Unitas autem non, dissentit a se, sed
contra omnes dissentientes a se ubique pugnat, ubique laborat. Sed est requies in eremo. Et non
erunt adhuc in vastationem gentibus, et bestiae terrae iam non comedent eos 160. Audientes vocem
pastoris, eruentur a dentibus luporum. Bestiae illae calami non comedent eos, volentes ad sensum
suum convertere Scripturas, ab apertis Scripturis avertentes aures, volentes se audiri, et Scripturas
non audire. Et bestiae terrae non comedent eos, et inhabitabunt in spe. Videte quoties ostendat,
quia quod nunc promittit, hic promittit: de rebus loquitur, quas adhuc hic exhibet. Et non erit qui
eos terreat 161. Quomodo non erit qui eos terreat? Non erit prorsus. In Domino confido 162. Iam cum
coeperit dicere homo: In Deo laudabo sermonem, in Domino laudabo verbum 163, non in me, illi
laudant verbum in se, dicentes: "Quod vobis dicimus credite". Nos laudamus verbum in Domino,
dicentes: "Quod nobis dicitur a Domino credamus". Non erit qui nos terreat, quia: In Deo laudabo
sermonem, in Domino laudabo verbum: in Deo speravi, non timebo quid faciat mihi homo 164: Non
erit qui eos terreat.

Gentiles christianorum dissentionem christianis obiciunt.
28. Et excitabo eis plantarium pacis 165. Testamentum pacis, plantarium pacis. Germinet quod
plantat Deus et extirpetur quod seminavit haereticus. Quod plantavit Deus de se, de Ecclesia sua;
de se in caelo, de Ecclesia in terra; de se super omnes caelos, de Ecclesia per omnes terras; hoc
plantavit Deus. "Veni autem huc, esto in parte Donati, in sola Africa est Ecclesia": non plantavit
Deus, non agnosco plantam Dei. Eradicandum est quod loqueris, non rigandum. Et excitabo eis
plantam pacis: et iam non erunt qui exterminentur fame in terra 166. Vere, Fratres, quia fames est,
quaerite et videte quantam famem patiantur. Et quod peius est, circum os habent escam sed non
manducant; prorsus quomodo aegri fastidio saepe moriuntur, non quia deest quod comedant, sed
quia comedere nolunt et aversantur. Nam utique et Scripturae ista loquuntur, et hic utique et ibi
sonat psalmus: Commemorabuntur et convertentur ad Dominum universi fines terrae, et adorabunt
in conspectu eius universae patriae gentium 167. Ecce esca est posita in vasculo. Si sanus esses et
manducares, numquid ibi remaneres? Et iam non erunt qui exterminentur fame in terra, et iam non

184

