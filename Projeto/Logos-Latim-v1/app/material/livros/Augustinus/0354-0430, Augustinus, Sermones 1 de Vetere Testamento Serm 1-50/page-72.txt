SANCTI AUGUSTINI DE VERSU PSALMI XLIX:
"DEUS MANIFESTUS VENIET"

Deus videtur nunc non iudicare inter bonos et malos.
1. Ad exhortandas mentes Caritatis vestrae, pauca de praesenti psalmo, quae donat Dominus,
gratanter accipite. De Domino nostro Iesu Christo prophetatum est in isto psalmo, ubi audivimus et
cantavimus: Deus manifestus veniet, Deus noster, et non silebit 1. Ipse enim Dominus Christus,
Deus noster, Filius Dei, primo adventu venit occultus, secundo adventu veniet manifestus. Quando
venit occultus, non innotuit nisi servis suis; quando veniet manifestus, innotescet bonis et malis.
Quando venit occultus, venit iudicandus; quando veniet manifestus, veniet iudicaturus 2. Denique
tunc cum iudicaretur siluit, et de silentio eius Propheta praedixerat: Sicut ovis ad immolandum
ductus est, et sicut agnus coram tondente, sic non aperuit os sum 3. Sed Deus manifestus veniet,
Deus noster, et non silebit 4. Non quomodo siluit quando iudicandus erat, ita silebit quando
iudicaturus erit. Et nunc non silet, si sit qui audiat, sed dictum est: Tunc non silebit, quando vocem
eius agnoscent et qui modo contemnunt. Modo enim quando dicuntur praecepta Dei, quibusdam in
risum veniunt. Et quoniam quod promisit Deus modo non ostenditur, et quod minatur modo non
videtur, quod praecipit irridetur. Modo enim felicitatem quae dicitur mundi huius, habent et mali:
infelicitatem quae dicitur mundi huius, habent et boni. Attendunt homines qui credunt praesentia et
non credunt futura, quoniam ista bona et mala praesentis saeculi promiscue habentur a bonis et
malis. Si divitias optant, vident habere divitias et pessimos homines et bonos homines. Vident
etiam si exhorrent paupertatem et miserias huius saeculi, laborare in his miseriis non solum bonos,
sed etiam malos. Et dicunt in corde suo, quia res humanas Deus nec respicit nec regit, sed omnino
in intimo quodam fundo mundi huius dimisit nos casibus volvi, nec aliquam providentiam exhibet
nobis. Ac per hoc fit in illis contemptus praecepti, quia non vident manifestationem iudicii.

Sed patientia Dei ad poenitentiam te adducit.
2. Verumtamen etiam modo debet quisque attendere, quia quando vult Deus, respicit et iudicat, ad
horam non differt; quando vult autem, differt. Et unde hoc? Quia si numquam in praesenti iudicaret,
non esse Deus crederetur; si omnia in praesenti iudicaret, nihil iudicio reservaret. Ad hoc enim
multa servantur iudicio, et quaedam in praesentia iudicantur, ut illi qui differuntur' timeant et
convertantur. Non enim amat Deus damnare sed salvare 5, et ideo patiens est in malos, ut de malis
faciat bonos. Sic dicit Apostolus, quia revelabitur ira Dei super omnem impietatem 6, et reddet Deus
unicuique secundum opera sua 7. Admonet autem et corripit hominem contemnentem, et dicit: An
divitias bonitatis et longanimitatis eius contemnis? 8 Quia bonus est in te, quia longanimis est, quia
patiens est in te, quia differt te et non aufert te, contemnis, et omnino nullum iudicium Dei putas,
ignorans quia patientia Dei ad paenitentiam te adducit. Tu autem secundum duritiam cordis tui
thesaurizas tibi iram in die irae et revelationis iusti iudicii Dei, qui reddet unicuique secundum
opera sua 9.

Quidquid homo nunc facit in thesaurum mittit pro extremo iudicio.
3. Quicquid ergo homo facit modo in thesaurum mittit, sed nescit quid colliget. Quomodo divites qui
in thesaurum terrae mittunt, quasi sciunt quid colligunt, sed nesciunt cui colligunt. Quis enim
possideat divitias eorum post mortem ipsorum prorsus ignorant, et aliquando divitiae eorum ad
inimicos eorum perveniunt 10. Et ideo se quisque fraudat nolens manducare ut ditescat, ut alius de
laboribus eius fluat et luxurietur et dissolvatur. Quomodo ergo colligunt quidem scientes sed cui
colligant nesciunt, sic contra in thesaurum caelestem boni quid colligant sciunt, mali quid colligant
nesciunt. Bonus enim ponit in thesauro caelesti omnia opera misericordiae quae fecit circa homines
quibus subvenit, et scit quoniam fidelis est custos qui illi servat omnia quae reponit. Et non ea
videt, sed de thesauro suo certus est 11, quia neque aliquid a fure subripitur, neque ab hoste
invaditur, neque ab inimico et improbo et potente quasi evicto tollitur, sed semper manebit quia a
Domino potentissimo custoditur. Si enim homines pecunias fideli servo commendant, et securi sunt,
misericordias suas commendant potenti Domino, et solliciti sunt? Noverunt ergo, quia quicquid
reponunt, totum ibi salvum est. Qui fideles sunt potentiae Domini sui fidem iungunt. Credunt ei quia
servat, et inveniunt quod servat. Nam et homines qui pecuniam colligunt, numquid vident arcam
ipsam vel in arca pecuniam? Semper colligunt et mittunt, aut infodiunt et servant. Non vident, et
tamen quasi conscientia eorum scit quia ibi est in loco illo ubi posuerunt. Et forte iam fur tulit, et
vanus gaudet qui inaniter reservavit. In thesauro autem caelesti si quid posuerimus, et de Domini
custodia securi sumus, et omnino furem nullum patimur, nec damnum aliquod sustinemus. Mali

72

