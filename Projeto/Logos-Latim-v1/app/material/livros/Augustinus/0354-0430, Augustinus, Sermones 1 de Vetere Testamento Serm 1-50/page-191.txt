11. Videamus, carissimi, videamus, spectemus magnum spectaculum. Spectemus et diei crastino
proponendum. Videamus. Ecce Stephanus lapidatur. Sit constitutus quasi ante oculos nostros. Eia
membrum Christi, eia athleta Christi, inspice illum qui pro te pependit in ligno. Crucifigebatur ille, tu
lapidabaris. Ille dixit: Pater ignosce illis, quia nesciunt quid faciunt 31. Tu quid dicis, audiam. Videam
te, ne forte possim imitari vel te. Primo beatus Stephanus stans oravit pro se, et ait: Domine Iesu,
accipe spiritum meum 32. Hoc dicto genu flexit, et genuflexo ait: Domine, ne statuas illis hoc
delictum. Hoc dicto obdormivit 33. O felix somnus, et quies vera! Ecce quod est requiescere, pro
inimicis orare. Sed paululum quaeso te, sancte Stephane, expone mihi hoc, nescio quid sit, quare
pro te stans orasti, et pro inimicis genu flexisti. Respondebit fortasse quod intellegimus: "Pro me
stans oravi, quia pro me qui recte Deo servivi, orando et impetrando non laboravi. Pro me non
laboravi". Qui pro iusto orat non laborat. Ideo stans pro se oravit. Ventum est ut oraret pro Iudaeis,
pro interfectoribus Christi, pro interfectoribus sanctorum, pro lapidatoribus suis, attendit nimiam et
magnam esse impietatem ipsorum, quae difficile donari posset, et genu flexit. Fige genu in hac
vinea, fortis operarie. Fige, inquam, genu in opere huius vineae, fortissime operarie. Magnum opus
tuum, egregium et laudandum multum. Multum altum fodisti, qui odium inimicorum de corde
exuisti. Conversi ad Dominum.

61 SERMO 49/A
EX SERMONE DE PROPHETICIS VERBIS:
"UT HOMO DILIGAT IUSTITIAM ET MISERICORDIAM ET IUDICIUM
PARATUSQUE SIT AMBULARE CUM DOMINO DEO SUO".
[FRAGMENTUM]
Cum autem venit plenitudo temporis, misit Deus Filium suum, factum ex muliere, factum sub
Lege 1. Sed offendit factum ex muliere, quia natum confitemur ex Virgine. Factum non confitemur
nisi hominem; Deus autem semper faciens est, fieri nescit ut sit. Fieri nescit Deus; sed fit ut aliquid
alicui sit, quo modo dicitur: Domine, refugium factus es nobis 2; et: Dominus factus est auxiliator
meus 3. Quanta factus, qui numquam est factus? Dominus autem Christus homo factus est, ut
esset, ut qui Creator semper erat, creatura esset. Manens enim Deus, factus est homo, ut fieret
quod non erat, non ut periret quod erat. Hoc ergo de Virgine quod factum est, quare ex mulier?
Quod apud Hebraeos, ubi est prima lingua Scripturae, "mulier" nomen est significandi sexus, non
amissae integritatis. Lege: quando mulier formata est, Extraxit, inquit, Deus unam e costis eius, id
est viri, et aedificavit eam in mulierem 4. Sic mulier Maria; sic ei dictum est, antequam pareret,
antequam conciperet: Beata tu inter mulieres 5.

62 SERMO 50
SERMO CONTRA MANICHAEOS
DE EO QUOD SCRIPTUM EST IN AGGEO PROPHETA:
"MEUM EST AURUM ET MEUM EST ARGENTUM"
1. De Aggeo propheta Manichaei calumniantur, invidiose accusantes quod dixerit ex persona Dei
loquentis: Meum est aurum, et meum est argentum 1, et quia Evangelium veteri Legi student
pugnaciter comparare, ut sibi utraeque Scripturae velut adversariae contrariaeque videantur, ita
proponunt quaestionem: "In Aggeo, inquiunt, propheta scriptum est: Meum est aurum, et meum est
argentum; Evangelio autem Salvator noster mammona huiusmodi iniquitatis 2 speciem appellavit,
de cuius usu beatus Apostolus ad Timotheum scribens: Radix autem omnium malorum, inquit, est
avaritia, quam quidam appetentes, aversi sunt a fide et inseruerunt se doloribus multis 3". Haec
ipsorum est propositio quaestionis, vel potius veterum Scripturarum, per quas Evangelium
praenuntiatum est, ex ipso Evangelio quod per eas praenuntiatum est, accusatio. Nam si
quaestionem proponerent, forsitan quaererent, si autem quaererent, forsitan invenirent.
2. Cur non autem miseri intellegunt, quod apud Aggeum loquens Dominus, propterea dixerit: Meum
est aurum, et meum est argentum 4, ut et ille qui non vult cum indigentibus communicare quod
habet, cum audit praecepta faciendae misericordiae, intellegat Deum non de re illius cui iubet, sed
de re sua iubere donari, et ille qui aliquid porrigit pauperi, non se arbitretur de suo facere, ne forte
non tam confirmetur misericordiae nomine, quam infletur superbiae vanitate? Meum est, inquit,
aurum, et meum est argentum, non vestrum, o divites terrae. Quid ergo dubitatis pauperi dare de
meo, aut quid extollimini cum datis de meo?

191

