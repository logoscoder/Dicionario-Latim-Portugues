portabunt maledictum gentium 168. Vere, Fratres, in tantum culmen in nomine Christi erecta est
Ecclesia, ut iam confundantur omnes maledici, nec audeant maledicere. Hoc solum illis remansit,
quod contra nos dicant: "Quare inter vos non consentitis?". Gentiles pagani qui remanserunt, non
habentes quid dicant contra nomen Christi, dissentionem christianorum christianis obiciunt. Ergo
quicumque ab haereticis transierint ad Catholicam, non habebunt hoc opprobrium gentium. Nec
portabunt maledictum dissentionis, quia permanent in radice unitatis, in plantatione caritatis: Non
portabunt maledictum.
29. Et scient, quoniam ego sum Dominus Deus eorum, et ipsi populus meus domus Israel, dicit
Dominus Deus 169. Ecce sunt oves, ecce est et vinca. Quomodo cum de vinea loqueretur Isaias,
arguens quamdam vineam malam ne diceret vitis: "Non intellexi"; exposuit in fine dicens: Vinea
autem Domini Sabaoth, domus Israel est 170, ne dicerent: "Non nobis dictum est, sed vineae nescio
cui". Sic et hic, cum locutus esset de ovibus, ad extremum ne quis dicat: "Forte sunt aliquae oves
Dei nescio ubi, quas curat Deus, et ego illas non novi", quamquam absurdus est nimis humano
sensui qui ista cogitaverit, tamen pastor ille compatiens infirmis usque ad tales cogitationes
descendit, et quae essent oves eius, apertissime exposuit. Et vos oves meae, et oves gregis mei,
homines estis 171. Sed qui homines? Omnes homines? Non. Beatus enim cuius est Dominus Deus
spes eius 172. Et: Quam bonus Deus Israel rectis corde! Beatus vir cuius est Dominus Deus ipsius 173.

Deus communiter omnibus se ad fruendum dat.
30. Super omnes est Deus. Tamen nescio quomodo non facile quisquam audet dicere: "Deus
meus", nisi qui in eum credit, et qui eum diligit. Ipse dicit: "Deus meus". Tuum tibi fecisti, cuius es.
Hoc amat ipse. Prorsus dulcedine affectus tui, et secura et praefidenti dilectione dic: "Deus meus".
Securus dicis, verum dicis, quia tuus est, et non fecisti ut non sit alterius. Non enim sic dicis: "Deus
meus", quomodo: "equus meus". Equus enim tuus est, non equus alterius. Deus et tuus est, et eius
qui sic dixerit: "Deus meus", quomodo dicis tu. Singuli dicunt: "Deus meus", et: "Deus meus". Ille
omnium est, communiter omnibus se ad fruendum praebens, in omnibus integer, in singulis integer.
Non enim qui dicunt Deum meum singuli dividunt inter se. Si sermo iste quem iacto lingua, et sono
constante litteris et syllabis totus ad singulos pervenit, nec dividunt illum inter se qui audiunt; si
sermo ad aures corporis corporaliter sonans, in propinquo clarius, in longinquo languidius, ab
omnibus tamen audientibus totus excipitur, non inter se syllabatim eum dividentibus, sed omnibus
totum accipientibus, quanto magis ille Deus ubique praesens, implens omnia 174, non propinqua
clarius, et longinqua languidius, sed pertendens a fine usque ad finem fortiter et disponens omnia
suaviter 175, aequaliter possidetur ab omnibus! Lux ista, Fratres mei, certe corporea, de caelo
fulget, oritur, occidit, circuit, de loco in locum mutatur. Tamen procedunt in ea et diriguntur
omnium oculi. Et omnium oculi pariter eam possident, non eam dividunt. Nullus in ea dives limitem
fixit, nec prior praeoccupando ut videret, oculos pauperis aut exclusit aut angustavit. Dicat pauper:
"Deus meus"; dicat dives: "Deus meus". Minus ille habet, plus hic habet, sed argentum, non Deum.
Ut pervenerit ad Deum, Zacheus dives dedit dimidium patrimonii sui 176; ut perveniret Petrus, retia
et navem dimisit 177; ut perveniret vidua, duo minuta dedit 178; ut perveniret pauperior, calicem
aquae frigidae porrexit 179; ut perveniret penitus pauper et egenus, solam bonam voluntatem
tribuit. Diversa dederunt, sed ad unum pervenerunt, quia non diversa amaverunt. Sic et vos
homines, oves Dei, oves gregis Dei, nolite perturbari temporalibus diversitatibus vestris, quod alii in
honore, alii sine honore, alii cum pecunia, alii praeter pecuniam alii pulchri corpore, alii minus
pulchri, alii aetate fessi, alii iuvenes, alii pueri, alii viri, alii feminae. Deus omnibus aequaliter adest.
Ille apud eum plus habet loci, qui plus attulerit, non argenti, sed fidei. Et vos, inquit, oves meae, et
oves gregis mei, homines estis; et ego Deus vester, dicit Dominus Deus 180. O beatos nos tali
possessione, et tali possessore! Nam et possidet nos, et possidemus illum. Possidet nos ut colat
nos, et possidemus illum ut colamus illum. Sed nos colimus tamquam Deum, ille colit tamquam
agrum. Ille nos colit ut fructum feramus 181, nos cum colimus ut fructum demus. Totum ad nos
recurrit, ille nostri non eget. Dabo tibi, inquit, hereditatem tuam et possessionem tuam fines
terrae 182: ecce possessio ipsius sumus. Dominus, inquit, pars hereditatis meae, et calicis mei 183:
ecce possessio nostra est. Sed tamen, quia distinctione: Vos homines estis, ego Dominus Deus
vester, dicit Dominus Deus 184 noster.

59 SERMO 48
SERMO HABITUS DIE DOMINICA IN BASILICA CELERINAE
DE VERBIS MICHEAE PROPHETAE UBI DICITUR:
"QUID DIGNUM OFFERAM DOMINO?
CURVABO GENU DEO EXCELSO?" ET CETERA

185

