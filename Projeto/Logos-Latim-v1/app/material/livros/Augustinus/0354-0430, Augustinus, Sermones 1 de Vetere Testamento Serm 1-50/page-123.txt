Dei praedicatur, et vere dictum est: In omnem terram exiit sonus illorum 30, et calor verbi Dei
ubique diffunditur, nec est qui se abscondat a calore eius 31 - non erit quod dicere in iudicio Dei.
Fratres audiamus et faciamus. Si volumus habere spem, non nos excusemus. Plerumque mendicus
unum nummum petens, ad
ostium tibi praecepta Dei cantat.
24. Audiamus ergo: Quorum os locutum est vanitatem, et dextera eorum dextera iniquitatis 32.
Videte felicitatem mundi, ubi illi spem ponebant qui locuti sunt vanitatem, et quorum dextera
iniquitatis est. Nam sic incipit dicere: Quorum filii eorum sicut novellae constabilitae 33. Felicitas
licita est. Non hic dixit fraudes, periuria, rapinas, scelera. Felicitatem dixit quasi innocentium. Et si
ista contemnenda est, quemadmodum sunt plangendi illi qui etiam rapinas faciunt, qui furia, qui
scelera, qui homicidia, qui adulteria et cetera quae etiam ipsa mundana felicitas damnat?

Psalmus CXLIII exponitur.
25. Videte qualem velit esse hominem de vita nova, qualem velit esse hominem ad vasa pastoralia
pertinentem, et ad gratiam Dei, et ad lac quo nutrimur. Attendite iam: Quorum filii eorum sicut
novellae constabilitae; filiae eorum ornatae sicut similitudo templi 34 Forte propterea sorores
nolebant audire. Audiant ergo, velint nolint, et discant venire ad Dominicum, non in superbia Goliae
sed in humilitate David. Numquid enim ista exponenda sunt? Numquid obscura sunt? Loquuntur
homines vanitatem, et dicuntur alienigenae. Non pertinent ad hereditatem Christi, ad regnum eius
cui dicimus: Pater noster 35. Alienigenae computantur. Et quam dicunt felicitatem? Filii eorum sicut
novellae constabilitae 36, quasi propago propaginis. "Habet multos filios, multos nepotes; securus
est adversus casus mortis". Quasi non millia hominum plerumque unus casus absumat. Filii eorum
sicut novellae constabilitae. Ecce puta sint filii sicut novellae constabilitae. Nonne aliquando etiam
novellas silvis vicinas silvarum ignis absumit? Filiae eorum ornatae sicut similitudo templi 37. Cito
hinc transeamus. Consulendum est pudori feminarum. Ipsae potius habendo cognoscant quid
habeant, quod nos commemorando erubescimus. Filiae eorum ornatae sunt sicut similitudo templi.
Cellaria eorum plena, eructantia ex hoc in hoc 38, quomodo dicimus de abundantibus: "Non habet
ubi ponat, nescit quid habeat". Impletur unum cellarium et redundant fructus; redundant
possessiones, eructant cellaria ex hoc in hoc.
26. Oves eorum fecundae, multiplicantes in exitibus suis 39. Intrant paucae; pariunt, et exeunt
multae: multiplicantes in exitibus suis. Anno priore tot erant, hoc anno tot sunt. Gaudetur et
exsultatur. Tumescit Golias, et ad certamen provocat superbus in ista felicitate: "Quis mihi potest?
quis mihi audet?". Si non illud dicunt homines quibus haec abundant, si non quotidie unusquisque
sentit in se? Habet aliquid amplius quam vicinus. Nonne dicit: "Quis mihi potest? Aut vicinus iste si
mihi fecerit iniuriam non illi ostendo?". Vide si non Golias est provocans ad certamen. Sed procedit
David, nudus armis bellicis, armatus lapidibus paucis. Prosternet omnem superbiam id est, iustus
homo; sicut martyres fecerunt, prostraverunt iniustos. Et eo tempore quo videbantur victores ipsi
vincebantur, quando in his dux ipsorum diabolus superabatur.

Bona mansura optemus et diligamus.
27. Verum felicitatem illam attendite: Oves eorum multiplicantes in exitibus, boves eorum crassi.
Non est ruina sepi 40. Sepis enim plerumque maceria esse solet. Non est ruina sepis, neque exitus.
Omnia integra, omnia perfecta, omnia plena. Neque clamor in plateis eorum: non lites, non
tumultus. Videte qualem felicitatem quasi innocentium describat, ne dicat sibi quisque: "Sed hoc
dixit de illis qui rapiunt res alienas". Non est hinc dictum aliquid, alibi fit talium mentio. Nam
manifestum est sceleratos esse puniendos. Et hinc debent intellegere quae poena eos exspectet,
quando innocens quisque, cum his superbe utitur et immoderate, reprobatur a Deo et inter filios
alienigenarum computatur. Non enim et dives ille alienos fructus quaerebat cui successit regio in
fructibus 41, et cum aestuaret, non habens quo congregaret fructus mundanos 42, et non videret
pauperes in quibus sibi thesaurizaret in caelo: Destruam inquit, apothecas meas, et faciam novas
ampliores et replebo eas 43. Unde, nisi de fructibus suis? Et dicam animae meae: Habes multa bona,
satiare. Dixit autem illi Deus: Stulte, hac nocte auferetur a te anima tua. Quae praeparasti, cuius
erunt? 44. Sicut ergo in Evangelio, Fratres, insultatum est homini gaudenti de temporali felicitate,
quamvis illi felicitas de agro proprio esset non de rapinis alienis, sic et in isto psalmo temporali
felicitati insultatur, ut discat anima innovata et regenerata per gratiam lactis, illam desiderare
perpetuam et sempiternam beatitatem. Ideo vide quomodo connectat: Quorum filii eorum sicut
novellae constabilitae. Filiae eorum ornatae sicut similitudo templi. Cellaria eorum plena, eructantia

123

