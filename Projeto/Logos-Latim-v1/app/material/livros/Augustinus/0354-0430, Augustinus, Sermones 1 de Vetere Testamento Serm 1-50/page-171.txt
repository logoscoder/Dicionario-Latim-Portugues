agnoscitis, quomodo gaudetis! Quia in vobis ille est qui quaerit quod perierat 134. Suggeritur
aliquando vobis: "Audiet et discedet". Et vos: "Audiat et discedat". "Audiet et irridebit". "Audiat et
irrideat. Aliquando sapit et aliquando cognoscet. Aliquando relinquitur a populo suo, remanet cum
corde suo. Renuntiat errato suo. Gratias agit Deo suo". Illi autem quid? "Qui estis?". "Christiani
sumus". "Non, sed exploratores". Et illi: "Catholici sumus". Conati sunt iniuriare; meliore consilio
paenituit eos. Atque utinam sic paeniteat et ibi remanere, quomodo paenituit eos qui ingressi sunt
iniuriare. Tamen quos proiecerunt christianos, fideles, catholicos; quos tenuerint, nolo dicere. Quos
proiecerint, video; quos tenuerint, ipsi dicant.
32. Dicant ergo vocem suam. Videamus an Christi sit vox, an pastoris sit vox, quam sequantur
oves. Sive per bonum vox ista, sive per malum hominem, utrum pastoris sit vox, attendamus.
Quaerit infirmus Ecclesiam quaerit errans Ecclesiam. Tu quid dicis? "Partis Donati est Ecclesia". Ego
vocem pastoris inquiro. Lege mihi hoc de Propheta, lege mihi de psalmo, recita de Lege, recita de
Evangelio, recita de Apostolo. Inde ego recito Ecclesiam toto orbe diffusam et Dominum dicentem:
Quae sunt oves meae vocem meam audiunt et sequuntur me 135. Quae est vox pastoris? Et
praedicari in nomine eius paenitentiam et remissionem peccatorum per omnes gentes,
incipientibus ab Ierusalem 136. Ecce vox pastoris, agnosce te, et sequere si ovis es.

Ecclesiam toto orbe diffusam innumerabiles Scripturae testantur.
33. "Sed illi codices tradiderunt, et illi thus idolis posuerunt, ille et ille". Quid ad me de illo et illo? Si
fecerunt, non sunt pastores. Tu vocem pastoris edicito, quia nec de illis vocem pastoris annuntias.
Tu accusas, non Evangelium; tu accusas, non Propheta, non Apostolus; de quo mihi vox ista
loquitur, de illo credo; aliis non credo. Sed Acta proferes; Acta profero. Credamus tuis; crede et tu
meis. Non credo tuis; noli credere meis. Auferantur chartae humanae, sonent voces divinae. Ede
mihi unam Scripturae vocem pro parte Donati; audi innumerabiles, per orbem terrarum. Quis eas
enumerat? Quis eas terminat? Tamen ut pauca commemoremus, Legem attende, primum Dei
Testamentum: In semine tuo benedicentur omnes gentes 137. Et in psalmo: Postula a me et dabo
tibi gentes hereditatem tuam et possessionem tuam terminos terrae 138. Commemorabuntur et
convertentur ad Dominum universi fines terrae, et adorabunt in conspectu eius universae patriae
gentium, quoniam ipsius est regnum et ipse dominabitur gentium 139. Cantate Domino canticum
novum, cantate Domino omnis terra 140. Et adorabunt eum omnes reges terrae, omnes gentes
servient illi 141. Quis enumerare sufficiat? Prope omnis pagina nihil aliud sonat quam Christum, et
Ecclesiam toto orbe diffusam. Exeat mihi una vox pro parte Donati: quid magnum est quod quaero?
Ecclesiam toto orbe diffusam perituram fuisse dicunt. Peritura praedicta est tot testimoniis
mansura? Nec una vox ista per Legem, per Prophetas, per Cantica, pastoris est - neque enim illi
verum dicere sine Dei Verbo potuerunt, quod est Christus - audi vocem Verbi, et ex ore Verbi.
34. Miratus fidem centurionis: Amen, inquit, dico vobis, non inveni tantam fidem in Israel.
Propterea dico vobis quia multi ab Oriente et Occidente venient et recumbent cum Abraham et
Isaac et Iacob in regno caelorum 142. Ab Oriente et Occidente multi venient. Ecce Ecclesia Christi,
ecce grex Christi. Tu vide, si ovis es. Non enim latet te grex qui ubique est. Non habebis quod
respondeas iudici tuo, quem non vis esse pastorem tuum; non habebis, inquam quod respondeas
iudici tuo: "Nescivi, non vidi, non audivi". Quid est quod non scisti? Nec est qui se abscondat a
calore eius 143. Quid est quod non vidisti? Viderunt omnes fines terrae salutare Dei nostri 144. Quid
est quod non audisti? In omnem terram exivit sonus eorum, et in fines orbis terrae verba eorum 145.

Dimittite vocem lupi, sequimini vocem pastoris.
35. Sed recte a vobis quaeritur vox Christi, vox pastoris, quam oves audiant et sequantur. Non
invenitis quid dicatis, vocem pastoris non habetis. Audite et sequimini. Dimittite vocem lupi,
sequimini vocem pastoris. Aut date vocem pastoris. "Damus", inquiunt. Audiamus: "Damus et nos
vocem pastoris". Audiamus. "In Canticis, inquiunt, canticorum loquitur sponsa ad sponsum, Ecclesia
ad Christum". Novimus Cantica canticorum, sancta Cantica, amatoria Cantica, sancti amoris,
sanctae caritatis, sanctae dulcedinis. Plane volo inde audire vocem pastoris, vocem dulcissimi
sponsi. Ede, si quis habes. Audiamus. "Sponsa, inquiunt, dicit ad sponsum: Annuntia mihi quem
dilexit, anima mea ubi pascis, ubi cubas 146. Et ille, inquiunt, respondet: In meridie". Manifesta tibi
testimonia proferebam non erat quemadmodum aliter interpretareris: Postula a me, et dabo tibi
gentes hereditatem tuam, et possessionem tuam terminos terrae 147. Commemorabuntur et
convertentur ad Dominum universi fines terrae 148. Quid est quod milii de Canticis canticorum
profers? Quod forte non intellegis. Etenim illa Cantica aenigmata sunt, paucis intellegentibus nota

171

