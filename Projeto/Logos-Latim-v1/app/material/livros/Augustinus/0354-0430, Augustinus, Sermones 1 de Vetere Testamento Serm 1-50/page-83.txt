5. Ecce aliquid dicam muneris Dei, ut certius te convincam quomodo praeponas aurum Deo,
quamvis aurum videas, Deum non videas; et ideo tibi non videaris praeponere, quia velut nemo
praeponit rem quam videt ei rei quam non videt. Ecce aliquid dico. Quid tibi videtur? Fides
argentum est? aurum est? nummus est? pecus est? terra est? caelum est? Nihil horum est, et
tamen est aliquid. Non tantum aliquid, sed et magnum aliquid. Interim non loquor de fide illa
superiore, qua fidelis vocaris, accedens ad mensam Domini Dei tui, respondens ex fide ad verba
fidei. Interim hanc si movero paulisper, de illa fide loquar, quae vulgo etiam fides dicitur, non quam
magnam tibi imperat Dominus tuus sed quam tu exigis a servo tuo. Ipsam dico, quia et ipsam
imperat tibi Dominus tuus, ne cuiquam fraudem facias, fidem serves in negotio, fidem serves uxori
in lecto. Et hanc tibi fidem imperat Dominus tuus. Quid est fides ista? Certe non eam vides. Si non
vides, quare quando tibi frangitur clamas? Clamore tuo convinco quod videas. Dicebas: "Quomodo
aurum Deo praepono? Aurum video, Deum non video". Ecce aurum vides, fidem non vides. An quod
verius est, fidem vides. Sed quando exigis, vides illam; quando de te exigitur, non vis eam videre?
Apertis oculis cordis clamas: "Redde fidem quam promisisti". Clausis oculis cordis clamas: "Nihil tibi
promisi". In utroque oculos aperi. Inique, noli fidem, sed ipsam iniquitatem perde. Quod exigis
redde.

Manumissio servi qui servavit fidem.
6. Servum manu mittendum ducis in ecclesiam. Fit silentium. Recitatur libellus tuus aut fit tui
desiderii prosecutio. Dicis te servum manumittere, quod tibi in omnibus servaverit fidem. Hoc
diligis, hoc honoras, hoc donas praemio libertatis. Quicquid potes facis. Facis liberum, quia non
potes facere sempiternum. Deus tuus clamat ad te, et in servo tuo convincit te. Dicit tibi in corde
tuo: "Duxisti servum tuum de domo tua ad domum meam. Vis eum de domo mea liberum revocare
in domum tuam. Tu quare male servis in domo mea? Das illi quod potes. Promitto tibi quod possum.
Tu facis liberum servantem fidem. Ego te facio sempiternum, si servaveris mihi fidem. Quid adhuc
argumentaris contra me in animo tuo? Redde Domino tuo, quod laudas in servo tuo. An forte
tantum tibi arrogas, ut te dignum putes, qui servum fidelem habeas, quem dicis: Comparavi, et ego
non sum dignus qui servum fidelem habeam quem creavi?". Haec tibi loquitur Dominus Deus tuus
intus, ubi non audit nisi tu, et ipse ibi loquitur, qui vera loquitur. Quid enim hac locutione verius?
Noli obsurdescere. Ecce fidem amas in servo tuo. Certe non vides fidem. Quare illam amas in
altero, et totum quod dixi in altero, et in servo quem pecunia comparasti, non tamen quem creasti?
Gemina necessitudine tecum agit Dominus tuus. "Et creavi te, et comparavi te. Ante quam esses,
inquit tibi, feci te. Cum ex te sub peccato venundatus esses, redemi te". Ut manumittas servum
tuum, frangis tabulas eius. Deus non franget tabulas tuas. Tabulae tuae Evangelium sunt, ubi est
sanguis quo comparatus es. Manent, cotidie recitantur, admoneris conditionis tuae, commemoratur
tibi pretium tuum.

Redde fidem Domino quam laudas in servo.
7. Si tibi servus tuus quem manumittis fidem non exhiberet, nec se manumissione tua dignum
fidem servando faceret, et eum in aliquibus in domo tua fraudibus invenires, quid clamares? "Male
serve, fidem mihi non servas? Nescis quia emi te? Nescis quia sanguinem meum pro te numeravi?".
Clamas quantum potes, et caelum invidiosis pulsas vocibus: "Sanguinem meum pro te dedi, male
serve". Et omnes qui audiunt: "Verum dicit". Si tibi audeat respondere sic invehenti et clamanti ipse
servus tuus, non erubesceres si tibi dicat: "Quem, rogo te, sanguinem pro me dedisti? Quando me
emisti, nec saltem te flebotomasti". Sed sanguinem tuum pecuniam tuam vocas. Tantum amas
pecuniam tuam ut eam appelles sanguinem tuum. De voce tua te convincit Dominus tuus. Vocas
pecuniam tuam sanguinem tuum, et ideo exigis a servo tuo empto fidem, quia pro eo dedisti non
utique sanguinem sed nummum, vel aurum. Ego quid dederim, recolis. Si non recolis, tabulas tuas
lego. Si non recolis, lege, lege pro te mortem Salvatoris, lanceam percussoris, pretium
Redemptoris. Potest et homo vivens vena, ut dixi, percussa dare sanguinem suum, et tamen vivere.
Plus est quod tibi dicit Dominus tuus: "Non de me vivente sanguis expressus est. Sanguine meo te
emi. Addo, morte mea te emi". Quid habes quod dicas? Redde fidem Domino tuo quam exigis a
servo tuo. Vides aurum, vides et fidem. Non exigeres, si non videres; non laudares, si non videres;
non libertate donares, si non videres. Sed aurum oculis carnis vides, fidem oculis cordis vides.
Quanto meliores sunt oculi cordis, tanto melius est quod vides oculis cordis. Tu autem huic fidei
quam tibi imperat Dominus tuus praeponis aurum. Et commendatum non reddis et dicis: "Nihil mihi
dedisti". Aut ei cui non commendasti, dicis: "Redde quod tibi commendavi". Non das quod accepisti,
repetis quod non dedisti. Ecce acquire. Sic tolle, et exaggera ad te lutum quo premeris, dicendo:
"Da", quod non commendasti; negando quod commendatum accepisti. Tolle, collige lucra damnosa.
Ecce arcam implesti, multum aurum acquisisti. Arcam cordis discute, fidem perdidisti.

Ne te avertas a disciplina Patris miserentis
83

