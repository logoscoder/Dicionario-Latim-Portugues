1. Lectiones divinorum eloquiorum, cum recitarentur, audivimus. Ea nobis est materies loquendi
proposita. Inde sapere debemus, inde seminare quod sapimus, adiuvante illo in cuius manu sunt,
sicut scriptum est: Et nos et sermones nostri 1. Nec frustra alio loco scriptum est: In Domino
laudabo sermonem, in Domino laudabo verbum 2. Hoc laudatur in Domino quod dat Dominus.
Quamvis ergo infirmi simus, vasa tamen sumus eius. Capimus quantum possumus, communicamus
sine livore quod capimus 3. Suppleat ille in cordibus vestris quod nos minus fecerimus, quia et quod
operamur in auribus vestris, quid est nisi ille totum agat in cordibus vestris?

De recto perversoque iudicio.
2. Lectio prima prophetica quid nobis commendaverit, me commemorante recolite. Quid dignum,
inquit, offeram Domino? 4 Quaerebat homo sacrificium quo placaret Deum vel quo placeret Deo.
Curvabo, inquit, genu Deo excelso, placabo eum in milibus taurorum aut in denis milibus caprarum
pinguium, aut offeram Deo fructum ventris mei pro peccato animae meae? 5 Primogenita, inquit,
mea offeram Deo meo pro peccato animae meae? Respondetur tibi, o homo. O homo, a quo
respondetur, nisi a quo factus est homo? Respondetur ergo tibi, o homo, quaerenti quid offeras
Deo, et unde places Deum vel unde placeas Deo. Respondetur tibi quid sit bonum, aut quid aliud
Dominus exquirat a te, nisi ut facias iudicium et iustitiam et diligas misericordiam paratusque sis
ire cum Domino Dei tuo 6. Quaerebas quid offerres pro te. Offer te. Quid enim Dominus quaerit a te,
nisi te? Quia in omni creatura terrena nihil melius fecit te. Quaerit te a te, quia tu perdideras te. Si
autem facias quod iussit, invenit in te iudicium et iustitiam: iudicium primo in te ipso, iustitiam ad
proximum tibi. Quomodo iudicium in te ipso? Ut displiceas tibi quod eras, et possis esse quod non
eras. Iudicium, inquam de te ipso in te ipso sine acceptione personae tuae 7, ut non parcas peccatis
tuis, nec ideo tibi placeant quia tu facis, nec te laudes in bonis tuis, et Deum accuses in malis tuis.
Hoc enim est perversum iudicium, et ideo nec iudicium. Ut enim ostenderet Deus perversum
iudicium non esse iudicium, non ait: Quid Dominus quaerit a te, nisi facere rectum iudicium, sed
facere, inquit, iudicium 8. Si enim rectum, tunc iudicium; si autem perversum, non iudicium, sed
vitium. Quid ergo faciebas, quando te perdideras et post tuam perditionem ibas, ibas et non
redibas? Quid faciebas? Scio quid faciebas. In bonis tuis te laudabas, in malis tuis Deum
blasphemabas. Hoc est perversum iudicium, et ideo, ut dixi, nec iudicium. Vis ergo facere rectum
iudicium, hoc est iudicium? Illud quod faciebas corrige; praepostera, et rectum erit. Quid est:
Corrige? Deum lauda in bonis tuis, te accusa in malis tuis. Cum tibi ergo perversus displicueris,
teque illo qui creavit adiuvante correxeris, rectus servabis iustitiam. Placebit enim tibi Deus, si
rectus fueris. Non discrepabis a recto, nisi pravus atque perversus. Rectus autem recto convenies,
et sine dubio tibi placebit Deus. Quando enim displicebat, perversitati tuae displicebat.
3. Audi sanctum psalmum: Quam bonus Deus Israel rectis corde! 9 Iste qui hoc dicit in psalmo,
displicuerat illi Deus? Absit a me ut arguam et non potius confitenti credam. Ecce audite mecum, et
considerate quid dixerit: Quam bonus, inquit, Deus Israel! Quibus? Rectis corde. Mei autem, inquit,
quando non eram rectus corde, mei autem pene commoti sunt pedes, paulo minus effusi sunt
gressus mei 10. Quod est: commoti sunt pedes, hoc est: effusi sunt gressus mei. Quod est: pene,
hoc est: paulo minus. Quid itaque ait: pene, paulo minus commoti sunt pedes mei, effusi sunt
gressus mei? Pene, inquit, lapsus sum, pene cecidi. Unde in tantum periculum pervenisti? Quia
zelavi, inquit, in peccatoribus, pacem peccatorum intuens 11. Zelavi, inquit, in peccatoribus, intuens
pacem peccatorum: hoc est, malos homines videndo felices, titubavi sub Deo, pene cecidi a Deo.
Ecce unde illi displicuerat Deus: quare mali habent bona?

Cuiusdam titubantis verba recitantur.
4. Denique videte verba titubantis, quae apud se dixerit: Ecce ipsi peccatores - in ipso psalmo
verba sunt titubantis - ecce ipsi peccatores in saeculum obtinuerunt divitias 12. Et dixi: Quomodo
scivit Deus? 13 Ipse dicit in psalmo, ipse loquitur, cui nondum recto Deus displicuerat, quod mali
abundarent bonis. Quomodo, inquit, scivit Deus, et si est scientia in Altissimo? 14 Videte adhuc quid
adiungat, videte quemadmodum titubando propinquet casui, et sit vicinus perditioni. Videte,
inquam quid adiungat: Numquid vane iustificavi cor meum, et lavi in innocentibus manus meas? 15
Perdidi, inquit, totum quod bene vixi. Iustificavi cor meum, lavi in innocentibus manus meas, ad hoc
ut mali sint felices, et ego tribuler. Et fui, inquit, flagellatus tota die 16. Gaudent illi, et ego flagellor.
Gaudent qui blasphemant Deum, flagellor qui colo Deum. Quomodo scivit Deus? 17 Hinc titubavit,
hinc pene cecidit, hinc putavit ad Deum res humanas non pertinere.
5. Cum ergo hoc putaret, non recto sed perverso corde, et quasi verisimili ratione duceretur propter
istam inconvenientiam credere ad Deum gubernationem rerum humanarum non pertinere,

186

