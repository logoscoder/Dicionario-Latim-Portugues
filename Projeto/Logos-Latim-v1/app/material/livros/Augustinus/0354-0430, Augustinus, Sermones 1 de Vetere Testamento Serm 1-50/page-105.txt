Domini nostri Iesu Christi. Ipsum Paulum audi. Si propterea putas legem datam ab alio, non a Deo,
quia per illam factus es praevaricator, audi ipsum Apostolum legis laudatorem. Itaque, inquit, lex
sancta, et mandatum sanctum. Adde: et iustum. Adhuc adde: et bonum. Quod ergo bonum est,
inquit, mihi factum, est mors? Absit! Sed peccatum ut appareat peccatum 36. Erat enim peccatum,
sed latebat peccatum. Quando latebat peccatum? Quando te adversarium nondum patiebatur.
Coepisti conari, et apparuit qui tenebat. Quando sequebaris, catenam non sentiebas. Quaesisti
refugium et apparuit vinculum. Voluisti fugere, et coepisti trahi. Quia ergo coepisti trahi, subveniat
tibi qui non est ligatus. Quis non est ligatus, nisi qui dixit: Si invenistis in me peccatum, dicite 37?
Quis non est ligatus, nisi qui dixit: Ecce venit princeps mundi, et in me nihil inveniet 38? Quare me
occidat, nihil inveniet, quia mors peccato iusta debetur. Quare ergo moreris? Ut sciant, inquit,
omnes, quia voluntatem Patris mei facio 39. Ipse solvit, qui ligatus non est. Ipse a mortuis liberat,
qui est in mortuis liber 40.

Eliseus Domini Iesu Christi typus.
11. Sed ipse misit et legem. Per servum suum legem, per se ipsum gratiam. Attende Eliseum in
magno altoque mysterio, tamquam prophetam agendo praenuntiantem, non solum loquendo 41.
Mortuus erat filius hospitae ipsius. Quid significabat mortuus puer, nisi Adam? Nuntiatus est sancto
Prophetae, gerenti in prophetia typum Domini Iesu Christi. Misit per servum baculum suum, et ait
illi: Vade, vade, pone supra puerum mortuum 42. Perrexit ille, tamquam servus obediens. Sciebat
Propheta quid fecerat. Posuit baculum supra mortuum, non surrexit. Si enim data esset lex quae
posset vivificare, omnino ex lege esset iustitia 43. Non ergo potuit lex vivificare. Venit ipse grandis
ad parvum, salvator ad salvandum, vivus ad mortuum. Venit ipse. Et quid fecit? Iuvenalia membra
contraxit, tamquam se ipsum exinaniens ut formam servi acciperet 44. Iuvenialia ergo membra
contraxit 45, parvum se parvo coaptavit, ut efficeret corpus humilitatis nostrae conforme corpori
gloriae suae 46. Itaque in isto typo Christi prophetice expresso suscitatus est mortuus, tamquam
iustificatus est impius.

A Deo gratis creati et recreati sumus.
12. Ista gratia praedicetur. Ista est gratia christianorum per hominem Mediatorem, per passum et
resuscitatum 47, qui ascendit in caelum et captivavit captivitatem et dedit dona hominibus 48. Ista,
inquam gratia praedicetur. Contra istam gratiam ab ingratis non disputetur. Baculus propheticus
mortuo non suffecit. Ipsa mortua natura sufficeret? Et istam qua conditi sumus, quamquam hoc
nomine appellatam minime legerimus, tamen quia gratis data est, gratiam fateamur. Sed
ostendamus vobis maiorem esse istam qua christiani sumus. Attendite. Antequam conditi essemus,
nihil boni merebamur, et ideo gratia, qua conditi sumus, cum boni nihil mereremur. Si ergo magna
est gratia, quando nihil boni merebamur, quanta gratia est, quando tantum mali merebamur? Qui
nondum erat, bene non merebatur; peccator et male merebatur. Nondum erat qui factus est.
Nondum erat, sed nec offenderat. Nondum erat, et factus est; offendit, et salvus est. Qui nondum
erat, nihil sperabat, factus est. Lapsus autem damnationem exspectabat, et liberatus est. Haec est
gratia per Iesum Christum Dominum nostrum 49. Ipse fecit nos 50, et ante quam essemus omnino
ipse fecit nos, et factos et lapsos ipse iustos fecit nos, et non ipsi nos. Si qua igitur in Christo nova
creatura, lapsa est vetus, facta est nova 51.

De potestate quam figulus habet in lutum.
13. Una erat massa perditionis ex Adam cui non nisi supplicium debebatur. Facta sunt vasa inde in
honorem ex eadem massa. Habet enim potestatem figulus tuti, ex eadem massa. Qua massa?
Certe iam perierat, certe iam illi massae iusta damnatio debebatur. Gratulare quia evasisti. Mortem
quippe debitam evasisti, et vitam non debitam repperisti. Habet potestatem figulus luti ex eadem
massa facere aliud vas in honorem, aliud in contumeliam 52. Sed dicis: "Me quare fecit in honorem,
et alium in contumeliam?". Quid responsurus sum? Auditurus es Augustinum, qui non audis
Apostolum dicentem: O homo, tu quis es qui respondeas Deo? 53 Duo parvuli nati sunt. Si debitum
quaeras, ambo tenet massa perditionis. Sed cur alium mater portat ad gratiam alium mater
dormiens suffocat? Dicturus es mihi quid ille meruit qui portabatur ad gratiam quid ille meruit quem
mater dormiendo suffocat? Ambo nihil boni meruerunt. Sed habet figulus luti potestatem ex eadem
massa facere aliud vas in honorem, aliud in contumeliam 54. Disputare vis mecum? Immo mirare
mecum, et exclama mecum? O altitudo divitiarum! 55 Ambo expavescamus, ambo clamemus: O
altitudo divitiarum! Ambo in pavore concordemus, ne in errore pereamus. O altitudo divitiarum
sapientiae et scientiae Dei! Quam inscrutabilia sunt iudicia eius, et investigabiles viae eius! 56
Scrutare inscrutabilia, fac impossibilia, corrumpe incorruptibilia, vide invisibilia.

105

