2. Confessio aut laudantis est, aut paenitentis. Sunt enim parum eruditi, qui cum audierint
confessionem in Scripturis, tamquam nisi peccatorum esse non possit, continuo tundunt pectora,
velut iam moneantur confiteri peccata. Sed ut noverit Caritas vestra non ad sola peccata pertinere
confessionem, audiamus illum de quo dubitare non possumus quod nullum omnino habebat
peccatum exclamantem et dicentem: Confiteor tibi, Pater, Domine caeli et terrae 4. Quis hoc dixit?
Qui peccatum non fecit, nec inventus est dolus in ore eius 5. Qui solus verissime dicere potuit: Ecce
venit princeps mundi, et in me nihil inveniet 6. Et tamen confitetur. Sed confessor iste, laudator est,
non peccator. Denique audi quid confiteatur. Audi laudes, et laus ipsa salus est nostra. Quid enim
confitetur Deo Patri Filius sine peccato? Confiteor, inquit, tibi, Pater, Domine caeli et terrae, quia
abscondisti haec a sapientibus et prudentibus, et revelasti ea parvulis 7. Istam laudem
commendavit Patris, quia abscondit haec a sapientibus et prudentibus, id est, superbis et
arrogantibus, et revelavit ea parvulis, id est, infirmis et humilibus.

Peccata non excusanda sed accusanda.
3. Sed quod verum est, est etiam salubris confessio peccatorum. Unde audivimus in psalmo qui
primo lectus est: Pone Domine custodiam ori meo et ostium continentiae circum labia mea, ut non
declines cor meum in verba maligna, ad excusandum excusationes in peccatis 8. Rogat Deum ut
custodiam det ori suo. Et cuius rei custodiam exponit et dicit. Sunt enim homines qui valde
abundant, qui cum coeperint accusari, currunt se excusare. Excusare est autem causas quaerere,
et causationes innectere, quare ad te non videatur pertinere peccatum. Alius dicit: "Diabolus mihi
fecit"; alius dicit: "Fortuna mihi fecit"; alius: "Fato compulsus sum", nemo ad se. Cum vis esse
excusator tuus, triumphat de te accusator tuus. Vis ergo facere quod doleat et gemat accusator
tuus, id est, diabolus? Fac quod audisti, fac quod didicisti, et dic Deo tuo: Ego dixi, Domine,
miserere mei, sana animam meam quoniam peccavi tibi 9. Ego, inquit, ego dixi, non diabolus, non
fortuna, non fatum. Ego dixi: non me excuso, sed accuso. Ego dixi, miserere mei, sana animam
meam. Unde enim aegrotat? Quoniam peccavi tibi.
4. Confitemini ergo Domino quoniam bonus est 10. Si laudare vis, quid securius laudas quam
bonum? Si laudare vis, si confessionem laudis habere vis, quid securius laudas quam bonum? Si
peccata tua confiteri vis, cui tutius quam bono? Homini, quoniam malus est, confiteris et damnaris.
Deo, quoniam bonus est, confiteris et purgaris. Si confessionem laudis attendas, quidquid copiose
laudaturus es, circa hoc occupata est intentio tua ut ostendas bonum esse quod laudas. Bona enim
recte laudantur, sicut mala recte vituperantur. Breviter tibi dicta est laus Domini tui: Bonus est. Si
et tu bonus es, lauda unde es bonus; si malus es, lauda unde sis bonus. Si enim bonus es, ab illo
bonus es; si malus es, a te malus es. Fuge te et veni ad illum qui fecit te, quia fugiendo te sequeris
te, et sequendo te haeres in eo qui fecit te.

Nihil nisi bonum appetimus.
5. Quanta bona quaeris, homo male! Certe malus es. Dic mihi quid velis nisi bonum? Equum
quaeris, nonnisi bonum; fundum quaeris, nonnisi bonum; domum quaeris, nonnisi bonam; uxorem
quaeris, nonnisi bonam; tunicam nonnisi bonam caligam nonnisi bonam. Animam solam malam!
Nonne tibi ipse es contrarius, qui bona quaeris cum sis malus? Si bona quaeris, prius esto ipse quod
quaeris. Si autem malus multa bona invenisti, quid tibi prodest, quia tu peristi 11? Amate bonas
animas vestras: odio habete malas animas vestras. Sed amando illum a quo est omne bonum, boni
eritis. Odio habentes mala vestra, bona eligite.
6. Quid est, odio habere mala tua? Paenitendo confiteri peccata tua. Omnis enim paenitens et
peccata sua paenitendo confitens, irascitur sibi, et quodam modo paenitendo vindicat in se quod
displicet sibi. Deus enim odit peccatum. Si et tu oderis in te quod et Deus odit, interim aliqua
voluntate coniungeris Deo, dum hoc in te odisti quod odit et Deus. Saevi in te, ut Deus intercedat
tibi et non damnet te. Peccatum enim sine dubitatione puniendum est. Hoc debetur peccato:
punitio, damnatio. Puniendum est peccatum, aut a te aut ab ipso. Si punitur a te, tunc punietur sine
te; si vero a ite non punitur, tecum punitur. Confitemini ergo Domino quoniam bonus est 12. Laudate
quantum potestis, amate quantum potestis: Effundite coram illo corda vestra, Deus adiutor,
noster 13, quoniam bonus est 14.

39 SERMO 29/A

111

