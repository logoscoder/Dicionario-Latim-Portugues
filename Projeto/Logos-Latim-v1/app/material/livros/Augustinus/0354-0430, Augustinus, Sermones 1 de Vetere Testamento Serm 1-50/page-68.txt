13. Ergo, Fratres mei, optemus cotidie scire qui simus, ne, cum securi sumus, postea veniat dies et
nihil inveniatur de eo quod putabamus, et dicatur nobis: In inferno quis confitebitur tibi? 98 Ergo,
Fratres mei, demus operam cotidie proficiendo in Deum, non parcendo rebus caducis, quas hic
sumus dimissuri. Attendamus Abrahae fidem, quia et ipse pater noster fuit 99. Imitemur
devotionem, imitemur fidem. Si in filiis nostris temptati fuerimus, non timeamus; si in saccello, non
terreamur; si infirmitatibus corporis nostri aliquid fuerit ingestum, spem nostram in Deum
collocemus. Christiani sumus, peregrini sumus. Nemo terreatur, patria hic non est. Qui hic vult
habere patriam et istam perdet, et ad illam non veniet. Ut boni filii ad patriam tendamus, ut cursus
noster approbetur et perducatur. Conversi ad Dominum.

20 SERMO 16/B
SERMO DE RESPONSORIO PSALMI XL

Perversus est qui peccata sua non sibi sed fortunae, fato, diabolo tribuit.
1. Una voce multi cantavimus, quia in Christo unum sumus 1. Populus enim qui dicit plurali numero:
Pater noster 2, ipse est qui dicit: Ego dixi, Domine, miserere mei, sana animam meam quoniam
peccavi tibi 3. Multi enim peccare volunt, et peccata sua sibi tribui nolunt. Attendat autem Sanctitas
vestra superbos homines, quomodo nolunt confiteri Deo. Omnia enim mala quae faciunt nolunt sibi
tribuere, et incipiunt dicere quia vel fortuna fecit vel fatum fecit. Sed dicit: "Diabolus fecit", ne
dicat: "Ego feci". Tollat ergo ista de medio qui haec dicit, quia et fortuna vanitas hominum est et
fatum inanitas, et qui putaverit aliquid esse fatum ipse fit fatuus. Et diabolus, quamvis sit hostis
noster 4, tamen consentientem supplantat. Non habet vim cogendi, sed astutiam suadendi. Si
autem diabolus male suadens loqueretur solus, et Deus per Scripturas bona docens non loqueretur,
haberes excusationem apud Deum. Diceres: "Cui consensurus eram nisi ei qui mihi loquebatur, quia
tu mihi tacebas?". Cum autem diabolus non taceat mala suadere, et Deus non taceat bona monere,
aures tuae mediae inter diabolum mala suadentem et Deum bona praecipientem quare inclinantur
ad verba diaboli, et avertuntur a verbis Dei? Dicit tibi ille: "Fac furtum"; dicit tibi Deus: "Noli facere
furtum". Si audires ambos, pessimus esses. Et quomodo tamen posses ambobus obtemperare
diversa iubentibus, cum clamet Deus Christus: Nemo potest duobus Dominis servire 5? Iam vide
qualis es, qui contemnis monentem Deum, et consentis diabolo decipiendi. Quod cum facis, vel
attende, et iam noli facere. Et cum videris quia male fecisti, confitere Deo, accusare noli diabolum,
ut possis vere dicere: Ego dixi: Domine, miserere mei, sana animam meam quoniam peccavi tibi 6.
Non fatum peccavit, non fortuna peccavit: Sana animam meam quoniam peccavi tibi. Et quid sum
facturus? Quia enim peccavi, aegroto. Si aegroto, sana animam meam. Hoc est confiteri medico, et
invocare medicum. Si peccata tua aliis volueris tribuere, ut dixi, vel fortunae vel fato vel diabolo,
non tibi, et iterum bona facta tua tibi volueris tribuere non Deo, perversus es. Contra enim,
quidquid mali facis malitia tua facis, quidquid boni facis gratia Dei facis.

Quod facis bonum, Deus facit; quod facis Talum, tu facis.
2. Videte autem quomodo nescio qui homines nolentes convertuntur ad blasphemias, ut ipsum
Deum velint accusare. Cum coeperit enim accusare fortunam quia ipsa eum coegit peccare, et ipsa
in illo peccavit, incipit accusare fatum, quaeritur ab eo: "Quid est fortuna, vel quid est fatum?". Et
incipit dicere, quia stellae eum coegerunt ad peccatum. Videte quomodo paulatim blasphemia eius
currit ad Deum. Stellas quis posuit in caelo? Nonne creator omnium Deus? Si ergo tales ibi posuit
stellas, quae te cogunt peccare, nonne videtur ipse esse auctor peccatorum tuorum? Vide quam
perversus es, o homo, qui, cum Deus accuset peccata tua, non ut te puniat, sed ut illis punitis te
liberet, tu contra propria perversitate, ubi bonum aliquid facis tibi imputas, ubi aliquid mali Deo
imputas. Converte ergo te ab ista perversitate. Esto correctus, et incipe contradicere tibi, et a
contrario tibi loqui. Quid enim ante dicebas? "Quod facio bonum, ego facio; quod facio malum, Deus
facit". Immo sic est verum: quod facis bonum Deus facit, quod facis malum tu facis. Haec dicendo
non frustra cantas: Ego dixi: Domine, miserere mei, sana animam meam quoniam peccavi tibi 7.
Nam si ubi male Deus facit, et ubi bene tu facis, iniquitatem loqueris adversus Deum. Audite et hinc
quid dicat psalmus: Nolite, inquit, exaltare in altum comuni vestrum, neque loquamini adversus
Deum iniquitatem 8. Hanc enim iniquitatem loquebaris adversus Deum, qua omnia bona tibi volebas
tribuere, et omnia mala illi. Exaltando cornu superbiae loquebaris adversus Deum iniquitatem. Cum
humilitate loqueris aequitatem. Quae est aequitas, quam loqueris cum humilitate? Ego dixi,
Domine, miserere mei, sana animam meam quoniam peccavi tibi 9.

In bonis quae facis ne te extollas supra eos qui bona non faciunt.
68

