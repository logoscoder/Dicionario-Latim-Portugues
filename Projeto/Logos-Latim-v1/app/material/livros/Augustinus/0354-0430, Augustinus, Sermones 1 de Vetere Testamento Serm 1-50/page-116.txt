et pereatis de via iusta 47. Time ne cum tibi arrogas quia inventa est a te via iusta, ipsa arrogantia
pereas de via iusta. "Ego, inquit, veni, arbitratu meo veni, voluntate mea veni". Quid turgescis?
Quid tumescis? Vis nosse quia et hoc praestitum est tibi? Ipsum audi vocantem: Nemo ad me venit
nisi Pater qui me misit, traxerit eum 48. Conversi ad Dominum.

41 SERMO 31
DE RESPONSORIO PSALMI CXXV:
"QUI SEMINANT IN LACRYMIS IN GAUDIO METENT"
1. Psalmus qui cantatur Domino videtur sanctis martyribus convenire, sed si membra Christi sumus,
sicut esse debemus, ad omnes nos pertinere intellegamus: Qui seminant in lacrymis in gaudio
metent. Euntes ibant et flebant mittentes semina sua. Venientes autem venient in exsultatione,
tollentes manipulos suos 1. Quo euntes et unde venientes? Quid seminantes in lacrymis? Quae sunt
semina? Qui manipuli? Euntes in mortem venientes a morte. Euntes nascendo, venientes
resurgendo. Seminantes opera bona, metentes mercedem aeternam. Semina ergo sunt nostra,
quidquid boni fecerimus; manipuli nostri, quod in fine recipiemus. Si ergo bona sunt semina, bona
opera, quare cum lacrymis, cum hilarem datorem diligat Deus 2?

Martyres seipsos impenderunt Christum confitendo.
2. Hic primum videte, carissimi, quomodo maxime ad beatos martyres verba ista pertineant. Nulli
enim tantum impenderunt quam illi qui seipsos impenderunt, sicut dicit apostolus Paulus: Et ipse
impendar pro animabus vestris 3. Impenderunt enim se ipsos, confitendo Christum, et implendo in
eius adiutorio quod dictum est: Ad mensam magnam sedisti, scito quoniam talia te oportet
praeparare 4. Quae est magna mensa, nisi unde accipimus corpus Christi et sanguinem? Quid est:
Scito quoniam talia et oportet praeparare, nisi quod beatus Ioannes exponit: Sicut Christus pro
nobis animam posuit, sic et nos debemus animas pro fratribus ponere 5? Ecce quantum
impenderunt. Sed numquid perierunt, quando securitatem a Domino etiam de capillo acceperunt 6?
Perit manus, ubi non perit pilus? Perit caput, ubi non perit capillus? Ubi non perit palpebra, perit
oculus? Haec ergo magna accepta securitate, impenderunt se ipsos. Operibus ergo bonis
seminemus, cum tempus est, dicente Apostolo: Qui parce seminat, parce et metet 7. Infatigabiles,
inquit, cum tempus habemus operemur bonum ad omnes, maxime autem ad domesticos fidei 8. Et
iterum: Bonum, inquit, facientes non deficiamus; tempore enim suo metemus 9. Qui defecerit in
semine, non gaudebit in messe.

Caput nostrum infirmioribus membris compatitur.
3. Quare ergo in lacrymis, cum omnia bona opera nostra habere debeant hilaritatem 10? Et quidem
de martyribus dici potest quia cum lacrymis seminaverunt. Fortiter enim certaverunt, et in magnis
tribulationibus fuerunt. Nam ut eorum lacrymas Christus consolaretur, transtulit eos et
transfiguravit eos in se et dixit: Tristis est anima mea usque ad mortem 11. Verumtamen, Fratres
mei, videtur mihi quod caput nostrum infirmioribus suis membris compassum est, ne de se forte
membra infirma desperarent, sicut est humana fragilitas, morte propinquante perturbarentur, et
dicerent non se ad Deum pertinere, nam si pertinerent, gauderent. Ideo prius Christus dixit: Tristis
est anima mea usque ad mortem. Pater, si fieri potest, transeat a me calix iste 12. Quis hoc dicit?
Quae potestas, quae infirmitas? Audite qui dicit: Potestatem habeo ponendi animam meam et
potestatem habeo iterum sumendi eam. Nemo tollet eam a me, sed ego pono eam et iterum sumo
eam 13. Haec potestas tristis erat, quando faciebat quod non faceret nisi voluisset. Potestate enim
fecit, non conditione, quia ipse voluit, non quia Iudaeus potuit. Transfiguravit ergo in se infirma
membra corporis sui. Et forte de illis dictum est: Qui seminant in lacrymis in gaudio metent 14, id
est, de infirmioribus. Non enim in lacrymis seminabat ille ipsius Christi magnus praeco, quando
dicebat: Ego enim iam immolor et tempus meae resolutionis instat. Bonum certamen certavi,
cursum consummavi, fidem servavi. De cetero superest mihi corona iustitiae, corona de manipulis.
Superest, inquit, mihi corona iustitiae, quam reddet mihi Dominus in illa die iustus iudex 15. Quasi
diceret: Reddet mihi messem, cui me ipsum impendo sementem. Haec verba, quantum
intellegimus, Fratres, exsultantis sunt, non plorantis. Numquid quando ista dicebat in lacrymis erat?
Nonne similis erat hilari datori, quem diligit Deus 16? Ad infirmos ergo referamus haec verba, ut nec
ipsi desperent qui in lacrymis seminarunt, quia et si seminaverunt in lacrymis, transiet dolor et
gemitus. Transit tristitia cum fine, et venit, laetitia sine fine.

116

