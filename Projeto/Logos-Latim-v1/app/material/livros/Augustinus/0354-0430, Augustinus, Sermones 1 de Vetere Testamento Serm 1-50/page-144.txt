7. Quamvis, si amas vitam et mortem times, ipse timor mortis hyems cotidiana est. Et tunc maxime
pungit timor mortis, quando nobis bene est. Nam quando male est, non timemus mortem. Quando
nobis bene est, tunc magis timemus mortem. Ideo ille dives, quem delectabant multum divitiae
suae - habebat enim magnas divitias et magnas possessiones - credo quod interpellabatur timore
mortis, et inter delicias contabescebat. Cogitabat enim se illa bona relicturum. Congregaverat, et
nesciebat cui, et aliquid cupiebat aeternum 11, et venit ad Dominum, et ait illi: Magister bone, quid
boni faciam ut vitam aeternam consequar? 12 Bene est mihi, sed labitur quod teneo. Bene est mihi,
sed subito non erit quod habeo. Dic mihi unde habeam quod semper erit; dic mihi quomodo
perveniam ad id quod non perdam. Et Dominus illi: Si vis venire ad vitam, serva mandata 13.
Quaesivit, quae mandata? Audivit. Respondit se a iuventute sua omnia servasse 14. Ait illi Dominus
consiliarius vitae aeternae: Unum tibi deest 15. Si vis esse perfectus, vade, vende omnia quae habes
et da pauperibus, et habebis thesaurum in caelo 16. Non enim dixi: Perde, sed serva, et veni
sequere me. Ille qui delectabatur divitiis suis, et propterea quaerebat a Domino quid boni faceret ut
vitam aeternam consequeretur, quia a deliciis ad delicias migrare cupiebat, et has quibus
delectabatur relinquere formidabat, abscessit tristis ad thesauros suos terrenos 17. Noluit credere
Domino quia potest servare in caelo quod periturum est in terra. Noluit esse verus amator thesauri
sui. Male tenendo, perdidit; multum diligendo, amisit. Nam si bene illud diligeret, in caelum
migraret, quo ipse postea sequeretur. Domum illi Deus ostendit ubi migraret, non locum ubi
perderet. Secutus enim ait: Ubi enim fuerit thesaurus tuus, illic erit et cor tuum 18.
8. Sed videre volunt homines divitias suas. Fac quod in terra thesaurizent, numquid non timent
videri divitias suas? Et effoderunt et obruerunt et cooperuerunt. Numquid vident quod habent? Nec
ipse videt. Optat ut lateat, timet ne pateat. Esse vult dives in opinione, non in veritate. Quasi sufficit
habere in conscientia, quia servavit in terra! O quanto maior tibi et melior conscientia erit, si
servaveris in caelo! Hic cum obruis in terra, times ne sciat servus tuus et auferat et fugiat; hic times
ne auferat tibi servus tuus. Ibi non times, quia bene tibi servat Dominus tuus. "Sed habeo, inquis,
servum fidelem, qui et noverit et non prodat et non tollat". Compara illum Domino tuo. Si fidelem
servum invenisti, Dominus tuus quando te fefellit? Et si non potest servus tuus tollere, potest tamen
perdere. Dominus tuus nec tollere nec perdere potest, nec perire permittit. Servat tibi, manet tibi,
liberat te, manentem te facit. Nec perdet te, nec perdet quod ei commendaveris. "Veni, inquit,
accipe quod apud me posuisti". Absit. Non hoc dicit Deus. "Ego, inquit tibi, qui te prohibui
faenerare, faeneratus sum a te. Volebas enim faenore crescere, et dabas homini ut tibi plus
redderet, et quando accipiebat gaudens, et quando reddebat plorans. Hoc volebas, et ego
prohibebam. Dixi enim: Qui pecuniam suam non dabit in usuram 19. Prohibebam te a faenore. Iubeo
tibi faenus, me faenera". Hoc tibi dicit Dominus tuus: "Pauca vis dare et plura accipere? Relinque
hominem qui plangit quando exigis. Me inveni, qui gaudeo quando reddo. Ecce, inquit; adsum. Da
et sume. Tempore redditionis reddam tibi. Et quid reddam? Pauca dedisti, plura sume; terrena
dedisti, caelestia sume; temporalia dedisti, aeterna sume; mea dedisti, me ipsum sume. Quid enim
dedisti, nisi ex eo quod a me accepisti? Ergo ne, quod dederis non reddo, qui unde dares dedi? qui
te ipsum qui dares dedi, qui tibi Christum cui dares dedi, qui tibi diceret: Quando uni ex fecisti, mihi
fecisti 20". Ecce cui das. Pascit et esurit propter te; donat et eget. Quando donat, vis accipere;
quando eget, non vis dire. Eget Christus, quando, eget pauper. Qui omnibus suis vitam aeternam
paratus est dare, in unoquoque paupere temporaliter est dignatus accipere.

Laturarii nostri pauperes sunt.
9. Et consilium dat quo migres. Dedit enim consilium quo migrare debeas. Migra enim de terra in
caelum, ne perdas. Quam multi enim quod servabant perdiderunt, et nec sic correcti in caelo
ponere didicerunt. Ille ergo qui forte si tibi diceret: "Migra divitias tuas ab Occidente in Orientem si
non vis ut pereant", aestuares, laborares, satageres, attenderes quanta essent quae haberes,
videres te multiplicitate rerum tuarum facile in longinqua migrare non posse. Et forte fieres, quia ire
cogereris et quomodo tecum tolleres quod collegeras non invenires. In longinquiora te migrare
iussit, qui non ait: "Migra ab Occidente in Orientem", sed: "Migra de terra in caelum". Aestuas,
quasi difficultatem maiorem tibi videris pati, et dicis tibi: "Si non inveniebam iumenta et naves,
quibus ab Occidente migrarem ad Orientem, quomodo inveniam scalas, quibus a terra migrem in
caelum?". "Noli, inquit tibi Deus, laborare, noli laborare. Qui te divitem feci, qui tibi quod dares dedi,
laturarios tibi pauperes feci". Si, verbi gratia, invenires aliquem inopem de trans mare, aut quo ire
velles, invenires inde civem aliquem necessitatem patientem, diceres tibi: "Civis iste inde est quo
ego volo ire. Eget hic. Do illi quod ibi mihi reddat". Ecce eget hic pauper. Civis est regni caelorum.
Quid dubitas facere traiectitium? Sic enim dant qui hoc faciunt, ut plura accipiant, cum ad ea loca
venerint, unde est ille qui accepit. Faciamus et nos.

Deus quae promisit daturus est.
144

