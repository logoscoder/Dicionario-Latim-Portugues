rectores mundi tenebrarum harum, adversus spiritalia nequitiae in caelestibus 20. Hominem vitando
caves, diabolum orando. Vitatur enim hostis visibilis, ut ubi ille adest, tu ibi non sis; vitas enim
quem vides. Quomodo vitabis quem non vides? Orando. Ora contra illum: tela tua, orationis sunt.
Tu taces, ideo ille insidiatur; oras, et ille ardet. Sed ex affectu ora, quo gratis amas.

29 SERMO 23
SERMO HABITUS IN BASILICA FAUSTI

DE VERSU PSALMI LXXII:
"TENUISTI MANUM DEXTERAE MEAE"
DE VISIONE DEI
Periculosum magisterium, discipulatus autem securus est.
1. Quod cantavimus Domino, propositum nobis ad loquendum credamus. Hinc vobis fiat sermo
noster. Et cui diximus: Tenuisti manum dexterae meae, et in voluntate tua deduxisti me, et cum
gloria assumpsisti me 1, ipse ad intellectum clariorem assumat corda vestra, et adiuvet nos
misericordia et gratia sua me loquentem, vos iudicantes. Quamquam enim propter commoditatem
depromendae vocis altiore loco stare videamur, tamen in ipso altiore loco vos iudicatis, et nos
iudicamur. Doctores dicimur, sed in multis doctorem quaerimus, nec volumus nos haberi magistros.
Periculosum est enim et prohibitum Domino ipso dicente: Ne velitis dici magistri, unus est magister
vester Christus 2. Periculosum ergo magisterium, discipulatus securus est. Ideo psalmus: Auditui
meo, inquit, dabis gaudium et exsultationem 3. Securior est enim verbi auditor, quam verbi prolator.
Ideo ille securus stat, et audit eum, et gaudio gaudet propter vocem sponsi 4.

Qui logitur, etiam, si non offendit patitur cum timete ne offendat.
2. Et quia doctoris Apostolus susceperat dispensationis necessitate personam videte quid dicit:
Cum timore et tremore multo fui apud vos 5. Tutius est ergo ut et nos qui loquimur, et vos qui
auditis, sub uno magistro condiscipulos nos esse noverimus. Omnino tutius est, et hoc expedit ut
nos non tamquam magistros, sed tamquam condiscipulos vestros audiatis. Videte enim quia
sollicitudo nobis impacta est ubi dicitur: Fratres nolite plures magistri fieri 6, in multis enim
offendimus omnes 7. Quis non contremiscat, cum Apostolus dicit: Omnes? Et sequitur: Quisquis in
verbo non offendit, hic perfectus est vir 8. Quis autem audeat dicere se esse perfectum? Qui ergo
stat et audit 9, in verbo non offendit 10. Qui autem loquitur, etiam si, quod difficile est, non offendit,
quid patitur cum timet ne offendat? Oportet ergo vos esse non solum loquentium auditores, sed et
timentium miseratores, ut in eo quod verum dicimus - quoniam omne verum a veritate est - non
nos, sed ipsum laudetis; ubi autem sicut homines offendimus, eumdem ipsum pro nobis oretis.

Non eam depravati depravamus, sed Scriptura stat recta.
3. Scripturae sanctae sunt, veraces sunt, inculpatae sunt. Omnis Scriptura divinitus inspirata utilis
est ad docendum, ad arguendum, ad exhortationem, ad doctrinam 11. Nihil est ergo quod
Scripturam accusemus, si nos forte, illa non intellecta, in aliquo deviemus. Cum ipsam intellegimus,
recti sumus. Cum autem ea non intellecta pravi sumus, ipsam rectam dimittimus. Non enim eam
depravati depravamus, sed illa stat recta, ut ad illam corrigendi redeamus. Verumtamen ut nos
exerceat eadem Scriptura, in multis locis velut carnaliter loquitur, cum lex semper spiritalis sit. Lex
enim, ut ait Apostolus, spiritalis est, ego autem carnalis sum 12. Cum sit ergo illa spiritalis, tamen
saepe cum carnalibus quasi carnaliter ambulat. Sed non eos vult remanere carnales. Quia et mater
parvulum amat nutrire, sed eum non amat parvulum remanere. In sinu tenet, manibus fovet,
blanditiis consolatur, lacte nutrit. Omnia parvulo facit, sed optat ut crescat, ne semper talia faciat.
Videte Apostolum. Melius enim ipsum intuemur, qui se etiam matrem non dedignatus est dicere,
ubi ait: Factus sum parvulus in medio vestrum, tamquam nutrix fovens filios suos 13. Sunt enim
nutrices foventes quidem, sed non filios suos. Item sunt matres nutricibus dantes, non foventes
filios suos. Apostolus vero, germano et pingui caritatis affectu et nutricis personam suscepit
dicendo: fovens, et matris addendo: filios suos. Idem ergo nutritor et fotor alio loco dicit, quod paulo
ante commemoravi: Cum timore et tremore multo fui apud vos 14.

Auditores carnales et auditores spiritales.
90

