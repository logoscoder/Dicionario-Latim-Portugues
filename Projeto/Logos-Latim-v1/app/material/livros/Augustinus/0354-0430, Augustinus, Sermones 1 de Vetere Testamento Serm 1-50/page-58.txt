peccatores non colentes Deum, blasphemantes Deum, irritantes Deum. Vidi quod abundent pacem,
abundent felicitatem. Et visum est mihi quod non recte iudicet Deus, blasphematoribus suis donans
felicitatem". Hoc ergo cum intueretur, id est, felicitatem malorum, dixit nutasse pedes suos ut non
ei videretur bonus Deus. Sed quia postea cognovit, sicut in ipso psalmo dicit: Suscepi ut
cognoscerem, et addidit: Hoc labor est ante me, quare sint iniqui felices, hoc labor est ante me, ait,
donec introeam in sanctuarium Dei, et intellegam in novissima eorum 8, quia quibus modo iniquis
ad tempus datur felicitas, servatur in novissimo poena sempiterna. Hoc cum cognovisset, factus est
rectus corde, et coepit laudare Deum in omnibus, et in laboribus piorum, et in ipsis felicitatibus
impiorum, attendens Deum iustum esse retributorem in novissimis, nunc vero dare quibusdam
temporalem felicitatem quibus servat in extremo sempiternam infelicitatem, et quosdam pios
exercere in praesenti infelicitate quibus rursus servat aeternam felicitatem; et oportere ut mutentur
vices, tamquam divitis illius qui epulabatur cotidie splendide, et pauperis illius ulcerosi iacentis ad
ianuam divitis, et de micis quae cadebant de mensa divitis saturari concupiscentis. Cum autem
mortui essent ambo, ille in poena in inferno esse coepit, ille in sinu Abrahae requievit. Et cum
indignum videretur diviti, et vellet sibi de modico digito Lazari stillari guttam aquae, vicissim de
digito ipsius desiderans guttam de cuius mensa ille desideravit micam audivit ab Abraham
sententiam recti Dei: Fili, inquit, memento quia percepisti bona in vita tua, Lazarus autem mala,
nunc vero hic requiescit, tu autem torqueris 9. In haec novissima intendit aspectum intrans in
sanctuarium Dei ille, cui non videbatur bonus Deus quia zelavit in peccatoribus pacem peccatorum
intuens. Et agnoscens iudicium Dei verum et iustum, quod quidem modo agitur, sed occulte,
futurum in fine in manifestatione, et tamquam correcto corde ex pravitate propria, admota velut
regula iustitiae Dei qua cor tortum corrigeretur, erupit in hanc vocem et ait: Quam bonus Deus
Israel rectis corde! 10 Modo intellego bonum, quia factus sum rectus corde. Antea vero non mihi
videbatur bonus, quia nutabant pedes mei: Zelavi enim in peccatoribus, pacem peccatorum
intuens 11.

Deus erudit te per flagella ut det regnum caelorum.
3. Si ergo iam tibi videtur bonus Deus et quando malis dat felicitatem, unde solebas murmurare
adversus Deum, factus es rectus corde, decet te laudatio: Rectos enim decet laudatio 12. Si autem
sis pravus, non te decet laudatio. Quare non te decet? Non erit perseverans laus qua laudas Deum.
Laudas enim Deum quando tibi bene est; blasphemas Deum quando tibi male est. Etenim tunc tibi
placet quando dat felicitatem; displicet autem quando castigat. Non es rectus corde, non poteris
dicere canticum illud alterius psalmi: Benedicam Dominum in omni tempore, semper laus eius in
ore meo 13. Quomodo enim semper, si tunc quando tibi bene est laudas, non et quando tibi male
est? Quia et ipsum quod dicitur male tibi esse, bene est si castigatorem patrem esse intellegas.
Puer insensatus amat plerumque magistrum blandientem, odit caedentem. Puer vero intellegens
intellegit magistrum bonum, et blandientem et caedentem. Blanditur enim ne puer deficiat, caedit
ne pereat. Tale itaque cor cum quisque habuerit, id est rectum, ut non ei displiceat Deus, et quando
facit quod forte illi ad tempus adversari videatur, securus laudet Deum, quia semper laudabit, et
vere illum decet laudatio, et vere fideliter cantat: Benedicam Dominum in omni tempore, semper
laus eius in ore meo 14. Flagellat autem omnem filium quem recipit 15. Quid ergo eligis: flagellari et
recipi, an non tangi et non recipi? Vide qualis filius sis. Si hereditatem paternam appetis, flagellum
ne recuses. Si flagellum respuis, nega hereditatem. Quo enim te erudit, nisi ut det hereditatem?
Heres patris tui ut esses, non te increpavit, non obiurgavit, non castigavit, non verberavit? Ut quid
hoc? Ut ei succederes in domum quandoque ruituram et fundum quandoque transiturum, et aurum
non diutius in hoc saeculo mansurum quam tu ipse, qui aurum possides. Etenim aut vivens
amissurus es quod habes, aut moriens relicturus. Propter istam temporalem hereditatem pertulisti
flagella patris tui, et murmuras ad Deum erudientem ut det tibi regnum caelorum?

Et decenter et perseveranter a rectis corde laudatur Deus.
4. Cum ergo talis es, ut placeat tibi Deus, et castigans placeat tibi - aut enim est in te aliquid quod
flagello corrigatur, aut ipsa rectitudo tua in flagello probatur - cum ergo talis es, lauda. Securus
enim laudas. Quare securus laudas? Quia decenter laudas, quia perseveranter laudas. Non enim
timeo ne modo laudes, post paululum blasphemes. Non timeo ne sanus laudes, et aegrotus
blasphemes. Non timeo ne de sani ore procedat laus Dei, de aegroti lingua quaeratur mathematicus
aut sortilegus, quaeratur praecantator et remediorum diabolicorum alligator. Non timeo, quia iam
intellexisti bonum Deum esse et cum castigat, et scis quia ille qui percutit filium novit et quando
parcat. Decebit et laudare 16, quia semper perseveranter laudabis, et erit semper laus Dei in ore
tuo 17. Accipis libenter blandientem Patrem, accipis libenter et flagellantem Patrem. Non ad illum
curris cum blanditur, et fugis ab eo cum flagellat. Si enim hoc feceris, eris tamquam puer, qui cum
fugeret a flagellante patre incurrit in blandientem mangonem, et putavit eum bonum, patrem vero
suum malum, et praetulit dolos blandimentorum veritati flagellorum; praeferendo autem amisit

58

