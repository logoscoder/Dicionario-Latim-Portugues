Tamquam ulcerosus Lazarus in illo confide. Lazarus pauper, Abraham dives. Quando audimus in
Evangelio quia mortuus est pauper ille ulcerosus et levatus est ab angelis in sinu Abrahae 19, omnes
mendici ulcerosi debilitati abiecti, quando audiunt istam lectionem, quid dicunt? "De nobis dixit".
Attendit forte homo pauper, egenus, vix sibi sufficiens aut forte mendicus, in domo Dei stare
aliquem divitem cum vestibus congruis honori suo. Quando audit lectionem istam dicit: "De me
dixit. Ego, quando mortuus fuero, ab angelis tollor in sinu Abrahae". Audit ibi de divite Evangelium
dicere: Et cum mortuus esset, coepit torqueri apud inferos 20. Cum audierit pauper, dicit apud se:
"Illud de me dixit, illud de isto". Noli errare, pauper. Noli timere, dives. Nec de te dicit, pauper, si
ebriosus es. Nec de te dicit, dives, si pius es. Ille pietatem coronat, non paupertatem. Non enim
dicturus est Deus in iudicio suo: "Accedat ad me senator, recedat plebeius". Sed neque hoc dicturus
est: "Accedat plebeius, recedat senator". Non dicturus est: "Accedat ad me imperator, recedat
miles". Sed neque illud dicturus est: "Accedat miles, recedat imperator". Sed: "Accedat iustus,
recedat iniustus". Ergo, pauper, pietatem tene si vis pervenire. Nam vis nosse quia Dominus
pietatem elegit, non divitias damnavit? Levatus est pauper. Sed quo? In sinu Abrahae 21. Lege quid
fuerit Abraham et invenis divitem 22. Praecessit dives, ut hospitium et domum pauperi praepararet.
Ecce quomodo habetis in psalmo: Simul in unum dives et pauper 23.
10. Glorificemus Deum et Dominum nostrum Iesum Christum in bonis operibus nostris, et ex corde
dicamus: Miserere mei, Domine, miserere mei, quoniam non in auro, non in argento, non in honore,
non in opibus, non in amico magno, non in turba clientum, non in pompa famulorum, sed in te
confidit anima mea 24.

26 SERMO 21
DE EO QUOD SCRIPTUM EST IN PSALMO LXIII:
"IOCUNDABITUR IUSTUS IN DOMINO ET SPERABIT
IN EO ET LAUDABUNTUR OMNES RECTI CORDE"

Quamvis eum non videat, iustus iocundabitur in Domino.
1. Iocundabitur iustus in Domino et sperabit in eo, et gloriabuntur omnes recti corde 1. Hoc certe
voce et corde cantavimus. Haec verba Deo dixit et conscientia et lingua christiana: Iocundabitur
iustus, non in saeculo, sed in Domino. Lux orta est iusto, dicit alibi, et rectis corde iocunditas 2.
Quaereres unde iocunditas. Hic audis: Iocundabitur iustus in Domino. Et alibi: Delectare in Domino
et dabit tibi petitiones cordis tui 3. Quid nobis indicitur? Quid donatur? Quid iubetur? Quid datur? Ut
iocundemur in Domino. Quis iocundabitur in ea re quam non videt? An forte videmus Dominum?
Hoc in promissione detinemus. Nunc autem per fidem ambulamus 4, quamdiu sumus in corpore,
peregrinamur a Domino 5. Per fidem, non per speciem. Quando per speciem? Quando implebitur
quod idem Ioannes dicit: Dilectissimi, filii Dei sumus et nondum apparuit quod erimus. Scimus quia
cum apparuerit, similes ei erimus, quoniam eum videbimus sicuti est 6. Tunc ergo magna et
perfecta iocunditas, tunc plenum gaudium, ubi non iam spes lactat, sed res nutrit 7. Tamen etiam
nunc, ante quam res ipsa veniat nobis, ante quam nos ad rem ipsam veniamus, iocundemur in
Domino 8. Neque enim parvam iocunditatem habet spes, cuius postea erit res. Et in istis
temporalibus rebus, in iocunditate, non Domini sed in saeculi, nonnulla multi amant, et ad ea quae
amant nondum pervenerunt. Et tamen ardor in spe currit, rem nondum tenet. Verbi gratia, amas
pecuniam non amares, si non sperares. Amas uxorem, non ductam sed adhuc ducendam et forte
ducenda amatur, ducta odio habebitur. Quare hoc? Quia non talis apparuit ducta, qualis ab animo
pingebatur ducenda. Deus autem non vilescit praesens, amatur absens. Quantumcumque enim sibi
humana mens exaggeraverit bonum quod Deus est, minus agit et valde infra est, et necesse est
plus inveniat adeptio quam formabat cogitatio. Plus ergo amabimus cum videremus si potuimus
amare et ante quam videremus. Modo ergo in spe amamus. Ideo iocundatur, inquit, iustus in
Domino. Et continuo, quia nondum videt, et sperabit in eo 9.

Nos propinquamus ad Deum in humilitate et caritate.
2. Habemus tamen primitias Spiritus 10, et aliunde fortasse, ei quem diligimus propinquamus, et
quod avide manducaturi et bibituri sumus, nunc etsi tenuiter praelambimus atque gustamus. Unde
hoc probamus? Neque enim Deus, quem iubemur diligere, in quo iubemur iocundari, aurum est, aut
argentum est, aut terra est, aut caelum est, aut lux ista solis est, aut quicquid de caelo fulget, aut
quicquid de terra resplendet luce perfusum. Nullum corpus est. Deus spiritus est 11. Ideo, inquit, qui
adorant, in spiritu et veritate oportet adorare 12. Non in loco aliquo corporis quia non est corpus,

81

