Ecclesiae praepositi oves sunt et pastores.
2. Professi ergo in hoc cantico quia oves eius sumus, populus pascuae eius, oves manuum eius,
audiamus quid ad nos loquatur tamquam ad oves suas. Pridem pastoribus loquebatur superiore
lectione 9. Praesenti autem et hodierna ovibus loquitur. In illis ergo eius verbis nos cum tremore
audiebamus, vos cum securitate. Quid ergo in istis verbis hodiernis? Numquid vicissim nos cum
securitate, vos cum tremore? Non utique. Primo, quia et si pastores sumus, pastor non solum quod
dicitur ad pastores, cum tremore audit, sed etiam quod dicitur ad oves. Si enim securus audit quod
ad oves dicitur, non est illi cura de ovibus 10. Deinde iam et tunc diximus Caritati vestrae 11, duo
quaedam in nobis esse consideranda: unum quod christiani sumus, alterum quod praepositi sumus.
Quod ergo praepositi sumus, inter pastores deputamur, si boni sumus. Quod autem christiani
sumus, et nos vobiscum oves sumus. Sive ergo Dominus pastoribus loquatur, sive ovibus, nos
omnia cum tremore oportet audire, nec recedat sollicitudo de cordibus nostris, ut ploremus ante
Dominum qui fecit nos 12.
3. Audiamus itaque, Fratres, unde Dominus oves improbas corripiat, et quid promittat ovibus suis.
Et vos, inquit, oves meae, haec dicit Dominus Deus 13. Primo, quanta felicitas est esse gregem Dei,
si quis cogitet, Fratres, etiam in istis lacrymis et in istis tribulationibus magnum gaudium concipit.
Neque enim in eius grege est, quem lupi possunt flagellare, aut cuius somnum possunt captare
praedones. Illi enim dictum est: Qui pascis Israel 14, de quo dictum est: Non dormitabit nec dormiet
qui custodit Israel 15. Vigilat ergo ille super nos vigilantibus nobis, vigilat et dormientibus nobis. Si
ergo de pastore homine securum est pecus hominis, quanta esse debet nostra securitas pascente
Deo, non tantum quia pascit nos, sed etiam quia fecit nos?

Iudicis sententiam attendamus.
4. Una est nostra sollicitudo quae nobis imponitur: audire vocem pastoris. Et est nunc tempus
audiendi, quia ille nondum assumpsit tempus iudicandi 16. Qui loquitur, modo tacet. Loquitur enim
in praecepto, tacet in iudicio. Ideo dicit quodam in loco: Tacui, numquid semper tacebo? 17
Quomodo tacuit, cum hoc ipsum loquendo dixerit? Qui dicit: Tacui, non tacet, quia et hoc ipsum
dicere: Tacui, non tacere est. Audio ergo te loquentem in tot praeceptis, in tot sacramentis, in tot
paginis, in tot libris. Audio denique in hoc ipso quod dicis: Tacui, numquid semper tacebo? 18
Quomodo ergo tacuisti? Quia nondum dico: Venite benedicti Patris mei percipite regnum 19. Et
nondum dico aliis: Ite in ignem aeternum, qui. paratus est diabolo et angelis eius 20. Et haec ipsa ita
nondum dico, ut iam praedicam. Ultimam sententiam quam dicturus est iudex, in tabella scripturus
manu sua, ultra quam sententiam nihil iam iudicaturus est, partes non audiunt: illis foras
exeuntibus scribitur. Attonitae sunt ambae partes atque suspensae, contra quam vel pro qua
sententia illius procedat. Magnum secretum iudicis, unde secretarium nominatur. Magnus timor
eorum qui in causa sunt; quid ille cogitet, et quid scribat ignoratur. Et homo est, et illi de quibus
iudicat, utique homines sunt. Ille autem Deus noster est, et nos populus pascuae eius et oves
manuum eius 21. Et cum sit ille Creator, nos creatura; ille immortalis, nos mortales; ille invisibilis,
nos visibiles; noluit nos in hac vita latere, quam ultimam sententiam in fine dicturus sit. Nemo ante
dicit: "Damno" qui vult damnare; nemo ante dicit: "Ferio" qui vult ferire.

Dei patientia ad poenitentiam nos adducit.
5. Magna ergo lenitas, magna misericordia, magna mansuetudo. Sed si non abutamur patientia
eius ad nostram nequitiam 22, et illo nostra portante peccata, nos quasi ad faciendum ei onus
augeamus peccata peccatis; quasi ut ille plus portet, qui non laborat cum portat. Peccata nostra
quibus adhuc parcit, quia adhuc sustinet, illius ostendunt patientiam nostram cumulant sarcinam.
Ignoras, inquit, quia patientia Dei ad paenitentiam te adducit? 23 Patientia illa est, quam
taciturnitatem vocat, de qua dicit: Tacui, numquid semper tacebo? 24 Ergo cum argueret quosdam
et diceret: Qui praedicas non furandum, furaris; qui dicis non adulterandum, adulteras 25, et cetera,
ait: An divitias bonitatis eius et longanimitatis contemnis? 26 Quia ille bonus est, quia longanimis,
quia videt et tacet, quia videt et sustinet, putas illum iniquum? Ignoras quia patientia Dei ad
paenitentiam te adducit? Et vide si semper tacebit, qui modo tacet. Tu autem, inquit, secundum
duritiam cordis tui et cor impaenitens, thesaurizas tibi iram in die irae et revelationis iusti iudicii
Dei, qui reddet unicuique secundum opera sua 27. Ergo tacet, numquid semper tacebit? Item dicit
post quaedam enumerata peccata: Haec fecisti, et tacui, id est: haec fecisti et non vindicavi;
suspicatus es iniquitatem, quod ero tibi similis 28. Et re vera hoc cogitant multi, cum fecerint multa
mala, et mali sibi accidere nihil viderint, non tantum placent cis facta sua mala, sed etiam Deo
placere putant: in tantum procedit impietas, ut et Deum sibi similem existimet impius contemptor.

175

