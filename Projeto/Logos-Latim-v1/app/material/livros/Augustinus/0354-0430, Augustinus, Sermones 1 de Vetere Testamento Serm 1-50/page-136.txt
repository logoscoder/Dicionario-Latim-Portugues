filiorum. Poterant enim filii eius parvuli falli. Illius cor super eam confidit, cuius cor ac nullum
mendacium decipit. Verum est ergo, quod confidit. Quae talis est spoliis non indigebit 29. Non quia
non quaerit spolia, ideo non indigebit, sed quia multis abundabit. Quae talis est spolia non indigebit.
Unde spoliat mundum, ubique diffusa; rapit undique trophaea diabolo. Hoc enim et promisit vir
eius, cui dicit in alio psalmo: Exsulto ego in verbis tuis, sicut qui invenit spolia multa 30.
Quemadmodum spoliis indiget, quae undique rapit, undique trahit, undique acquirit?
5. Operatur enim viro suo bona et non mala, in omni tempore 31. Hinc est quod spoliat ista mulier
gentes, operando viro suo bona et non mala. In omni tempore operatur bonum et non malum. Nec
sibi, sed viro, ut qui vivit, iam non sibi vivat, sed ei qui pro omnibus mortuus est et resurrexit 32.
Viro ergo operatur bonum, coram Deo operatur bonum 33. Illi servit, illi devota est, illum diligit, illi
placere semper studet. Non se ornat, nec propter oculos suos, nec propter oculos alienos. Non est
de sibi placentibus, non est de sua quaerentibus: Operatur enim viro suo. Qui autem sibi operantur,
omnes sua quaerunt, non quae Iesu Christi 34.

Deus non in sola conscientia sed palam colendus est.
6. Inveniens lanas et linum, fecit utile manibus suis 35. Lanificam et linificam matronam istam
sanctus sermo describit. Quaeritur autem a nobis quid sit lana, quid sit linum. Lanam carnale
aliquid puto, linum spiritale. Hoc conicere audeo ex ordine vestimentorum nostrorum. Interiora sunt
enim linea vestimenta, lanea exteriora. Quidquid carne operamur, in promptu est; quidquid spiritu,
in secreto. Operari autem carne et non operari spiritu, quamvis bonum videatur, utile non est.
Operari autem spiritu et non operari carne, pigrorum est. Invenis hominem porrigentem manu
elemosynam pauperi, nec tamen de Deo ibi cogitantem, sed hominibus placere cupientem. Lanea
vestis videri potest, interiorem lineam non habet. Invenis alium dicentem tibi: "Sufficit mihi in
conscientia Deum colere, Deum adorare. Quid mihi opus est aut in ecclesiam ire, aut visibiliter
misceri christianis?". Lineam vult habere sine tunica. Non novit, neque commendat talia opera
mulier ista. Dicenda sunt quidem et docenda spiritalia sine carnalibus, sed illi qui accipiunt debent
et tenere spiritalia, et non carnaliter operari carnalia. Invenit haec mulier lanas et linum, et fecit
utile manibus suis. Lanae istae et linum hoc in Scripturis sanctis est. Multi inveniunt, sed nolunt
facere aliquid utile manibus suis. Invenit, et fecit. Cum auditis, invenitis; cum bene vivitis, facitis.
Inveniens lanas et linum, fecit utile manibus suis. Videte illam cui dicitur: In dexteram et in
sinistram extende; semen enim tuum hereditabit gentes 36; non est quod parcas, porrige longius
funiculos tuos 37. Videte illam hic: Facta est tamquam navis, quae negotiatur a longe congerit sibi
divitias 38. Divitiae mulieris huius, laudes viri eius. Videte quam a longe congerit sibi divitias: A solis
ortu usque ad occasum, laudate nomen Domini 39.

Ecclesia est sedula Domini ancilla.
7. Exsurgit de noctibus, et dedit escas domui, et opera ancillis 40. Exsurgit de noctibus. Quid valent
noctes? Non eam premunt, non eam in tenebris iacere cogunt. Et de noctibus exsurgit. Noctes,
tribulationes sunt. Sed cui haec et de noctibus surgit et in tribulationibus proficit? Et dedit escas
domui: in noctibus praebuit se imitandam. Faciens docuit quod faciendum dixit, et tunc dedit escas
domui in noctibus. Quis comedat de nocte? Prorsus et tunc dedit escas. Quibus enim dedit semper
esuriunt. Beati enim qui esuriunt et sitiunt iustitiam quia ipsi saturabuntur 41. A nocte spiritus meus
vigilat ad te Deus 42. Media nocte surgebam ad confitendum tibi 43. Haec nocturna alimenta
abundant in domo mulieris huius. Nemo ibi famem patitur. Nec palpat ut inveniat quod
manducetur: ardet lucerna prophetiae. Sed numquid manducandum est et vacandum? Illa enim
quae dedit escas domui, dedit et opera ancillis 44. Ancillae istae ipsius sunt, an viri eius? An quia viri
ipsius sunt, et ipsius sunt? An multae ancillae ipsa est? Ipsa enim quamquam mater familias, tamen
ancillam se esse non dedignatur. Attendat pretium suum, diligat Dominum suum. Agnoscat, inquam
se ancillam nec timeat conditionem. Non enim dedignatur ille coniugem facere, quam tanti emit. Et
unaquaeque coniux bona maritum suum dominum vocat. Prorsus non solum vocat, sed hoc sapit,
hoc sonat, hoc gestat corde, hoc ore profitetur, tabulas matrimoniales instrumenta emptionis suae
deputat. Est ergo ancilla, dans opera ancillis. Est ancilla: eius enim filius est qui dicit: Ego servus
tuus et filius ancillae tuae 45.
8. Quaesiturus eras quid agat illis operibus etiam nocturnis. Audi quid agat: Prospiciens agrum
mercata est 46. Prospiciens, non in praesenti sed in futuro, mercata est agrum istum, prospiciens
fide et spe. Inde et de noctibus surgit 47. Si enim quod non videmus speramus, per patientiam
exspectamus 48. In omnibus tribulationem patiens 49, prospicit enim agrum quem mercatur. Inde
mulier fortis dicitur. Quid sunt noctes illae prae agro illo? Quod enim ad praesens temporale est

136

