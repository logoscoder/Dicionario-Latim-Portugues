anima? Quomodo fervebat, quomodo docebat? Quis me separabit a caritate Christi? Angustia? et
cetera usque an gladius? 74 Quid passus est iste? Et ne aliquis putaret quia inde superbiebat, ait:
Fratres, arbitror me non apprehendisse 75.

Numquam dicas: sufficit, sed quotidie quaere quid desit tibi.
11. Hoc ut quid: Notum mihi fac, Domine, finem meum, et numerum dierum meorum qui sit?
Quantum hic habeo vivere? Ut quid tibi scire diem? Ut sciam quid desit mihi 76. Quid desit, sed ad
aeternitatem. Modo attende Paulum. Post tantos labores dinumeratos, adhuc me, ait, non arbitror
apprehendisse 77. Audi dicentem: Quid desit mihi 78. Nemo ergo dicat: "Iam multum ieiunavi,
multum laboravi, multum donavi. Iam omnia praecepta Dei feci. Heri feci, hodie feci". Et adhuc
hodie erit, si aliquando fuisti. Heri semper hodie habet; ad crastinum si veneris, hodie habebit; et
ad annos decem si veneris, hodie erit. Semper tu hodie dic: Quid desit mihi 79. Si enim Paulus in
tantis laboribus miles caelestis, si enim ille post tantam exercitationem et post tantas revelationes,
raptus usque in tertium caelum, et audivit ineffabilia verba, et tamen, ne in revelationibus
extolleretur, accepit stimulum carnis qui illum humiliaret 80, quis est qui dicere valeat: "Sufficit"?
Inde ergo notum fac mihi Domine finem meum 81. Et ecce habes ante te Christum finem. Non habes
iam quod quaeras. Cum iam credidisti, iam agnovisti. Sed non in fide tantum res est, sed in fide et
opere. Utrumque necessarium est. Nam et daemones credunt (audistis Apostolum) et
contremiscunt 82, non est autem prode illis quia credunt. Parum est fides sola, nisi et opera
coniungantur: Fides quae per dilectionem operatur 83, ait Apostolus. Notum fac mihi, Domine, finem
meum, et numerum dierum meorum qui sit 84. Istud non dicitur, quia, si unusquisque nostrum sciret
quando moreretur, decerneret sibi, verbi gratia, ut bene viveret. Inde ipse magister, volens nos
sollicitos fieri, interrogatur de die et hora, et dicit: De die illa et hora nemo scit. Nolebat enim ut illi
scirent. Inde dixit: neque Filius 85; hoc est, non vobis expedit ut sciatis. Eritis enim neglegentes, non
solliciti. Eo magis bene vivetis, cum solliciti fueritis. Non quia nescio diem, nam omnia quae habet
Pater mea sunt 86. Notum mihi fac, Domine, finem meum, et numerum dierum meorum qui sit 87.
Notum fac mihi istud, ut semper sim sollicitus, quia nescio quando veniet fur 88, ut noverim quid
desit mihi.

In temptatione et tribulatione quid desit nobis noverimus.
12. Ibi ergo, Fratres, simus cauti, ut noverimus quid desit nobis. Temptatio christianorum, probatio
christianorum est. Nam qui temptatur, ostenditur illi quid illi desit. Duae res sunt: aut ostenditur illi
quid habeat, aut ostenditur illi quid desit. Temptatus est Abraham non ut ostenderetur illi quid
dehabuisset, sed ut ostenderetur nobis quid imitaremur. Temptatus est autem in filio. Quae illa
temptatio fuit 89? Optavit filium in aetate provecta, iam de quo desperabatur. Tamen, dum
promissionem Dei audivit, non haesitavit omnino. Credidit, accepit, meruit, suscepit. Natus est,
nutritus est, in aetatem perductus est, lactatus est. Et dictum est ei: In semine tuo benedicentur
omnes gentes 90. Noverat ille in quo semine, habemus enim testimonium in Evangelio: Abraham
concupivit diem meum, ait, videre; et vidit, et gavisus est 91. Noverat ergo. Post illa autem omnia
quae crediderat, audivit a Deo: Abraham offer mihi filium tuum sacrificium 92. Temptatus est.
Quare? Non noverat Deus fidem ipsius? Sed propter nos haec ostendere dignatus est. Nobis enim
dicitur: "Offer mihi sacrificium saccelli tui", et dubitamus. Quod sacrificium? Date elemosynam et
ecce vobis munda sunt omnia 93; et iterum: Misericordiam volo, quam sacrificium 94. "Da aliquid de
saccello tuo", dicitur tibi, et ligas. Quid si tibi iuberetur de filio tuo? Ecce de saccello tuo sic dubitas;
de filio tuo quid fecisses? Ut sciam quid desit mihi 95. Dicturus sum non sine dolore et pudore.
Pleraeque feminae forte volunt Deo servire, et, si audaces fuerint, dicunt parentibus: "Dimitte me,
virgo Dei volo esse", aut: "servus Dei volo esse", et audiunt: "Nec salva sis, nec salvus sis. Vere non
facies quod vis. Quod ego volo, hoc facies". Quid si diceretur tibi: "Occide"? Vivis, vita aeterna
promittitur tibi, ante te est. Et resistis, et dubitas, et oppugnas? Certe christianus es. "Quare,
domne, quia christianus sum ideo non debeo habere nepotes?". Debes habere nepotes? Scis
quantum tibi deest, quod heri ieiunasti? Canta quod iste dixit: Notum fac mihi, Domine, finem
meum, et numerum dierum meorum qui sit, ut sciam quid desit mihi 96. Praestet enim Deus, et
misericordia ipsius, ut cotidie agitemur, aut temptemur, aut probemur, aut exerceamur, aut
proficiamus. Tribulatio patientiam operatur, patientia probationem, probatio spem. Spes vero non
confundit 97.

Demus ergo operam cotidie proficiendi in Deum.

67

