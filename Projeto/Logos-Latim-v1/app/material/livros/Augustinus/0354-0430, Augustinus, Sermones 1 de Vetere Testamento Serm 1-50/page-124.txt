ex hoc in hoc. Oves eorum fecundae, multiplicantes in exitibus suis; boves eorum crassi. Non est
ruina sepis, neque exitus, neque clamor in plateis eorum. Beatum dixerunt populum cui haec
sunt 45. Sed qui dixerunt? Quorum os locutum est vanitatem 46. Superius enim descripti sunt.
28. Tu autem quid dicis? Nam illi beatum dixerunt populum cui haec sunt. Ego quid dico? Beatus
populus cuius est Dominus Deus ipsius 47. Ergo ille est beatus populus, qui pro filiis suis et pro
filiabus ornatis, pro crassitudine boum, pro fecunditate ovium, pro plenitudine cellariorum, pro
integritate aedificiorum, pro pace ac litibus et iurgiis civilibus, pro ista omni felicitate, Deum suum
vult possidere, ut ipsum habeat pro omnibus qui condidit omnia, et dicat: Mihi autem adhaerere
Deo, bonum est 48. Colat eum gratis. Colat quando ista dat, et quando aufert, et quando non dat, et
nihil sic timeat, quam ne ipse se auferat. Itaque christianus populus, Fratres, qui dicit in corde suo:
"Quidquid vult auferat, se ipsum mihi non auferat", beatus est populus, cuius est Dominus Deus
ipsitis 49.

43 SERMO 33
DE EO QUOD SCRIPTUM EST IN PSALMO CXLIII:
"DEUS, CANTICUM NOVUM CANTABO TIBI"

Caritas cantat canticum novum.
1. Quoniam scriptum est: Deus, canticum novum cantabo tibi, in psalterio decem chordarum
psallam tibi 1, decem chordarum psalterium, decem praecepta legis intelleguntur. Cantare autem et
psallere negotium esse solet amantium. Vetus enim homo in timore est, novus in amore 2. Ita etiam
duo Testamenta discernimus, vetus et novum, quae in allegoria dicit Apostolus etiam in Abrahae
filiis figurari, uno de ancilla, altero de libera 3: Quae sunt, inquit, duo Testamenta 4. Servitus enim
pertinet ad timorem, libertas ad amorem. Dicit enim Apostolus: Non enim accepistis spiritum
servitutis iterum in timore, sed accepistis spiritum adoptionis filiorum, in quo clamamus: Abba,
Pater 5. Dicit et Ioannes: Timor non est in caritate, sed perfecta caritas foras mittit timorem 6.
Caritas ergo cantat canticum novum. Nam timor ille servilis in vetere homine constitutus 7 potest
quidem habere psalterium decem chordarum, quia et Iudaeis carnalibus data est ipsa lex decem
praeceptorum, sed cantare in illa non potest canticum novum. Sub lege est enim et implere non
potest legem. Organum ipsum portat, non tractat, et oneratur psalterio, non ornatur. Qui autem sub
gratia est, non sub lege, ipse implet legem, quia non est ei pondus sed decus, nec timenti
tormentum est sed amanti ornamentum. Spiritu enim dilectionis accensus, iam in psalterio decem
chordarum cantat canticum novum.

Plenitudo legis dilectio.
2. Nam sic dicit Apostolus: Qui enim diligit alterum, legem implevit. Nam non adulterabis, non
homicidium facies, non furaberis, non concupisces, et si quod est aliud mandatum, in hoc sermone
recapitulatur: Diliges proximum tuum tamquam teipsum. Dilectio proximi, malum non operatur.
Plenitudo autem legis, caritas 8. Dominus etiam quia dixerat: Non veni solvere legem, sed
adimplere 9, propterea tale mandatum discipulis dedit, unde lex ab eis posset impleri: Mandatum,
inquit, novum do vobis, ut vos invicem diligatis 10. Non ergo mirum si mandatum novum cantat
canticum novum, quia sicut dictum est psalterium decem chordarum decem praecepta sunt legis,
et plenitudo legis dilectio est. Paucas autem inde chordas commemorare Apostolus voluit, ut ex eis
cetera intellegantur, ubi ait: Nam non adulterabis, non homicidium facies 11, et cetera. Nam sicut
duo sunt praecepta dilectionis, ex quibus Dominus dicit totam Legem Prophetasque pendere 12,
satis ostendens dilectionem esse plenitudinem legis, ita ipsa decem praecepta in duabus tabulis
data sunt 13. Tria quippe dicuntur in una tabula esse conscripta, et septem in altera. Sicut autem illa
tria pertinent ad dilectionem Dei, ita septem cetera dilectioni proximi deputantur.

De tribus primis Decalogi praeceptis.
3. Primum est illorum trium: Audi Israel: Dominus Deus tuus Dominus unus est 14. Non facies tibi
idolum, aut cuiusquam similitudinem, neque quae in caelo sursum, neque quae in terra deorsum 15,
et cetera quibus ad unius Dei cultum relicta idolorum fornicatione constringit 16. Secundum autem
praeceptum est: Non accipies nomen Domini Dei tui in vanum 17. Tertium, de observatione
sabbati 18. Credo propter Trinitatem tria praecepta pertinent ad dilectionem Dei. Unitas enim

124

