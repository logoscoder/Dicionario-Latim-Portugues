mundi 155. Ecce quid date. De quibus fructibus manuum eius? Esurivi enim, et dedistis mihi
manducare 156. Date illi de fructibus manuum eius.

Finitis laboribus, in caelo Deo laudando vacabimus.
30. Et quod illi deinde negotium erit, finitis laboribus? Et laudetur in portis vir eius 157. Ipse erit
portus laborum nostrorum, videre Deum, et laudare Deum. Non ibi dicetur: "Surge, labora, vesti
servos, vesti et te ipsam ornare purpura, da escas famulis, attende ne lucerna exstinguatur,
sollicita esto, surge de noctibus, aperi pauperi marium, traice de colo in fusum". Non erunt opera
necessitatis ubi nulla necessitas. Non erunt opera misericordiae ubi nulla miseria. Non frangis
panem pauperi ubi nemo mendicat. Non suscipis peregrinum ubi omnes in patria sua vivunt. Non
visitas aegrum ubi omnes perpetuo sani sunt. Non vestis nudum ubi omnes aeterna luce vestiti
sunt. Non sepelis mortuum ubi omnes sine termino vivunt. Nec tamen ista non agens, nihil ages.
Videbis enim quem desiderasti, et sine defectu laudabis. Istum accipies fructum. Tunc erit una illa
quam petisti: Unam petii a Domino, hanc requiram ut inhabitem in domo Domini per omnes dies
vitae meae. Et quid ibi facies? Ut contempler delectationem Domini 158. Et laudetur in portis vir
eius. Beati qui habitant in domo tua, in saecula saeculorum laudabunt te 159.

49 SERMO 38
DE VERBIS ECCLESIASTICI II, 1-5:
"FILI, ACCEDENS AD SERVITUTEM DEI" ETC.
ET DE VERBIS PSALMI XXXVIII, 7:
"QUAMQUAM IN IMAGINE AMBULAT HOMO" ETC.
DE CONTINENTIA ET SUSTINENTIA
1. Duo sunt quae in hac vita veluti laboriosa nobis praecipiuntur a Domino: continere et sustinere.
Iubemur enim continere ab eis quae in hoc mundo dicuntur bona, et sustinere ea quae in hoc
mundo abundant mala. Illa continentia, ista sustinentia vocatur. Duae virtutes quae mundant
animam et capacem faciunt divinitatis. In frenandis libidinibus et coercendis voluptatibus, ne
seducat quod male blanditur et enervet quod prosperum dicitur, continentia nobis opus est: non
credere felicitati terrenae, et usque ad finem quaerere felicitatem quae non habet finem. Ut autem
est continentiae, felicitati mundi non credere, ita sustinentiae est, infelicitati mundi non cedere Sive
ergo in affluentia rerum simus, sive in angustia, exspectandus est Dominus, qui et quod vere
bonum et suave est det, et quod vere malum est avertat a nobis.

Bona et mala hoc in saeculo miscentur.
2. Bona Dei quae promittit iustis in fine servantur; et mala quae minatur impiis in fine servantur.
Bona et mala quae versantur et miscentur in saeculo, nec boni soli habent, nec soli mali. Quicquid
boni in hoc mundo dixeris, habet bonus, habet et malus. Veluti salutem ipsam corporis et boni
habent et mali. Divitias et apud bonos et apud malos invenies. Successum filiorum, et bonorum et
malorum donum videmus esse commune. Vitam longam diu vivunt boni quidam diu vivunt mali
quidam. Et quaecumque alia numerare volueris in hoc saeculo bona, permixte invenis apud bonos
et malos. Rursum quaecumque aspera, quaecumque tristia, et boni patiuntur et mali: famem,
morbum, dolores, damna, oppressiones, orbitates. Communis haec est omnium materies
lacrimarum. Facile est ergo hoc videre, et bona saeculi apud bonos et malos esse, et mala saeculi
bonos malosque perferre. Et ideo quorumdam pedes in via Dei titubant, et exorbitare conantur.
Multi etiam deviant et exorbitant, cum instituerint et proposuerint animo, propterea servire Deo ut
bonis terrenis abundent et malis careant, eaque devitent. Cum enim hoc sibi proposuerint, et hanc
mercedem constituerint pietatis et religionis suae, quando viderint se laborare, et florere iniquos,
quasi perdiderint mercedem, quasi eos fefellerit qui vocavit, quasi frustra opus indixerit qui in
mercede decepit, renuntiant Deo. Et quo se miseri convertunt, avertentes ab illo a quo facti sunt et
inhaerentes illis quae facta sunt? Cum coeperit perire quod factum est, ubi erit amator temporis,
qui perdidit aeternitatem?

Tempus fidei et tempus speciei Ioannes distinguit.
3. Proinde propter illa bona, quae non dabit Deus nisi bonis, et propter illa mala, quae non dabit
Deus nisi malis, quia in fine apparebunt utraque, credi sibi vult Deus. Quae enim merces fidei, aut
quod omnino vel nomen fidei, si modo vis videre quod teneas? Non debes ergo videre quod credas,

142

