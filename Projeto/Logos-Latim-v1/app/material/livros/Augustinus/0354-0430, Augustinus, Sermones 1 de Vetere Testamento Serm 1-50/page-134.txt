invenire non possum. Forte valebis etiam occidere. Ruente carnali domo, incolumis habitator
abscedo, et ad illum cui servo fidem securus exibo, et te amplius non timebo. Vide enim quid
minaris, ut falsum testimonium dicam. Mortem minaris, sed corporis. Plus ego cum timeo, qui dixit:
Os quod mentitur, occidit animam" 41. His divitiis intus plenus et opimus talia minanti vel meliora
respondet. Pauper autem non suffert minas 42.

De pharisaeo et publicano.
11. Simus ergo divites, et timeamus esse pauperes. Quaeramus autem impleri cor nostrum divitiis
ab illo qui vere dives est. Et si forte unusquisque vestrum intrat in cor suum et illic divitias istas non
invenit, pulset ad divitem, fiat ante ianuam divitis illius pius mendicus, ut sit illo donante dives
impletus. Et vere, Fratres mei, paupertatem nostram egestatem nostram debemus Domino Deo
nostro confiteri. Hanc confitebatur publicanus, qui nec oculos ad caelum audebat levare 43. Non
enim habebat cum qua substantia levaret oculos suos homo peccator. Attendebat ad inanitatem
suam sed plenitudinem Domini cognoscebat. Noverat se ad fontem venire sitientem. Aridas fauces
ostendebat, pie ubera implendus pulsabat: Domine, inquit, tundens pectus, oculos deiciens in
terram propitius esto mihi peccatori 44. Dico ego, quia iam ex aliqua parte dives erat, cum ista
cogitabat et petebat. Nam si adhuc omni modo pauper erat, huius confessionis gemmas unde
proferebat? Sed tamen abundantior et plenior de templo descendit iustificatus 45. Ille autem
farisaeus ad orationem ascendit et nihil rogavit. Ascenderunt, inquit, ad templum adorare 46. Iste
rogat, ille non rogat. Sed ille, unde erat? Sunt qui se divites putant, nihil habentes 47. Domine,
inquit, gratias tibi ago, quia non sum sicut ceteri homines, iniusti, raptores, adulteri, sicut etiam hic
publicanus. Ieiuno bis in sabbato, decimas do omnium quae possideo 48. Iactavit se, sed inflatio est
ista, non plenitudo. Divitem se putavit nihil habens. Pauperem se ille cognovit iam aliquid habens.
Ut nihil aliud dicam habebat ipsam confessionis pietatem. Et descenderunt ambo. Sed iustificatus,
inquit, publicanus ille magis quam ille farisaeus 49. Quia omnis qui se exaltat humiliabitur, et qui se
humiliat exaltabitur 50.

48 SERMO 37
SERMO HABITUS IN NATALE MARTYRUM SCILLITANORUM
IN BASILICA NOVARUM

UBI DICIT:
"MULIEREM FORTEM QUIS INVENIET?"

Ecclesia Martyrum mater.
1. Praestabit nobis, qui diem istum commendavit in sanctis suis, ut infirmitas vocis nostrae sufficiat
intentioni vestrae. Hoc ideo commendavi, ut me silentio vestro adiuvare dignemini. Animus enim
promptus est ad vos, sed caro infirma 1. Et ipse animus, quaecumque forte gaudia de Scriptura Dei
concepit, parturit et parere quaerit in auribus et mentibus vestris. Praestate in vobis nidum
sermoni. Commendatur enim et in Scriptura turtur, quaerens nidum sibi ubi ponat pullos suos 2. Et
hoc quod gestamus in manibus, Scriptura scilicet quam videtis, commendat nobis inquirendam et
laudandam mulierem quamdam de qua paulo ante cum legeretur 3 audistis, magnam habentem
magnum virum, eum virum qui invenit perditam ornavit inventam 4. De hac secundum lectionis
tenorem, quam me portare conspicitis, pauca pro tempore quae Dominus suggerit dicam. Dies est
enim martyrum, et ideo magis laudanda est mater martyrum. Iam quae sit ista mulier me
proloquente accepistis. Videte etiam utrum me legente agnoscatis. Omnis nunc auditor, quantum
ex affectu vestro satis apparet, dicit in corde suo: "Ecclesia debet esse". Confirmo istam
cogitationem. Nam quae potuit esse altera martyrum mater? Ita est. Quod intellexistis, hoc est. De
qua muliere volumus aliquid dicere, Ecclesia est. Non enim nos deceret loqui de quacumque alia
muliere. Quamquam et in recitatione passionis martyrum audivimus feminas, de quibus decenter
loquamur, sed non eas praetermittimus, quando earum matrem laudamus.

Christus Ecclesiam redemit.
2. Attendite cuius membra estis; inspicite cuius filii estis. Mulierem fortem quis inveniet? 5 Congruit
dici martyrum fortitudo mulieris. Nisi enim ipsa fortis esset, illa membra eius in passione
defecissent. Mulierem fortem quis inveniet? Difficile est invenire eam immo difficile est nescire

134

