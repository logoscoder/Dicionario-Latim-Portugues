per omnes gentes Ecclesiam suam. Invenit Deum etiam in ista similitudine zizaniorum dicentem:
Ager est hic mundus 89. Non ager est Africa, sed hic mundus. Per totum mundum frumentum, per
totum mundum zizania - tamen ager est mundus, seminator Filius hominis, messores angeli 90, non
principes Circumcellionum - crescere utrumque usque ad messem, non crescere zizania et
decrescere frumenta, sed utrumque crescere usque ad messem. Quam messem? Ipsum audi:
Messis est finis saeculi 91. Audit haec plane, et recte iudicans quid dicit? "Non ero in illa concisione.
Hac ero, et bonus ero in nomine eius cuius ero. Et bonus ero, non me ipsum bonum faciens, sed ab
illo fieri exspectans, non me ipsum bonum et iustum dicens, sed ab illo dici desiderans". Intrat, fit
catholicus. Ecce ipse abluit ingressum suum, ablue et tu exitum tuum. Non potes: Filius enim malus
ipse se iustum dicit, exitum autem suum non abluit 92.

Sponsus in caelo est, sponsa in tota terra.
19. Lateribus et humeris vestris impellebatis, et cornibus vestris percutiebatis, et omne quod
deficiebat comprimebatis, quoad usque dispergeretis eas foras. Et salvabo oves meas 93. Sicut
detestanda illorum iniquitas et crudelitas, ita laudanda pastoris nostri, vere Dei nostri, misericordia:
salvabit oves suas. Forte, Fratres mei, quamvis per minimos servos suos, forte per indignos hoc
facit, cum hoc dicimus: Salvet oves suas, audiant vocem pastoris sui et sequantur eum 94. Non
quaerant Ecclesiam ex ore hominum. Ex ore Dei quaerant, ex ore Christi quaerant. Ille quem dicit
impium impius est, quem dicit iustum iustus est, quem dicit ovem ovis est, quem dicit hircum
hircus est 95. Ipse est veritas, ipse loquatur, ab illo Ecclesia quaeratur. Dic nobis, Domine, ubi est
Ecclesia tua? Et ille omnibus: "Ubi ego sim scitis?". Respondeant Omnes: "In caelo ad dexteram
Patris 96". "Integra fides: hanc docui, hanc seminavi, sed per mundum seminavi. Cum me, inquit,
confitemini in caelo, venit vobis certe in mentem ille psalmus: Exaltare super caelos, Deus.
Ecclesiam quaeritis? Legite quod sequitur: Et super omnem terram gloria tua 97". Ibi, Fratres, ubi
dictum est: Exaltare super caelos Deus de Christo resurgente et ascendente, ibi statim sequitur: Et
super omnem terram gloria tua. Sponsus in caelo est, sponsa in terra est. Ille super omnes caelos,
illa super omnem terram. O haeretice, credis quod in caelo non vides, negas quod in terra vides!
Dicat ergo haec, dicat et audiatur: Salvet oves suas. Et salvabo, inquit, oves meas, et iam non erunt
in vastationem, et iudicabo inter ovem et ovem 98.

Christus, quem David praesignabat, verus est pastor.
20. Et excitabo super eas pastorem unum 99. Nonne ipse in superiori lectione dixerat: Ego
pascam 100? Modo excitat pastorem unum ille qui pascit. An forte intra tam parvum intervallum
lectionis taedio affectus est pascendo, et excitavit pastorem cui commendaret curam ovium, ut
esset ipse securus? Audiamus quem pastorem dicit; et ibi intellegimus, quare et ipse pastor etiam
excitato isto pastore ipse pascat, et solus pascat. Excitabo super eas pastorem unum, et pascet eas
servus meus David, ipse pascet eas 101. Prophetiam esse de Christo veniente ad homines ex semine
David, cito intellegitis, Fratres, si tempora cognoscatis. Iste propheta Ezechiel tempore captivitatis
fuit, quae facta est ex transmigratione populi in Babyloniam. A tempore David usque ad tempus
huius transmigrationis, generationes sunt quatuordecim 102. Ecce quanto post dicit: Et David pascet
eas. Si hoc diceretur tempore Noe, aut tempore Abraham aut tempore Moysi, aut tempore saltem
ipsius Saulis, cui successit in regno David, recte intellegeremus de ipso David filio lesse dictum esse
hoc, quod ipse futurus esset pastor gregis Dei, cui regnanti populus ille commissus est. Nunc vero
iam regnaverat David, iam de vita ista exierat, iam patribus appositus erat, iam pro merito suo
quiescebat 103. Quid est quod dicit: Excitabo David et faciam eis eum pastorem unum 104, nisi quia
David ille est, qui venit ex semine David 105? Quomodo ergo erigit nobis pastorem Deus? Quem
pastorem unum? Et pascet eas servus meus David. Iam dudum ipse pascebat nos. Modo pascit nos
servus eius David. Quare tamquam alter? Nam utique cum ille pascebat, Deus pascebat. Et cum
Deus pascebat, Pater et Filius et Spiritus Sanctus pascebat. Modo excitatur et fit tamquam alter
pastor. Sed non alter. Non alter secundum formam Dei, quia in forma Dei ipse et Pater unus Deus.
In forma autem servi tamquam alter excitatur ut pascat, quia maior est Pater 106. Audi unum
pascentem, et Christum pascentem: Ego et Pater unum sumus 107. Audi excitari Christum
pascentem: Pater maior me est 108. Unus ergo pascit; quia cum in forma Dei esset, non rapinam
arbitratus est esse aequalis Deo 109. Excitatur autem ut pascat, quia semetipsum exinanivit,
formam servi accipiens 110. Hoc et hic ipsa verba testantur: Pascet eas servus meus David. Servus,
in forma servi. Servus, quia semetipsum exinanivit, formam servi accipiens, in similitudine
hominum factus, et habitu inventus ut homo. Humiliavit semetipsum, factus obediens usque ad
mortem, mortem autem crucis 111. Excitetur ergo ut pascat. Propter quod Deus, inquit, eum
exaltavit a mortuis, et donavit ei nomen quod est super omne nomen 112. Iam excitato servo suo
David, iam excitata forma servi quam posuit ad dexteram suam 113, donavit ei nomen quod est

181

