Non de vita huius temporis agitur in psalmo.
3. Quia itaque non de vita et diebus huius temporis loquitur Spiritus Dei dicens: Quis est homo qui
vult vitam et cupit videre dies bonos? 8 sequentia docent. Talia enim praecepta subiungit, quibus
obediendo vitam et dies bonos habere possimus, ut haec vita quam nunc agimus et hi dies pro
eisdem praeceptis implendis plerumque amittendi sint. Proinde si hanc vitam in qua nunc sumus
intellexerimus in eo quod dictum est: Quis est homo qui vult vitam? et propter hanc habendam
quae connectuntur praecepta faciamus, quid acturi sumus, cum aliquis in malitia potens mortem
nobis fuerit comminatus, nisi falsum testimonium dixerimus? Profecto enim si fecerimus quod hic
iubetur: Cohibe linguam tuam a malo 9, ut propter hoc praeceptum testimonii fallaciam recusemus,
quasi decepti videbimur. Quia propter habendae vitae cupiditatem praeceptum servare
suscepimus, et eam magis praeceptum servando perdidimus. Porro si vitam intellexerimus in
aeternum beatam quam post istam Deus dabit obedientibus sibi, de qua Dominus dixit ad
quemdam: Si vis venire ad vitam serva mandata 10, tunc vero interroganti: Quis est homo qui vult
vitam? 11 respondebimus nos velle vitam si etiam sub ipso percussoris ictu veritatem servabimus in
testimonio, mortem contemnimus in mundo, vitam consequimur in caelo.

Item dies boni non sunt de hoc saeculo.
4. Hoc de diebus bonis intellegamus. Nam si propter dies praesentis saeculi qui boni dicuntur et
non sunt, in sepulturam cordis per epularum aggeres, in luxuriae et vinolentiae gurgitibus, in
turpissimas ingluviarum voluptates, si ergo propter istos dies, quasi propter dies bonos,
susceperimus praeceptum ut labia non loquantur dolum 12, plerumque tales dies cogunt amatores
suos loqui dolum, et tales dies negantur eis qui non loquuntur dolum. Quid enim aliud est "loqui
dolum", nisi aliud labiis promere, cum aliud claudatur in pectore? Ad haec maxime adulatorum
exarsit negotium, quia pene semper, ne prohibeantur ab opimis mensis apparatisque conviviis,
blandiendo non tacent falsum, et ab his prohibentur, si amando Deum dixerint verum. Ergo propter
istos dies quos putant bonos, ut eis exhibeantur, loquuntur dolum, et eis negantur, si non loquuntur
dolum. Alii sunt igitur dies boni, de quibus admonemur ut si eos videre diligimus 13, cohibeamus a
malo linguam nec dolum loquamur. Non sunt de isto saeculo dies illi; non eos habet caelum quod
transiet sed quod permanebit; non eos novit terra morientium, sed terra viventium 14. Hos quisquis
intellexerit et dilexerit, linguam cohibeat a malo; et si eam terror mortis cogat ad malum, labia eius
non loquantur dolum; et si diebus fallaciter bonis invitetur ad malum, declinet a malo etiam inter
bona, faciat bonum etiam inter mala; quaerat pacera 15 quae non est super terram et sequatur eam
in illo qui fecit caelum et terram.

Cavendum est ne opus recusemus cuius merces est vita aeterna.
5. Proinde, Fratres, concupiscite vitam et diligite videre dies bonos ubi nulla nox erit, vitam in qua
dies malus non timeatur, dies bonos in quibus numquam vita finiatur. Sed si hanc mercedem
diligitis, cavete ne opus cuius ea merces est recusetis. Illam pacem quaerendo sequimini. Quaerite
autem manibus vestris nocte coram Deo, et non decipiemini 16. Quid est enim manibus vestris, nisi
in bono opere? Quid est nocte, nisi in tribulatione? Quid est coram Deo, nisi conscientiae puritate?
Sic vivendo et hoc amando, habebitis Deum in contemplatione, et in illo vitam sine defectione, dies
bonos sine contenebratione, pacem sine dissensione.

19 SERMO 16/A
SERMO HABITUS IN BASILICA MAIORUM

DIE DOMINICA XIV KAL. IUL.
DE RESPONSORIO PSALMI XXXVIII:
"EXAUDI ORATIONEM MEAM ET PRECEM MEAM, DOMINE"
ET DE MULIERE IN ADULTERIO DEPREHENSA
Exordium. Psalmista petit auxilium a Deo, quia arduam rem sibi proponit.
1. Christianorum est, cotidie in Deum proficere et de Deo vel de donis eius semper gaudere.
Peregrinationis enim nostrae tempus brevissimum est, et patria nostra sine tempore est. Inter
aeternitatem enim et tempus multum distat. Hic conquiritur pietas, illic requiescitur. Inde cotidianis
diebus quasi boni negotiatores noverimus quid profecerimus. Non tantum enim studiosi esse
debemus in audiendo, sed vigilantes in operando. Haec schola, in qua Deus solus magister est,

62

