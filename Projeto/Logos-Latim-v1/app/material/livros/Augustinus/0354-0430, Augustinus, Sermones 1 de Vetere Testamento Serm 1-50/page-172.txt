sunt, paucis pulsantibus aperiuntur 149. Tene et devote accipe aperta, ut merito tibi pandantur
obscura. Quomodo eris penetrator obscurorum, contemptor manifestorum?

Verba Cant 1, 6-7 discutiuntur.
36. Ecce tamen ut possumus, Fratres, haec verba discutiamus. Aderit Dominus ut videatis ibi
sanum intellectum. Primo, quod ab omnibus et imperitis facillime iudicatur, verba ipsa male
distinguunt. Nunc audietis, nunc probabitis. Etenim sic se habet textus ipse lectionis. Sponsa
loquitur ad sponsum: Annuntia mihi quem dilexit anima mea ubi pascis, ubi cubas 150. Quod sponsa
sponso dicat, quod Ecclesia Christo dicat, nec nos dubitamus, nec illi. Sed omnia verba sponsae
audi. Quare verbum quod adhuc sponsae est, vis tribuere iam sponso? Omnia quae dicit sponsa,
dicat. Tunc respondebit sponsus. Audi evidentius hac distinctione quam dicturus sum: non invenies
aliquid plus. Annuntia mihi quem dilexit anima mea ubi pascis, ubi cubas in meridie. Ipsa adhuc
dicit: Ubi pascis, ubi cubas in meridie. Et vide quia ipsa adhuc dicit. Sequitur enim: Ne forte fiam
sicut operta super greges sodalium tuorum 151. Puto omnes peritos imperitosque discernere genus
masculinum et femininum. Operta, quaero cuius generis sit. Ab omni homine quaero: Masculini est,
an feminini? Annuntia, inquit, mihi quem dilexit anima mea. Quem, cum dicit, masculum alloquitur,
sponsum alloquitur. Quia vero femina virum alloquitur consequentia verba indicant: Annuntia mihi
ubi pascis, ubi cubas in meridie, ne forte fiam sicut operta. Audi tu operta, ut fiant tibi haec aperta.
Annuntia mihi quem dilexit anima mea ubi pascis, ubi cubas in meridie, ne forte fiam sicut operta
super greges sodalium tuorum. Huc usque verba sponsae. Iam incipiunt verba sponsi de manifesto:
Nisi cognoveris temetipsam - agnosce viriliter, femina, temetipsam: temetipsam inquit, nisi
cognoveris; audi et reliqua: o pulchra inter mulieres 152 - Nisi cognoveris temetipsam o pulchra inter
mulieres, exi tu in vestigiis gregum et pasce haedos tuos in tabernaculis pastorum, non in
tabernaculo pastoris. Vide quomodo comminetur sponsus; vide quemadmodum in periculo,
quamvis ille dulcis, abstulit de medio blandimenta. Quam blande illa! "Annuntia mihi quem dilexit
anima mea ubi pascis, tibi cubas in meridie 153. Venit enim medius dies, quando ad umbracula
concurrunt pastores; et forte latebit me ubi tu pascis et ubi cubas; et volo mihi annunties, ne forte
fiam sicut operta, id est, sicut occulta, et non cognita. Ego enim manifesta sum, sed ne sicut operta,
sicut celata incidam super greges sodalium tuorum". Omnes enim haeretici a Christo exierunt;
omnes qui facti sunt pastores mali, habentes greges suos sub nomine Christi, illius sodales fuerunt,
illius convivium acceperunt. Sodales enim dicuntur, tamquam unius convivii. Latina lingua sic dicti
sunt sodales, quasi simul edales, eo quod simul edant. Audi illum in psalmo arguentem sodales
malos, id est, unius convivii: Si inimicus, inquit, meus exprobrasset mihi, sustinuissem utique et si
super me magna locutus fuisset. Tu vero unianimis meus, et notus meus, dux meus, qui simul
mecum dulces capiebas cibos 154. Ergo multi sodales ingrati mensae dominicae exierunt foras; mali
sodales fecerunt sibi suas mensas, erexerunt altaria contra altare: in eos ista timet incurrere.

Ecclesia transmarina de rebaptizatoribus sollicita.
37. Et si putas quia meridies Africa est - quamquam possem obtinere magis esse mundi meridiem
partes Aegypti, et illas exustas sole regiones ubi pluvia non apparet, quia ipse est meridies ubi
fervet medius dies. Ibi autem heremus plena milibus servorum Dei. Unde si ad meridiem locorum
velimus advertere, quare non ibi pascat ille magis et ibi requiescat, quando ante praedictum est:
Ubera erunt deserta heremi 155? - Sed ecce consentio, meridies Africa sit, Africa sit meridies. Hic
sunt sodales mali. Ecclesia transmarina in aliquo suorum navigante ad Africam sollicita ne erret,
invocat sponsum suum, et dicit ei: "Abundare audio haereticos in Africa, abundare audio
rebaptizatores in Africa. Esse autem ibi tuos non minus audio. Et illud audio, et illud audio. Sed qui
sint tui, a te volo audire. Annuntia mihi quem dilexit anima mea ubi pascis, ubi cubas in meridie 156,
in illo meridie, ubi audio duas partes esse, unam partem ia Donati alteram universo tuo
cohaerentem. Tu mihi dic quo eam ne forte velut operta, id est, incognita fiam super greges
sodalium tuorum 157, incurram in greges haereticorum, conantes ponere lapidem super lapidem qui
destruatur, ne irruam in rebaptizatores, annuntia mihi. Et ille qui commendat unitatem pastoris, qui
in hac lectione dixit: Ego pascam 158 pastores autem reprobat qui multi esse voluerant, unitatem
amiserunt, severissime non blande respondens, sed pro magnitudine periculi: Nisi cognoveris,
inquit, temetipsam o pulchra inter mulieres 159: pulchra es inter mulieres, sed agnosce te. Ubi te
agnoscis? In toto orbe terrarum. Si enim pulchra, unitas est in te. Ubi divisio, foeditas est, non
pulchritudo. Nisi cognoveris temetipsam: in me credidisti, agnosce te. In me quomodo credidisti?
Quomodo et illi mali sodales consentium Verbum carnem factum, natum ex Virgine, crucifixum,
resurrexisse, ascendisse in caelum: in talem me credidisti, talem et illi sonant. Cognosce te et me:
me in caelo, te in toto orbe terrarum". Unum quemlibet ex Ecclesia tamquam Ecclesiam Christus
alloquitur. - Nam quomodo Ecclesia quaerit Ecclesiam? Secundum ipsos loquor. Annuntia mihi
quem dilexit anima mea, ubi pascis, ubi cubas 160. Quid quaerit? Ecclesiam. Et ille tamquam

172

