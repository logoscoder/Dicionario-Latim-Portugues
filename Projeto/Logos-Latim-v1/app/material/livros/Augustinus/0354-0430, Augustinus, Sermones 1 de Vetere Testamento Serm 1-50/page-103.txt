autem ipse fecerit, notum est: cadens a manu figuli fractum est. Regebat enim eum ipse qui
fecerat. Voluit deserere a quo factus erat. Permisit Deus, tamquam dicens: "Deserat me et inveniat
se, et miseria sua probet quia nihil potest sine me" 10.

Homo, quondam bonus per liberum arbitrium malus factus est.
3. Hoc modo ergo ostendere voluit Deus homini quid valeat liberum arbitrium sine Deo. O malum
liberum arbitrium sine Deo! Experti sumus quid valet sine Deo. Ideo miseri facti sumus, quia sine
Deo quid valeat experti sumus. Experti ergo tandem aliquando, noverimus, et venite adoremus
eum, et prosternamur ei. Venite adoremus, et prosternamur illi, et fleamus coram Domino qui nos
fecit 11. Ut perditos nos per nos, reficiat nos qui fecit nos. Ecce bonus factus est homo, et per
liberum arbitrium factus est malus homo. Quando facturus est bonum hominem malus homo per
liberum arbitrium deserens Deum? Servare se non potuit bonus bonum, et facturus est se malus
bonum? Cum esset bonus, non se servavit bonum, et cum sit malus dicit: "Facio me bonum"! Quid
facis malus, qui peristi bonus, nisi te reficiat qui permanet bonus?

Homo ad imaginem Creatoris factus.
4. Ipse ergo fecit nos, et non ipsi nos 12. Nos autem populus eius et oves pascuae eius 13. Ecce fecit
nos homines populum suum qui nos fecit. Non enim creati homines iam populus eius eramus.
Videte Fratres mei, et de ipsis psalmi verbis attendite unde dixerit: Ipse fecit nos, et non ipsi nos 14.
Hinc dixit: Fecit nos, et non ipsi nos, ut simus populus eius et oves pascuae eius. Ipse fecit nos.
Nam et pagani nascuntur et omnes impii, omnes adversarii Ecclesiae eius. Ut nascerentur, ipse fecit
eos. Non enim alius deus creavit eos. Qui de paganis nascuntur, ab ipso facti sunt, ab ipso creati
sunt. Et non sunt populus eius nec oves pascuae eius 15. Communis est omnibus natura, non gratia.
Natura non putetur gratia, sed et si putetur gratia, quia et ipsa gratis concessa est. Non enim homo
qui non erat promeruit ut esset. Si promeruit, iam erat; sed nondum erat. Ergo qui promereretur
non erat, et tamen factus est. Nec ut pecora factus est, nec ut arbor factus est, nec ut saxum factus
est. Sed factus est ad imaginem Creatoris 16. Hoc beneficium quis dedit? Deus qui erat et ex
aeterno erat. Cui dedit? Homini qui nondum erat. Dedit qui erat, accepit qui non erat. Quis autem
hoc facere potuit nisi qui vocat ea quae non sunt tamquam quae sint 17? De quo dicit Apostolus: Qui
nos elegit ante mundi constitutionem 18. Elegit ante mundi constitutionem: in mundo isto facti
sumus, nec mundus erat quando electi sumus. Ineffabilia mirabilia, Fratres mei. Quis hoc explicare
suffecerit? Quis saltem quod explicet, cogitare? Eliguntur qui non sunt. Nec errat qui eligit, nec
vane eligit. Eligit tamen, et habet electos, quos creaturus est eligendos. Habet autem apud se
ipsum, non in natura sua, sed in praescientia sua.

Deus nos fecit populum suum.
5. Ergo nolite extolli. Homines sumus. Ipse fecit nos 19. Fideles sumus - si tamen sumus quando ista
contra gratiam disputamus - sed ecce fideles sumus. Etiam fideles, etiam iustos, quia iustus ex fide
vivit 20, ipse fecit nos, et non ipsi nos 21. Quaero quid nos fecerit? Dicturus es: "Homines". Non inde
psalmus loquebatur. Illud scimus, illud notum est, illud patet. Nec magna, ut hoc noverimus,
doctrina indigemus, quia homines ipse nos fecit. Sed unde loquebatur vide: Ipse fecit nos, et non
ipsi nos. Quid nos fecit, nisi quod sumus? Quid autem sumus? Nos autem, ecce quid Sumus. Quid?
populus eius, et oves pascuae eius 22. Ipse nos fecit populum suum, ipse nos fecit oves pascuae
suae. Qui misit iugulandam ovem innoxiam fecit oves de lupis. Haec est gratia. Excepta illa
communi gratia naturae qua homines facti sumus qui non fuimus nec digni fuimus quia non fuimus;
excepta illa gratia, haec est maior gratia qua facti sumus populus eius et oves pascuae ejus 23, per
Iesum Christum Dominum nostrum 24.
6. Sed dicet aliquis: "Per Iesum Christum facti sumus ut etiam homines essemus?". Ita vero, per
Iesum Christum facti sunt et pagani. Non pagani, non ut essent pagani, sed ut essent homines, per
Iesum Christum facti sunt. Quis est enim Iesus Christus, nisi in principio Verbum, et Verbum erat
apud Deum, et Deus erat Verbum? Hoc erat in principio apud Deum. Omnia per ipsum facta sunt 25.
Illi ergo debent et pagani quod homines creati sunt, et tanto magis puniendi, quia dimiserunt eum a
quo facti sunt et coluerunt quae ipsi fecerunt.

Unus Mediator Dei et hominum.

103

