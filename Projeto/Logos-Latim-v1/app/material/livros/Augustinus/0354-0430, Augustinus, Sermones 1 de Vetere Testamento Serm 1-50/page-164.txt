imitatur, moritur; qui non imitatur vivit. Tamen quantum ad illum pertinet ambos occidit. Et quod
crassum est, inquit, interficitis, et oves meas non pascitis 28.

De angusta christianorum vita non tacendum.
10. Iam audistis quid diligant. Audite quid negligant. Quod infirmatum est, non confortastis; et quod
male habuit, non corroborastis; et quod contribulatum est, id est, quod confractum est, non
colligastis; et quod errabat, non revocastis; et quod periit, non inquisistis; et quod forte fuit,
confecistis 29, id est, interfecistis et occidistis. Infirmatur ovis, id est, infirmum cor gerit, ut possit
cedere temptationibus, incauto et imparato si supervenerit. Pastor neglegens, quando credit talis,
non illi dicit: Fili accedens ad servitutem Dei, sta in iustitia et timore et praepara animam tuam ad
temptationem 30. Qui haec enim loquitur, confortat infirmum et ex infirmo facit firmum, ut non ille
cum crediderit prospera huius saeculi speret. Si autem doctus fuerit sperare prospera saeculi, ipsa
prosperitate corrumpitur; supervenientibus adversitatibus sauciatur, aut fortassis exstinguitur. Non
ergo eum aedificat super petram qui sic aedificat, sed super arenam ponit 31. Petra autem erat
Christus 32. Christi passiones imitandae, non a christianis deliciae conquirendae. Confortatur
infirmus, cum ei dicitur: "Spera quidem temptationes huius saeculi, sed ab omnibus te eruet
Dominus, si ab illo non recesserit retro cor tuum. Nam ad confortandum cor tuum venit ille pati,
venit ille mori, venit sputis illiniri, venit spinis coronari, venit opprobria audire, venit postremo ligno
configi. Omnia haec ille pro te, tu nihil. Non pro illo, sed pro te".

Christi crucis christiani participes efficiuntur.
11. Quales autem sunt, qui timentes hos laedere quibus loquuntur, non solum non praeparant ad
imminentes temptationes, sed etiam promittunt felicitatem huius saeculi, quam Deus ipsi saeculo
non promisit? Ille praedicit labores super labores usque in finem venturos ipsi saeculo, et tu vis ab
ipsis laboribus exceptum esse christianum? Quia christianus est, aliquid plus passurus est in hoc
saeculo. Etenim ait Apostolus: Omnes qui volunt in Christo pie vivere persecutionem patientur 33.
Iam si tibi placet, pastor tua quaerens non quae Iesu Christi, ille dicat: Omnes qui volunt in Christo
pie vivere, persecutionem patientur, et tu dic: "Si in Christo pie vixeris, abundabunt tibi omnia
bona. Et si filios non habes, suscipies et enutries omnes, et nemo tibi morietur". Haeccine est
aedificatio tua? Attende quid facias, ubi ponas. Super arenam est quem constituis 34. Venturus est
imber, influxurus est fluvius, flaturus est ventus, impingent domum istam et cadet et fiet ruina eius
magna. Leva de arena, pone super petram 35: in Christo sit quem vis esse christianum. Attendat ad
passiones Christi indignas, attendat illum sine ullo peccato quae non rapuit exsolventem 36,
attendat Scripturam dicentem sibi: Flagellat omnem filium quem recipit 37. Aut paret se flagellari,
aut non quaerat recipi. Flagellat, inquit, omnem filium quem recipit. Et tu dicis: "Forte exceptus
eris?". Si exceptus a passione flagellorum, exceptus a numero filiorum. "Itane, inquies, flagellat
omnem filium?". Prorsus flagellat omnem filium ut et Unicum. Unicus ille de Patris substantia natus,
aequalis Patri in forma Dei 38, Verbum per quod facta sunt omnia 39, non habebat ubi flagellaretur.
Ad hoc carne indutus est, ut sine flagello non esset. Qui ergo flagellat Unicum sine peccato,
relinquit cum peccato adoptatum? In adoptionem vocatos nos esse Apostolus dicit 40. Adoptionem
filiorum accepimus 41, ut essemus Unici, coheredes, essemus etiam hereditas eius: Postula a me, et
dabo tibi gentes hereditatem tuam 42. Exemplum nobis proposuit in passionibus suis.

Infirmus nec falsa spe decipiendus nec terrore frangendus.
12. Sed plane ne futuris temptationibus deficiat infirmus, nec falsa spe decipiendus est, nec terrore
frangendus. Dic ei: Praepara animam tuam ad temptationem 43. Sed forte incipit labi,
contremiscere, nolle accedere. Habes aliud: Fidelis Deus, qui non vos sinat temptari supra quam
potestis ferre 44. Illud enim promittere, et praedicare venturas passiones, infirmum confirmare est.
Timenti autem nimium et ex hoc deterrito, cum polliceris misericordiam Dei, non quia temptationes
deerunt, sed quia non permittit temptari super quam ferre potest, fractum colligare est. Sunt enim
qui cum audierint venturas tribulationes, armant se magis et quasi potum suum sitiunt. Parvam
enim sibi putant fidelium medicinam sed quaerunt et martyrum gloriam. Sunt autem alii qui auditis
futuris et necessario venientibus temptationibus, quas proprie oportet venire christiano, quas nemo
sentit nisi qui voluerit esse vere christianus, imminentibus ergo sibi aliquibus, franguntur et
claudicant. Offer consolationis alligamentum, alliga quod fractum est. Dic: "Ne timeas, non deserit
in temptationibus ille in quem credidisti. Fidelis Deus, qui te non sinat temptari supra quam potes
ferre 45. Non hoc a me audis, Apostolus dicit, qui etiam dicit: Et vultis experimentum eius accipere,
qui in me loquitur Christus? 46 Haec ergo cum audis, ab ipso Christo audis, audis et ab illo pastore
qui pascit Israel. Illi enim dictum est: Potabis nos in lacrymis, in mensura 47. Quod enim ait

164

