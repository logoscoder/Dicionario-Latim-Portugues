In vita ista mala omnes ploramus.
4. Verumtamen, carissimi, ecce quomodo mihi videtur ad omnes pertinere quod dictum est: Qui
seminant in lacrymis in gaudio metent. Euntes ibant et flebant, mittentes semina sua. Venientes
autem venient in exsultatione, tollentes manipulos suos 17. Audite, si adiuvante Domino explicare
potuero, quemadmodum ad omnes pertineat: Euntes ibant et flebant 18. Ex quo nascimur, imus.
Quis enim stat? Quis non ex quo vitam intravit, cogitur ambulare? Infans natus est, crescendo
ambulat. Mors finis est. In fine iam veniendum est, sed cum exsultatione. Quis enim non hic plorat
in via ista mala, quando ipse infans inde incipit? Utique infans, quando nascitur, de angustiis uteri in
huius mundi latitudinem funditur, de tenebris procedit ad lucem. Et tamen de tenebris veniens ad
lucem, plorare potest, ridere non potest. Est enim vita ista, ut quando gaudetur hic, time ne fallat.
Quando hic ploratur, roga ut evadas. Et transit tribulatio, et venit tribulatio. Et rident homines, et
plorant homines. Et quod rident homines, plorandum est. Sed plorat alius damnum suum, plorat
alius pressuram suam quia in carcere est constitutus, plorat alius quod amiserit mortuum aliquem
carissimorum suorum. Ille hinc, ille hinc. Iustus unde? Primo de his omnibus. Iustus enim plorat
veraciter plorantes steriliter. Plorat plorantes, plorat ridentes, quia et qui plorant de rebus vanis
inaniter plorant, et qui rident de rebus vanis, malo suo rident. Ille ubique plorat, plus ergo ipse
plorat.

Qui lacrimas non fundit peregrinum se esse non dolet.
5. Sed venient cum exsultatione, portantes manipulos suos 19. Vides ergo hominem iustum, cum
facit opus bonum, hilarem esse. Ita plane hilarescit. Hilarem enim datorem diligit Deus 20. Quando
ergo plorat? Quando bona opera sua orando commendat. Orationes: sanctorum voluit commendare
psalmus, orationes peregrinantium. orationes in hac via laborantium, orationes amantium,
orationes gementium, orationes aeternae patriae suspirantium donec ea visa satientur qui nunc in
maerore sunt constituti. Etenim, Fratres mei, quamdiu sumus in corpore, peregrinamur a Domino 21.
Non desiderat patriam peregrinatio sine lacryma. Si desideras quod non habes, funde lacrymas.
Nam unde dicturus es Deo: Posuisti lacrymas meas in conspectu tuo 22? Unde dicturus es Deo:
Factae sunt mihi lacrymae meae panis die ac nocte 23? Panis mihi factae sunt: consolatae sunt
gementem, paverunt esurientem. Factae sunt mihi lacrymae meae panis die ac nocte 24. Unde?
Dum dicitur mihi quotidie: Ubi est Deus tuus? 25 Quis iustus non habuit istas lacrymas? Qui non
habuit, peregrinum se esse non doluit. Qua fronte ad patriam venit qui non absens suspiravit?
Nonne quotidie nobis dicitur: Ubi est Deus tuus? Discite, Fratres mei, discite de paucis esse. Bene
vivite, ambulate viam Dei 26, et videte quia auditis: Ubi est Deus tuus? 27 Felices eritis cum hoc
audieritis, infelices si dixeritis. Quando enim defendimus fidem christianam et respondetur nobis:
"Ecce praedicatur ubique nomen Christi, quare abundant mala?", quid aliud dicitur nisi: Ubi est
Deus tuus? Qui audit gemit, quia qui dicit perit.

De bonorum iniquorumque lacrimis.
6. Sunt lacrymae piorum, sunt lacrymae sanctorum, quas indicant orationes eorum. Bene operatur,
et hilaris est. Et plorat ut bene operetur, plorat quia bene operatus est. Plorando exigit bonum opus,
plorando commendat bonum opus quod fecit. Crebrae ergo sunt lacrymae iustorum, sed in ista via.
Numquid in patria? Quare non in patria? Quia venientes venient in exsultatione, portantes
manipulos suos 28. Felicitas venit, numquid lacryma redit? Porro autem illi qui hic inaniter plorant,
inaniter rident, cupiditatibus suis dissipati, quando fraudantur gemunt, quando fraudant exsultant.
Plorant et ipsi in via ista, plorant et ipsi, sed non in exsultatione. Venientes autem venient in
exsultatione, portantes manipulos suos. Quid colligunt, qui nihil seminaverunt? Immo colligunt, sed
quod seminaverunt. Quia spinas seminaverunt, ignem colligunt, et eunt non de fletu ad risum sicut
sancti: Euntes ibant et flebant, mittentes semina sua, venientes autem venient in exsultatione 29, illi
a fletu ad fletum, a fletu cum risu ad fletum sine risu. Quid enim illis fiet? Quo eunt quando
resurrexerint? Quid nisi quod Dominus dixit: Ligate illis manus et pedes, et proicite illos in tenebras
exteriores 30? Age, quid postea? Tenebrae erunt et dolor non erit? Forte palpabunt, sed non
dolebunt? Non videbunt, sed non cruciabuntur? Absit. Non solae tenebrae erunt, non eis sola tollitur
species qua gaudebant, sed datur etiam quod in aeternum gemant. Ne contemneres enim
tenebras, o quisquis es flagitiosus, qui soles propter tua mala facta et propter lasciva adulteria non
solum tenebras non horrere sed quaerere, qui soles plus gaudere quando lucerna exstinguitur, non
tales tenebras habebis ubi gaudeas, ubi laeteris, ubi te voluptatibus carnis oblectes, non sic erunt
ipsae tenebrae. Sed quomodo erunt? Ibi erit fletus et stridor dentium 31. Tortor sine defectu, tortus
sine defectu. Nec qui torquet fatigatur, nec qui torquetur morietur. Erunt ergo aeternae lacrymae
illis qui sic vixerunt. Erunt aeterna gaudia sanctorum, quando venientes venient in exsultatione,

117

