natalium sibi eligi viderentur, atque inflati de his rebus, salutem humilitatis non reciperent, sine qua
nemo potest redire ad illam vitam unde non laberemur nisi per superbiam.
[3] Ideo non dixit "mater", quia aliquando matres vel delicatiores sunt, vel minus amantes filios
suos cum pepererint tradunt aliis nutriendos. Rursum si solum dixisset: Tamquam nutrix fovens, et
non addidisset: filios suos 2 tamquam ab alia pariente nutriendos accepisse videretur. Et "nutricem"
se dixit, quia alebat; et filios suos, quia ipse pepererat, dicens: Filii mei, quos iterum parturio,
quoadusque reformetur Christus in vobis 3. Parit autem, sicut parit Ecclesia, utero suo, non semine
suo.

6 SERMO 5
DE LUCTATIONE IACOB CUM ANGELO

Oportet sermonem Dei vobis semper repeti.
1. Haec maxime regula disciplinae necessaria est viro christiano, ut verbum Dei audiat cum est in
isto saeculo, ut attendat eum qui venit saeculum salvare primo per misericordiam et postea
discretione per iudicium. Et ideo Dominus noster Iesus Christus imitandum se nobis praebuit 1; ut
quoniam christiani sumus, aut ipsum imitemur, aut alios qui eum imitati sunt 2. Sunt enim quidam
eorum qui christiani vocantur et non sunt, quos partim digessit Ecclesia tamquam stercora, ut sunt
omnes haereses et omnia schismata, quae etiam comparantur sarmentis infructuosis de vite
praecisis 3 et paleis quas ante ventilationem de area ventus rapit 4. Sunt autem alii qui intus mali
sunt et ipsa communione catholica continentur, quos necesse est toleret christianus bonus usque in
finem, quia ventilatio messis huius et areae non erit nisi dies iudicii. Haec semper cantavimus
vobis, et in nomine Christi arbitramur quia haerent in pectoribus vestris. Istae lectiones quae vobis
leguntur, numquid modo primum vobis leguntur, et non eaedem cotidie repetuntur? Sicut autem
lectiones Dei cotidie opus est ut repetantur, ne saeculi mala et spinae nascantur in cordibus vestris
et offocent semen quod ibi seminatum est 5, sic oportet et sermonem Dei vobis semper repeti, ne
obliti dicatis vos non audisse quod dicimus nos dixisse.

Dilige inimicum tuum.
2. Accedunt multi, et modo tempus est ut in nomine Dei festinent accipere gratiam baptismi,
credentes dimitti sibi omnia peccata quae antea commiserunt, prorsus omnia et exire inde nihil
debentes Domino; quemadmodum servus ille qui rationem reddebat domino suo, invenit illum
debere decem milia talentorum 6, sic tamen recessit nihil debens, non quia nihil ipse debebat sed
quia ille misericors erat, dimisit omnia et debitorem absolvit. Et tamen, fratres, quomodo nos terruit
vehementer idem ipse servus! Quia noluit dimittere conservo suo vel differre solutionem centum
denariorum, replicavit illi dominus decem milia talentorum quae illi dimiserat. Hi ergo qui exituri
sunt de baptismo nihil debentes et absoluti omnibus peccatis caveant ne si quis in illos peccaverit
et noluerint ipsi dimittere, non solum deinceps non illis dimittatur sed etiam omnia quae dimissa
fuerant replicentur. Nemo ergo dicat: "Quis illude facit aut quis illud fecit?". Dicendo sibi illud
homines moriuntur. Dilige inimicum tuum 7, dicit Dominus. Et tu, "Quis illud facit?". Quia ipse non
fecit, putat quia nemo potuit facere. Res in corde est. Unde vides quis illud facit? Putas enim quia
non dimisit ille qui clamat? Forte enim aliquando clamat aliquis et iubet caedi hominem, et putas
quia non dimisit. Quare? Tu quando caedis filium tuum, tenes odium in corde tuo? Ergo res in corde
est. Solus Deus videt si dimissum est. Aliquando enim non caedit aliquis, videtur parcere manu, et
saevit in corde et optat male homini intus et vult eum necari. Tenet contra illum malam voluntatem,
quamvis nihil illi corporaliter reddere videatur. E contra sunt qui corporaliter videntur quasi reddere,
sed illa quasi corporalis correptio, dilectio est. Ad bonam vitam illum vult pervenire, et tanto magis
vult cum corripi quantum illum amat. Sic et Deus. Numquid non nos diligit? Non ad hoc nos hortatur
ut diligamus inimicos nostros, ut quomodo possumus similes illi simus? Nam sic dixit: Estote autem
vos perfecti, sicut Pater vester qui in caelis est; qui solem suum oriri facit super bonos et malos, et
pluit super iustos et iniustos 8. Quanta ergo dilectio est in Domino, quando pro peccatoribus et
impiis Christum crucifigendum misit et pretio sanguinis eius nos redemit 9, qui ei inimici eramus
amando ea quae facit pro eo qui fecit 10! Cum ergo ista faceremus, misit Deus, sicut Apostolus dicit,
Filium suum 11, et eum pro nobis impiis ab aliis impiis occidendum tradidit 12. Et si nondum fidelibus
tantum munus datum est, quid ergo servatur fidelibus 13? Ecce quomodo Deus diligit homines.
Attendamus, Fratres, numquid non illos flagellat? Numquid non illos corripit? Si non illos corripit,
unde fames, unde aegritudines, unde pestilentiae et morbi? Omnes enim istae correptiones Dei
sunt. Si ergo ille diligit et tamen corripit, sic et tu, si habes aliquem in potestate, quamvis serves

17

