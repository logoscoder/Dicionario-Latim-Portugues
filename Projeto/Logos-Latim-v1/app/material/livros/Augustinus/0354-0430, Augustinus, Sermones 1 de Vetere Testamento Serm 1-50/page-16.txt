enim hoc te delectat, aut suavis est tibi Dominus" 120. Si enim hoc te delectaret, et suavis tibi esset
Dominus, imitareris humilitatem Domini, non superbiam diaboli. Quamvis ergo accipiat mysterium
humilitatis Domini a rore caeli et ab ubertate terrae, non tamen deponit superbiam diaboli cui nihil
faciam qui semper seditionibus et dissensionibus gaudet. Quamvis tibi sit ista communio a rore
caeli et ab ubertate terrae, tamen in gladio tuo vivis, et de seditionibus et dissensionibus aut
gaudes aut terreris. Muta ergo te, et tolle iugum a collo tuo.

Militem Christi urget persecutor occultus illecebris carnis.
36. Haec vobis, fratres, pro magnitudine mysteriorum forte pauca, pro tempore tamen et pro
viribus nostris et pro vestris multa dicta sunt. Et si forte enucleatius haec quaestio discussa non est,
partim tamen magna mysteria, quae postea si tractentur, inveniuntur. Date veniam et angustiae
temporis et viribus nostris et capacitati vestrae. Vultis plus capere, crescite; vultis crescere, bene
vivite. Qui enim non vult bene vivere, non vult crescere. Has vobis epulas exhibuerit sanctus
Dominus Deus noster per natalicia martyris sui Vincentii. Nomen victoriae est. Amate autem, ut
vincatis. Non enim deest persecutio. Diabolus persecutor est, numquam deficit occasio coronae.
Tantum miles Christi intellegat pugnam et sciat quem vincat. Numquid quia non te urget hostis
manifestus corporis, non te urget persecutor occultus illecebris carnis? Quanta suggerit mala,
quanta per cupiditatem, quanta per timorem! Quibus illecebris persuadet ut eas ad sortilegos, ad
mathematicos, quando dolet caput. Qui dimittunt Deum et eunt ad ligamenta diabolica, victi sunt a
diabolo. Contra si cui suggestum fuerit, secundum corpus fortasse efficere remedia diaboli unde
alius sanatus esse dicitur, quia accepto ab illo sacrificio suo deserit persequi corpus quia cor
obtinuit; ergo cuicumque suggesta fuerint ista remedia scelerata et dixerit: "Moriar potius quam
talibus remediis utar; si vult Deus, flagellat et liberat me; si novit quia necessarium est, liberet me;
si autem scit quia debeo exire de hac vita, sive contrister, sive laeter, sequar voluntatem Domini;
ecce enim post parvum tempus qua fronte exiturus sum ad Dominum; non enim hoc mihi praestant
remedia diaboli quod praestat Deus, vitam aeternam, quare damno animam meam, emo paucos
dies corpori meo?". Qui haec dicit et non it nec applicat cor suum ut faciat mala remedia, utique
vincit. Unam rem dixi exempli gratia. Videtis certe iam quanta diabolus suggerit. Sed ubi est? Vides
illum certe languere, vides anhelantem in lecto, vides vix moventem membra, vix moventem
linguam: lassus iste diabolum vincit. Multi coronati sunt in amphitheatro pugnantes ad bestias.
Multi in lecto vincentes diabolum coronantur. Hac videntur non se movere posse, et intus in corde
tantas vires habent, tantam pugnam exercent! Sed ubi est occulta pugna, ibi est occulta victoria.

Scito te habere imperatorem qui iam praecessit in caelum.
37. Quare ista diximus, fratres? Ut quando celebratis natalitia martyrum, imitemini martyres, nec
putetis ideo vobis deesse posse occasiones coronae, quia modo desunt tales persecutiones. Nec
modo enim desunt quotidie persecutiones a diabolo, sive per suggestionem, sive per molestias
aliquas corporis. Tu tantum scito te habere imperatorem, qui iam praecessit in caelum. Dedit tibi
viam qua sequaris, tene te ad illum. Noli, cum viceris, per superbiam tibi tribuere, quasi de viribus
tuis luctatus fueris. Sed praesume de eo qui dedit vires ut vinceres, quia ipse vicit saeculum 121. Et
semper coronaris et martyr hinc exies, si omnes tentationes diaboli superaveris.

5 SERMO 4/A
EX SERMONE DE TRIBUS VIRGIS

[FRAGMENTUM]
[2] Quare autem primo ignobiles, paucos, imperitos et impolitos elegerit Dominus, cum haberet
ante oculos suos turbam magnam in comparatione quidem illorum pauperiorum pauciores, sed in
genere suo multos divites, nobiles, doctos, sapientes, quos postea etiam collegit, exponit Apostolus
sacramentum: Infirma huius mundi elegit Deus, ut confundat fortia; et stulta huius mundi elegit
Deus, ut confundat sapientes; et ignobilia huius mundi elegit Deus et ea quae non sunt, id est, non
computantur, ut quae sunt evacuentur 1. Venerat enim docere humilitatem et expugnare
superbiam. Venerat humilis Deus: nullo modo hic prius altos quaereret, qui tam humilis venerat.
Primo, quia elegit nasci de illa femina, quae desponsata erat fabro. Non elegit ergo amplos natales,
ne in hac terra nobilitas superbiret. Non elegit saltim nasci in amplissima civitate, sed natus est in
Bethleem Iudae, quae nec civitatis nomine nuncupatur. Hodieque illam incolae loci illius villam
appellant: tam parva, tam exigua, prope nulla est, nisi pristina Domini Christi nativitate
nobilitaretur. Elegit ergo infirmos, pauperes, indoctos: non quia reliquit firmos, divites, sapientes,
nobiles; sed si ipsos primos eligeret, merito divitiarum suarum, merito substantiarum, merito

16

