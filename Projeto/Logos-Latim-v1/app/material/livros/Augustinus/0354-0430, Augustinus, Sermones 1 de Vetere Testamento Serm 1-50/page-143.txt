sed credere quod videas; credere quamdiu non vides, ne cum videris erubescas. Ergo credimus
dum tempus est fidei, antequam sit tempus speciei. Sic enim dicit Apostolus: Quamdiu sumus in
hoc corpore, peregrinamur a Domino. Per fidem enim ambulamus 1. Ergo per fidem, quamdiu
credimus quod non videmus 2. Tenebimus speciem, cum videbimus facie ad faciem, sicuti est 3.
Tempus fidei et tempus speciei Ioannes etiam apostolus distinguit in epistula sua dicens:
Dilectissimi, nunc filii Dei sumus, et nondum apparuit quod erimus. Hoc tempus est fidei. Videte
tempus speciei. Scimus, inquit, quia cum apparuerit, similes ei erimus, quoniam videbimus eum
sicuti est 4.
4. Laboriosum est fidei tempus. Quis negat? Laboriosum est, sed hoc est opus cuius illa merces est.
Noli piger esse in opere, cuius mercedem desideras. Si enim et tu ipse mercennarium conduxisses,
non ante mercedem numerares quam in opere exerceres. Diceres ei: "Fac, et accipe". Non tibi
diceret: "Da, et facio". Sic ergo et Deus. Tu non fallis mercennarium tuum timens Deum, et te ipse
Deus fallit r, qui iubet ne fallas mercennarium? Et tamen tu quod promiseris potes non dare. Et si
non est in corde tuo dolus falsitatis, est certe in fragilitate humana inopia difficultatis. Quid de Deo
timemus, qui nec fallere potest quia veritas est, et abundat omnibus quia fecit omnia?

Vita nostra non crescit sed decrescit.
5. Credamus ergo Deo, Fratres. Hoc est primum praeceptum, hoc est initium religionis et viae
nostrae, fixum habere cor in fide, et figendo cor in fide vivere bene, abstinere ab bonis seductoriis,
sustinere mala temporalia, et quamdiu illa blandiuntur et illa minantur, adversum utrumque
inconcussum habere cor, ne in illa defluas, ne in illa frangaris. Habendo ergo continentiam habendo
etiam sustinentiam cum bona temporalia transierint et mala quae inferantur non erunt, habebis
Deum bonum, habebis nullum malum. Ideo in lectione quid nobis dictum est? Fili accedens ad
servitutem Dei, sta in iustitia et timore, et praepara animam tuam ad temptationem. Deprime cor
tuum, et sustine; ut crescat in novissimis tua vita 5, - non ut modo, sed ut in novissimis - ut crescat
in novissimis tua vita. Quantum putamus quia crescit? Ut fiat aeterna. Modo enim vita humana,
quamdiu producitur et videtur produci, decrescit potius quam crescit. Attendite et videte,
ratiocinamini et videte quia decrescit. Natus est homo. Verbi gratia, constituit illi Deus vitae suae
septuaginta annos. Accedit illi vita, dicimus, crescendo. Accedit, an decedit? Ecce de septuaginta
annis vixit annos sexaginta, remanserunt decem. Deminutum est quod erat propositum, et quanto
plus vivit, tanto minus illi restat. Ideoque vivendo hic decrescit vita, non crescit. Tene quod tibi
promisit Deus, ut crescat in novissimis vita tua 6.

Avaritia detestanda, sapientia diligenda.
6. Deinde sequitur quod lectum non est: Omne quod tibi adplicitum fuerit accipe, et in dolore
sustine, et in humilitate tua patientiam habe. Quoniam in igne probatur aurum et argentum,
homines vero acceptabiles in camino humiliationis 7. Durum videtur, defecisti. Nonne illud quod non
deficit perdidisti? Quare enim? Multi multa patiuntur propter pecuniam perituram et tu non vis pati
propter vitam mansuram? Sic recusas laborare pro Dei promissis, quasi, si non laboras pro Dei
promissis, non laborabis pro cupiditatibus tuis. Quanta patiuntur pro sua iniquitate latrones, quanta
patiuntur pro suis sceleribus perditi, pro sua nequitia luxoriosi, pro sua avaritia negotiatores mare
transmeantes, ventis tempestatibusque corpus et animam committentes, sua relinquentes, ad
ignota currentes! Iudex si pronuntiet exilium, poena est. Avaritia iubet exilium, et laetitia est. Quid
ergo tibi magnum imperat sapientia, quod non posset imperare et avaritia? Et tamen cum imperat
avaritia, facis. Et cum feceris quod imperat avaritia, quid habebis? Plenam domum auro et argento.
Non legisti: Quamquam in imaginem ambulat homo, tamen vane conturbatur. Thesaurizat, et nescit
cui ea colligat 8? Quare ergo cantasti et dixisti Deo: Inaurire lacrimarum mearum, id est Auribus
percipe lacrimas meas 9? Quare tu non percipis auribus verba eius, a quo vis percipi lacrimas tuas?
Si accusaveris avaritiam tuam invitabit ad sapientiam suam. Sed cum susceperis iugum sapientiae,
laboriosa erit? Laboriosa plane. Sed vide quo fine, qua mercede. Numquid quod per sapientiam
colligis, nescis cui colligas ea? Tibi colligis. Expergiscere, evigila, habeto cor formicae. Aestatis
tempus est, collige quod tibi ad hyemem prosit 10. Quando tibi bene est aestas est. Ergo quando tibi
bene est, tunc disce unde sustenteris quando tibi male est. Bene est tibi, aestas est. Noli esse
piger, collige grana de arca dominica, verba Dei de Ecclesia Dei, collige et reconde intus in corde.
Nosti enim quia bene est. Veniet et quando sit male. Omni homini veniet tribulatio. Et si omnia
serena sunt, certe cum coeperit mori, per tribulationem transit ad aliam vitam. Quis est qui dicat:
"Bene mihi erit, et non morior"?

Si vis ad vitam venire, serva mandata.
143

