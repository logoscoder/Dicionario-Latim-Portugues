delinquam in lingua mea 35. Vellem scire, si in hoc tempore quo sermonem vestrae Caritati
ministramus, nemo delinquat in lingua sua. In hoc tempore. quo hic sumus, forte nemo nostrum
aliquid locutus est mali, sed forte cogitavit aliquid mali. Attendite. Dixi, custodiam vias meas, ut
non delinquam in lingua mea. Dic vere: Posui ori meo custodiam dum consistit peccator adversus
me 36.

Si frater tuus phreneticus conviciatur tibi, obsurdesce et tace.
7. Attendite. Posui ori meo custodiam dum consistit peccator adversus me 37. Stat adversus te
aliquis improbus, conviciatur tibi, dicit quae nescis. Tu pone ori tuo custodiam. Dixi, custodiam vias
meas, ut non delinquam in lingua mea 38. Dicat ille. Tu audi, et tace. Duae enim res sunt. Aut verum
dicit, aut falsum. Si verum dicit, tu fecisti ut diceret. Et forte hoc misericordia est. Cum enim tu non
vis audire quod fecisti, Deus qui curam tui gerit per aliquem tibi dicit quod fecisti, ut vel ipso pudore
confusus aliquando ad medicinam recurras. Noli ergo rependere malum pro malo. Nescis enim qui
tibi per ipsum loquatur. Ergo, si aliquid dicit quod fecisti, agnosce te misericordiam consecutum, ut
aut oblitum te putes, aut ad confusionem tuam hoc dictum esse iudices. Si non fecisti, libera est
conscientia. Quid quaeris? Quid irasceris de eo quod non fecisti? Quid enim ait tibi: "Fur"?
"Ebriose"? Cito tu recurre intus ad secreta conscientiae. Vide te intus. Iudex esto, discussor tui esto.
Quaere ibi: "Ubi putas posui peccata mea quae feci?". Aut si non sunt dic: "Non feci". Si "Non feci"
dicit tibi conscientia tua, dic: Gloria nostra haec est testimonium conscientiae nostrae 39. Dixit tibi
haec conscientia tua? Tace, dole illum dicentem tibi. Dic etiam tu Deo: "Pater, ignosce illi, quia
nescit quid dicat" 40. Roga pro illo Deum. Dixi, custodiam vias meas, ut non delinquam in lingua
mea. Posui ori meo custodiam dum consistit peccator adversus me 41. Noli enim putare, quia tunc
videris sanctus si nemo te temptet. Tunc es sanctus, quando aliquo convicio non moveris, quando
doles dicentem, quando non curas quod pateris, sed tamen doles eum a quo pateris. Ibi est omnis
misericordia. Doles quoniam et ille frater tuus est, membrum tuum est. Insanit adversum te,
phreneticus est, aegrotat. Dole illum, noli gaudere. Tantummodo de conscientiae tuae securitate
gaude. Inde dole. Homo es enim. Vide ne et tu tempteris. Dictum est enim: Onera vestra portate, et
sic adimplebitis legem Christi 42. Modo, cum dicit: "Tace", postea quam quieverit, dic ei; "Frater, per
salutem tuam quare mihi dixisti quod non feci? Peccasti in me, rogo Deum pro te. Ego tibi quidem
veniam do, et rogo pro te Deum meum, cui fecisti iniuriam cum in me peccasti. Noli ulterius facere,
noli superbire". Non dico: Redde illi, Deus, qui dixit mihi quod non feci. Nolo hoc dicere. Posui ori
meo custodiam dum consistit peccator adversus me 43.

Postea, cum ille sinceraverit, loquere; tunc intelleget.
8. Obsurdui et humiliatus sum - hoc sequitur - et tacui a bonis 44. Obsurdui: non illum audivi
dicentem. Iste animus quantum profecit, qui etiam intus in fratris errore et conscientiae suae
securitate gaudens, quod foris latretur nescit! Qualis ista anima est, quam secura, quam gaudens!
Ista est, quae dicit Deo: Ambulabam in innocentia cordis mei, in medio domus tuae 45. Fores
effractores pulsabant, sed idonea erat domus. Obsurdui et humiliatus sum, non adversus illum
superbus extiti. Et humiliatus silui a bonis 46. Nec enim temporis erat, ut aliquid boni dixissem.
Tempus est enim ut taceas modo. Posteaquam ille sinceraverit, loquere, tunc intelleget. Plerumque
filii aegrotantes patres suos caeciderunt. Tamen illi propter infirmitatem filiorum et vapulabant et
plorabant. Quem affectum adhibent filiis homines, ne moriantur, expectantes salutem filiorum!
"Sed non est filius meus", ais. Sed est opus Dei, imago Dei, filius Dei. Si contemnis quia non est
filius tuus, noli contemnere quia filius Dei est, frater tuus est. "Ergo obsurdui, et humiliatus sum.
Non superbivi, sed silui a bonis, et dolor meus renovatus est 47, non de me, sed de ipso, quia non
feci quod dixit. Habui dolorem, sed quia ita dixit. Habui dolorem; fratris enim mei curam gerens
renovatus est in me dolor". Ista est via. Hoc enim fecit ipse Dominus Pater noster, qui etiam ipse
Sponsus dictus est. Non ieiunabunt filii sponsi, ait, quousque cum ipsis est sponsus 48. Vapulavit a
phreneticis filiis, occiderunt illum phrenetici filii. Rogavit pro illis 49. Postea sinceraverunt,
agnoverunt et crediderunt, et qui noluerunt curari per medicum, curati sunt per discipulum medici,
per Petrum enim curati sunt. Cum enim illos increparet Petrus, aiunt: Quid faciemus? Ait tunc
Petrus: Paenitemini, et baptizetur unusquisque vestrum in nomine Domini Iesu Christi 50. Modo
furebant, modo credebant. Videtis, quid facit infirmitas et sanitas. Quando infirmi fuerunt, tolerati
sunt; quando salvi facti sunt, redempti sunt. Inde et nos, Fratres, quotiescumque talia patimur,
taceamus. Duo illa teneamus: aut verum dicit, aut falsum. "Et si non dixerit, et feci, quid? Quia non
dicit, et ego feci, optandum est ut dicat, ut ego confundar, quia feci: ista misericordia Dei est. Si
autem hoc dicit quod non feci, gaudeam de me a securitate, doleam de fratris infirmitate. Caluit cor
meum intra me 51. Ferbuit cor meum intra me ex dilectione quam habeo in fratrem. Sed tempus
loquendi, tempus tacendi 52. Non potui modo facere. Inde ipse Paulus dicit: Non potui vobis loqui
quasi spiritalibus, sed quasi carnalibus 53. Locutus est tamen. Quomodo locutus est? Ergo caluit cor

65

