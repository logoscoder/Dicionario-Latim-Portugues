5. Quid si de intellectu aliquid dicam? Et quanto minus est quam Verbum Dei? Ecce enim sonum
profero. Sed cum protulero, iam non revoco. Sed si volo audiri, alterum sonum profero, et cum ipse
transierit, profero alterum, aut silentium consequetur. Intellectum vero et profero ad te, et teneo
apud me. Et invenis quod audisti, et non perdo quod dixi. Videte quam vera sint, et laetetur cor
quaerentium Dorminum 10. Dominus enim ipsa principalis veritas est. Intellectus ergo manens in
corde meo migrat ad tuum, nec deserit meum. Verumtamen cum intellectus inest cordi meo, et
volo ut insit etiam cordi tuo, quaero qua ad te transeat quasi vehiculum sonum. Et assumo sonum,
et quasi impono intellectum, et profero, et produco, et doceo et non amitto. Si potuit hoc facere
intellectus meus de voce mea, non potuit Verbum Dei de carne sua? Ecce enim Verbum Dei Deus
apud Deum, Sapientia Dei 11 manens incommutabiliter apud Patrem, ut procederet ad nos, carnem
quasi sonum quaesivit, ei se inseruit et ad nos processit et a Patre non recessit. Intellegite, sapite
hoc quod audistis. Quantum sit et quale cogitate, et de Deo maiora sentite. Vincit ille omnem
lucem, vincit omnem sonum, vincit omnem intellectum. Desiderandus est et ad eum caritate
inhiandum est, ut laetetur cor quaerentium Dominum 12.

37 SErmo 28/A
IN SERMONE DE PSALMO CXV

[FRAGMENTUM]

Solus Deus verax, omnis autem homo mendax, sicut scriptum est 1. Ergo si Deus verax et solus
verax, omnis autem homo mendax, unde erit homo verax, nisi accesserit ad eum qui non est
mendax? Denique hominibus dicitur: Fuistis aliquando tenebrae 2; ecce omnis homo mendax. Deo
autem dicitur: Apud te fons vitae, in lumine tuo videbimus lumen 3. Et quia solus Deus verax,
quoniam Deus lux est et tenebrae in eo non sunt ullae 4; homines tenebrae, Deus lux; homo
mendax, Deus verax. Quando erit homo verax? Accedite ad eum et illuminamini 5. Hoc ergo voluit
Scriptura monstrare quia omnis homo, prorsus omnis quantum ad ipsum hominem pertinet,
mendax est. Nam non est mendax nisi de suo, nec habet aliquid de suo nisi ut sit mendax, non quia
non potest esse verax, sed quia non de suo erit verax. Ideo ut sit verax: Credidi, propter quod et
locutus sum 6. Tolle illi credidi: omnis homo mendax 7. Cum enim recesserit a veritate Dei,
remanebit in mendacio suo, quoniam qui loquitur mendacium, de suo loquitur 8. Dic ergo: Quid
retribuam Domino pro omnibus quae retribuit mihi? 9 In pavore enim meo dixi, et verum dixi: omnis
homo mendax 10. Sed retribuit mihi, non poenam pro mendacio, sed bonum pro malo, et
iustificando impium fecit de mendacem veracem.

38 SERMO 29
SERMO HABITUS CARTHAGINE IN BASILICA RESTITUTA
DIE PENTECOSTES IN VIGILIIS

DE VERSU PSALMI CXVII:
"CONFITEMINI DOMINO QUONIAM BONUS EST"

Super omnia Deus bonus est.
1. Admoniti sumus et Spiritu Dei praeceptum est nobis ut confiteamur Domino. Et ea causa dicta

est confitendi Domino, quoniam bonus est. Breviter dicitur quod profundissime cogitatur.
Confitemini, inquit, Domino. Et tamquam quaereremus: "Quare", responsum est: Quoniam bonus
est 1. Quid plus quaeris, aut si aliud quaeris, quam bonum? Tanta vis est boni ut bonum quaerant et
mali. Sed alia quae dicuntur bona, ab aliquo bono habent ut sint bona. Si autem quaerimus omnia
bona a quo habent ut sint bona, recolamus: Et fecit Deus omnia, et ecce bona valde 2. Nullum igitur
esset bonum, nisi factum esset a bono. Et a quali bono? Quod nullus fecit. Nullum ergo bonum
esset, nisi a bono factum esset, quod factum non esset. Bonum caelum, sed factum bonum; boni
angeli, sed facti boni; bona sidera, sol et luna, alternatio noctis et diei, temporum vices, volumina
saeculorum, cursus annorum, germina arborum et herbarum, naturae animalium, et inter haec
omnia creatura laudatrix homo. Omnia bona, sed facta bona. Et a Deo bona, non a se. Qui fecit
haec supra omnia est bonus, quia nullus eum fecit bonus, sed a se ipso bonus est. Nec tamen sibi
soli, sed et nobis bonus est. Confitemini ergo Domino quoniam bonus est 3.

Confessio aut laudantis est aut paenitentis.
110

