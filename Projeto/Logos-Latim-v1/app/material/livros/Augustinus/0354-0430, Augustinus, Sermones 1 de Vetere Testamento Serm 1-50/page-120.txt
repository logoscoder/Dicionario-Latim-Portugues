transgressor populus transiebat. Inde ergo Dominus tulit legem ad gratiam id est, de fluvio tulit et
in vase pastoris posuit.

Dei gratia ad implenda praecepta necessaria.
8. Qui vult ergo implere legem gratiam cogitet. Ideo et illa decem praecepta psalterii decem
chordarum, ipsa sunt quae erant in illo populo vetere, sed illum populum decem praecepta timore
opprimebant. Non enim in illis erat caritas quae est per gratiam sed timor erat 10. Praecepta Domini
poenalia erant illi populo, quia impleri non poterant amore. Conabantur, sed cupiditate
superabantur. Cum ergo quisque ad gratiam transitum fecerit, non alia praecepta implet, sed ipsa
quae hac impleri non poterant, hac implentur. Non est tamen vis praeceptorum, sed vis gratiae Dei.
Nam si praeceptorum legis hoc esset, et illa impleret. Qui transit ad Christum, transit a timore ad
amorem, et incipit amore iam posse quod timore non poterat. Et qui trepidabat in timore non
trepidat in amore. Ideo hanc in decem praeceptis, quia significat David hominem qui transit ad
gratiam cum dicit: In psalterio decem chordarum psallam tibi 11, iam cantare in praeceptis, hoc est
hilariter praecepta complere.

Deus dat vires ut quod iubet impleri possit.
9. Et ut noveritis, Fratres, quia gratia hoc implet, nemo debet de viribus suis praesumere. Hoc est
enim praesumere de gratia Dei. Vocat enim te Deus et iubet ut facias, sed ipse dat vires, ut quod
iubet impleri possit. Tibi autem capax fides adhibenda est, ut inundatione gratiae humilies te,
supplices Deo nihil de te praesumas; spolies te Golia, induas David. Ad hoc pertinet quod in eodem
psalmo dicitur, quod iam commemorare coeperamus: Quid est homo? 12 Hoc enim monet ne de se
praesumat homo. Iam videte quomodo incantat adversus Goliam qui de se praesumebat; et
commendat tibi David qui infirmus in hominibus in Deo firmissimus erat. Quid est homo? Et dicit
quid sit homo: Quoniam innotuisti ei 13. Hoc est totus homo, si innotescat illi Deus. Si autem non illi
innotescat Deus, nihil est homo. Quid est homo, cui non innotuit Deus? Homo vanitati assimilatus
est, dies eius velut umbra praetereunt 14. Ergo, Quid est homo, quoniam innotuisti ei; et filius
hominis, quoniam aestimas eum? Quid est, aestimas eum? Placuit tibi eligere illum, et constituere
in aliquo superiore et eminentiore loco. Misericordiae tuae est, non meritorum ipsius.
10. Quaere quid sit hominis proprium, peccatum invenies. Quaere quid sit hominis proprium,
mendacium invenies. Tolle peccatum, et quidquid consideraveris in homine, Dei est. Non ergo amet
homo quod proprium est. Etiam ad hoc potest pertinere illud quod dicit Apostolus: Nemo quod
suum est, quaerat 15. Aliquando enim audiunt illud homines a lectoribus, et aedificantur ad
auferendas res alienas. Interest quis tibi dicat: "Noli quaerere quod tuum est". Aliquando enim
dicitur a malo suasore, aliquando autem dicitur a bono doctore. Deus bonus est doctor. Quando
ergo audis a Deo: "Noli quaerere quod tuum est", noli sic accipere quomodo dici solet. Aliquid boni
est, quod te monet Deus. Quod dicebamus quaerere quid sit tuum, invenies peccatum. Noli ergo
quaerere peccatum, et non quaeris tuum. Noli quaerere mendacium, et non quaeris tuum. Veritas
enim a Deo est, mendacium abs te.

Cupiditatis et timoris ianuas diabolo claudamus.
11. Et si diabolus aliquando aliquid suggerit, consentientem tenet, non cogit invitum. Non enim
seducit ille aut trahit aliquem, nisi quem invenerit ex aliqua parte iam similem sibi. Invenit enim
eum aliquid cupientem, et cupiditas aperit ianuam intranti suggestioni diaboli. Invenit illum aliquid
timentem, monet ut fugiat quod illum invenit timere. Monet ut adipiscatur quod illum invenit
cupere. Et per has duas ianuas cupiditatis et timoris intrat. Claude illas, et imples Apostoli illud in
hodierna lectione: Non detis locum diabolo 16. Ibi enim voluit ostendere Apostolus, quia quamvis
intret et possideat diabolus, homo illi tamen locum dedit ut posset intrare.
12. Ergo quia nihil est homo cui non innotuit Deus et quem non aestimat Deus, dat illi gratiam
suam inveniens in illo quod damnet et donans omnia confitenti, ut coronet credentem. Quid enim
invenit Dominus in hominibus quando venit nisi quod damnaret? Omnino, Fratres, cogitate et
videte, sive in illo populo Israelitarum, sive in gentibus, non invenit nisi quod damnaret. Et ideo ad
peccantes humilis voluit venire, non iudex, cum parcit illis, ut primo praerogaret misericordiam
donando peccata, et sic postea redderet severitatem puniendo peccata. Non abutamur, id est, non
male utamur misericordia eius, et non sentiemus severitatem eius. Ergo hoc est homo totum quod
innotescit ei Deus, quod dat illi gratiam suam unde praesumebat David. Golias autem de se, de
viribus suis, superbus, elatus, inflatus, primo totam victoriam universae partis suae in se uno

120

