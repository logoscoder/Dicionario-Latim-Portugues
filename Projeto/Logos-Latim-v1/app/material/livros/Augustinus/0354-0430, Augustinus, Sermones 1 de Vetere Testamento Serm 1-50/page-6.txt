ludentes. Quis persecutus est? quem persecutus est? Ludentes eos vidit Sara, et ait: Eice ancillam
et filium eius 4. Quare? Quia vidit eos ludentes. Sed lusum illum Paulus persecutionem vocat: quia
lusio illa illusio erat. Si illusio, seductio et deceptio est. Omnis lusus puerorum simulacrum est
negotii maioris: et quando maior ludit cum minore, quasi ut seducatur, sciens se habere negotia
alia quae intendit, et simulat quaedam puero, id est infirmo, ludens cum illo. Maior erat Ismael, et
roboratus in malitia: sed ludens cum puero Isaac, seducebat Isaac, et quasdam fraudes ludendi
cum infirmo faciebat. Animadvertit mater lusum illum esse persecutionem. Sic intellegens Sara
mater lusum illum dixit: Eice ancillam et filium eius: non enim haeres erit filius ancillae cum filio
meo Isaac 5. Et Ecclesia dicit: "Eice haereses et filios earum": non enim haeredes erunt haeretici
cum Catholicis. Sed quare non erunt haeredes? Nonne de semine Abrahae nati? Et quomodo
baptismo Ecclesiae habent? Baptismum habent: haeredem faceret semen Abrahae, nisi ab
haereditate superbia excluderet. Eodem verbo nasceris, eodem Sacramento; sed ad eamdem
haereditatem vitae aeternae non pervenis, nisi ad Ecclesiam catholicam reversus fueris. Ex semine
Abrahae nasceris, sed filius ancillae foris propter superbiam.

4 SERMO 4
DE ESAU ET IACOB

Lectio carnaliter sonans spiritaliter accipienda.
1. Hesternae lectionis debitores nos esse meminimus. Sed sicut nos debemus sermonem, ita et vos
debetis audientiam. Et lectio quidem illa carnaliter sonat. Qui autem Spiritum Dei accepit spiritaliter
sapit. Dixit enim Apostolus: Sapere secundum carnem, mors est 1. Et ad hoc promisit Dominus
paraclitum Spiritum veritatis 2. Ergo sicut promisit et misit, ut unusquisque iam qui eum Spiritum
recepit, non sit temporalibus voluptatibus servus, sed dominus corporis factus et servus Creatoris,
dirigat se in viam praeceptorum Dei. Nec vestigia eius nutent, nec oculi eius palpitent, sed
intentione fidei proficiat, ut veniat ad id quod modo nec oculus vidit, nec auris audivit, nec in cor
hominis ascendit 3. Quod creditur antequam videatur, ut cum venerit, qui credidit non confundatur.
Intendat ergo ambulans in spe, sperans quod nondum tenet, credens quod nondum videt, amans
cui nondum haeret. Exercitatio autem animae in fide, in spe et caritate, facit eum idoneum capere
quod venturum est.

Omnes martyres fiducia Spiritus repleti.
2. Cum ergo carnaliter adhuc saperet Petrus, turbatus ad interrogationem ancillae, negavit
Dominum ter 4. Praedixerat enim medicus aegroto quid in illo futurum erat. Qui aeger casus
aegritudinis suae non noverat, et plus de se aegrotus praesumpserat, sed verus medicus videbat.
Dixerat enim se cum Domino et pro Domino moriturum. Nondum autem poterat, quia infirmus
erat 5. At ubi venit postea Spiritus Sanctus missus de caelo et confirmavit eos in quos venit,
impletus ille fiducia spiritali, coepit iam vere paratus esse mori pro eo quem ante negaverat. Hac
fiducia repleti omnes martyres, tenentes rectam fidem, non morientes nec patientes pro falsa fide,
pro vano phantasmate, pro spe inani, pro re incerta, sed pro veritatis pollicitatione, certum
habentes eum qui promisit potentem esse qui exhibeat, omnia praesentia contempserunt, in futura
exarserunt, quae cum fuerint illis praesentia non erunt praeterita.

Ad Esau pertinent qui carnaliter vivunt.
3. Recordamini ergo, qui interfuistis hesterno die, duos filios Isaac, Esau et Iacob; quomodo maiori
praeponitur minor, ut ad Iacob pertineatis, Esau non ametis 6. Erit autem Esau, qui vult carnaliter
vivere, vel carnalia in futuro saeculo sperare. Sive ergo carnaliter vivens, et talibus gaudens in hoc
tempore, et talia de Deo sperans qualia habent et mali, et totam felicitatem suam in ipsa ponens de
qua gaudent et iniqui, aut certe contemnens istam praesentem et talem sperans in futuro, carnalis
est, carnalem fidem habens, carnalem spem, carnalem caritatem. Fides autem spiritalis est:
credere quod protector sit temporaliter Dominus tuus, ut venias ad illud quod temporale non erit, et
sperare te habiturum vitam angelorum, non in corruptionibus carnis, non in voluptatibus et
illecebris, non in fornicationibus et ebrietatibus et gaudio epularum carnalium 7, non in superbia
possessionum dominationis terrenae, sed tantummodo quomodo angeli vivunt 8.

Gaudium angelorum visio Creatoris.
6

