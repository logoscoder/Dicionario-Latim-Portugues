ex Virgine Israelitica. Si ergo novimus hunc, qui nobis loquitur, et Deum et hominem, intellegamus
verba Dei et hominis: aliquando enim talia nobis dicit quae pertineant ad maiestatem, aliquando
quae pertineant ad humilitatem. Ipse enim excelsus, qui humilis ut nos humiles faciat excelsos.
Quid ergo ait? Demonstrabit mihi Pater his maiora, ut vos miremini 15. Ergo nobis est
demonstraturus, non illi. Cum ergo nobis sit demonstraturus Pater; propterea dixit, ut vos miremini.
Exposuit enim quod voluit dicere: Demonstrabit mihi Pater. Quare non dixit: Demonstrabit vobis
Pater; sed, demonstrabit Filio? Quia et nos membra sumus Filii; et nos membra tamquam quod
discimus, ipse discit quodammodo in membris suis. Quomodo discit in nobis? Quomodo patitur in
nobis. Unde probamus quia patitur in nobis? Ex illa voce de coelo: Saule, Saule, quid me
persequeris? 16 Nonne ipse est qui iudex in fine saeculi residebit, et iustos ad dexteram ponens,
iniquos autem ad sinistram, dicturus est: Venite, benedicti Patris mei, percipite regnum: esurivi
enim, et dedistis mihi manducare? cumque illi responderint: Domine, quando te vidimus
esurientem? dicturus est eis: Cum uni ex minimis meis dedistis, mihi dedistis 17. Qui ergo dixit: Cum
uni ex minimis meis dedistis, mihi dedistis; et nunc interrogetur a nobis, et dicamus illi: Domine,
quando eris discens, cum tu doceas omnia? Statim enim nobis in fide nostra respondet: Cum unus
ex minimis meis discit, ego disco.
8. Ergo gratulemur et agamus gratias, non solum nos christianos factos esse, sed Christum.
Intellegitis, fratres, gratiam Dei super nos capitis? Admiramini, gaudete, Christus facti sumus. Si
enim caput ille, nos membra; totus homo, ille et nos. Hoc est quod apostolus dicit Paulus: Ut ultra
iam non simus parvuli, iactati et circumdati omni vento doctrinae. Superius autem dixerat: Donec
occurramus omnes in unitatem fidei, et in agnitionem Filii Dei, in virum perfectum in mensuram
aetatis plenitudinis Christi 18. Plenitudo ergo Christi, caput et membra. Quid est, caput et membra?
Christus et Ecclesia. Arrogaremus enim nobis hoc superbe, nisi ipse dignaretur hoc promittere, qui
per apostolum eumdem dicit: Vos autem estis corpus Christi et membra 19.
9. Cum ergo ostendit Pater membris Christi, Christo ostendit. Fit quoddam miraculum magnum, sed
tamen verum: ostenditur Christo quod noverat Christus, et ostenditur Christo per Christum. Res
mira est et magna, sed Scriptura sic loquitur. Contradicturi sumus divinis eloquiis, et non potius
intellecturi, et ex ipsius dono ei qui donavit gratias acturi? Quid est quod dixi, demonstratur Christo
per Christum? Demonstratur membris per caput. Ecce vide illud in te: pone te clausis oculis velle
aliquid tollere; nescit manus quo eat, et utique manus tua membrum tuum est, non enim a corpore
tuo separata est; aperi oculos, videt iam manus quo eat, demonstrante capite membrum secutum
est. Si ergo in te potuit inveniri tale aliquid, ut corpus tuum ostenderet corpori tuo, et per corpus
tuum demonstraretur aliquid corpori tuo; noli mirari quia dictum est, demonstratur Christo per
Christum. Demonstrat enim caput ut membra videant, et docet caput ut membra discant: unus
tamen homo caput et membra. Noluit se separare, sed dignatus est agglutinari. Longe a nobis erat,
et multum longe: quid tam longe, quam conditum et conditor? quid tam longe, quam Deus et
homo? quid tam longe, quam iustitia et iniquitas? quid tam longe, quam aeternitas et mortalitas?
Ecce quam longe erat Verbum in principio Deus apud Deum, per quem facta sunt omnia. Quomodo
ergo factus est prope, ut esset quod nos, et nos in illo? Verbum caro factum est, et habitavit in
nobis 20.

Sicut homo invocat Patrem sicut Deus facit cum Patre.
10. Hoc ergo est nobis demonstraturus: hoc demonstravit discipulis suis, qui eum in carne viderunt.
Quid est hoc? Sicut Pater suscitat mortuos et vivificat; sic et Filius quos vult vivificat 21. Aliosne
Pater, aliosne Filius? Certe omnia per ipsum facta sunt. Quid dicimus, fratres mei? Lazarum
suscitavit Christus: quem mortuum suscitavit Pater, ut videret Christus quemadmodum Lazarum
suscitaret? An quando resuscitavit Lazarum Christus, non eum resuscitavit Pater, et sine Patre fecit
Filius solus? Legite ipsam lectionem, et videte quia Patrem ibi invocat ut resurgat Lazarus 22. Sicut
homo, invocat Patrem: sicut Deus, facit cum Patre. Ergo et Lazarus qui resurrexit, et a Patre et a
Filio suscitatus est in dono et gratia Spiritus sancti; et illud mirabile opus Trinitas fecit. Non ergo sic
intellegamus: Sicut Pater suscitat mortuos et vivificat, sic et Filius quos vult vivificat, ut alios a Patre
resuscitari et vivificari, alios a Filio existimemus: sed eosdem quos Pater suscitat et vivificat, ipsos
et Filius suscitat et vivificat; quia omnia per ipsum facta sunt, et sine ipso factum est nihil 23. Et ut
ostenderet habere se quamvis a Patre datam, tamen parem potestatem, ideo ait: Sic et Filius quos
vult vivificat, ut ostenderet ibi voluntatem suam: et ne quis diceret: Suscitat Pater mortuos per
Filium, sed ille tamquam potens, tamquam potestatem habens, iste tamquam ex aliena potestate,
tamquam minister facit aliquid, sicut angelus; potestatem significavit ubi ait: Sic et Filius quos vult
vivificat Non enim vult Pater aliud quam Filius; sed sicut illis una substantia, sic et una voluntas est.

104

