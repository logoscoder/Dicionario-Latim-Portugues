In domo Patris mei mansiones multae sunt (Io 14, 1-4).
Mansiones multae. Quoniam Deus caritas est, per caritatem fit ut quod habent singuli, commune sit
omnibus. Sic enim quisque etiam ipse habet, cum amat in altero quod ipse non habet. Non erit
itaque aliqua invidia imparis claritatis, quoniam regnabit in omnibus unitas caritatis.
1. Erigenda est nobis, fratres, ad Deum maior intentio, ut verba sancti Evangelii, quae modo in
nostris auribus sonuerunt, etiam mente capere utcumque possimus. Ait enim Dominus Iesus: Non
turbetur cor vestrum. Credite in Deum, et in me credite 1. Ne mortem tamquam homines timerent,
et ideo turbarentur, consolatur eos, etiam se Deum esse contestans. Credite, inquit, in Deum, et in
me credite. Consequens est enim ut si in Deum creditis, et in me credere debeatis: quod non esset
consequens, si Christus non esset Deus. Credite in Deum, et in eum credite cui natura est, non
rapina, esse aequalem Deo: semetipsum enim exinanivit; non tamen formam Dei amittens, sed
formam servi accipiens 2. Mortem metuitis huic formae servi; non turbetur cor vestrum, suscitabit
illam forma Dei.

Regnabit in omnibus unitas caritatis.
2. Sed quid est quod sequitur: In domo Patris mei mansiones multae sunt 3, nisi quia et sibi
metuebant? Unde audire debuerunt: Non turbetur cor vestrum. Quis enim eorum non metueret,
cum Petro dictum esset fidentiori atque promptiori: Non cantabit gallus donec ter me neges 4?
Tamquam ergo essent ab illo perituri, merito turbabantur: sed cum audiunt: In domo Patris mei
mansiones multae sunt: si quo minus, dixissem vobis quia vado parare vobis locum 5; a
perturbatione recreantur, certi ac fidentes etiam post pericula tentationum se apud Deum cum
Christo esse mansuros. Quia etsi alius est alio fortior, alius alio sapientior, alius alio iustior, alius alio
sanctior; in domo Patris mansiones multae sunt; nullus eorum alienabitur ab illa domo, ubi
mansionem pro suo quisque accepturus est merito. Denarius quidem ille aequalis est omnibus,
quem paterfamilias eis qui operati sunt in vinea iubet dari omnibus, non in eo discernens qui minus
et qui amplius laborarunt 6: quo utique denario vita significatur aeterna, ubi amplius alio nemo vivit,
quoniam vivendi non est diversa in aeternitate mensura. Sed multae mansiones, diversas
meritorum in una vita aeterna significant dignitates. Alia est enim gloria solis, alia gloria lunae, alia
gloria stellarum: stella enim ab stella differt in gloria; sic et resurrectio mortuorum. Tamquam
stellae sancti diversas mansiones diversae claritatis, tamquam in coelo, sortiuntur in regno; sed
propter unum denarium nullus separatur a regno: atque ita Deus erit omnia in omnibus 7, ut
quoniam Deus Caritas est 8, per caritatem fiat ut quod habent singuli, commune sit omnibus. Sic
enim quisque etiam ipse habet, cum amat in altero quod ipse non habet. Non erit itaque aliqua
invidia imparis claritatis, quoniam regnabit in omnibus unitas caritatis.
3. Proinde respuendi sunt a corde christiano, qui putant ideo dictum multas esse mansiones, quia
extra regnum coelorum erit aliquid, ubi maneant beati innocentes qui sine Baptismo ex hac vita
emigrarunt, quia sine illo in regnum coelorum intrare non poterunt. Haec fides non est fides,
quoniam non est vera et catholica fides. Itane tandem stulti homines, et carnalibus cogitationibus
excaecati, cum reprobandi essetis, si mansionem non dico Petri et Pauli vel cuiuslibet Apostolorum,
sed cuiuscumque parvuli baptizati a regno coelorum separaretis; non vos putatis esse reprobandos,
qui domum Dei Patris inde separatis? Non enim ait Dominus: In universo mundo, aut, in universa
creatura, aut, in vita vel beatitudine sempiterna mansiones multae sunt; sed: In domo, inquit: Patris
mei mansiones multae sunt. Nonne ista est domus ubi aedificationem habemus ex Deo, domum
non manufactam, aeternam in coelis 9? Nonne ista est domus de qua cantamus Domino: Beati qui
habitant in domo tua; in saecula saeculorum laudabunt te 10? Ergone vos non domum cuiusque
baptizati fratris, sed domum ipsius Dei Patris, cui omnes fratres dicimus: Pater noster, qui es in
coelis 11, a regno separare coelorum, aut eam sic dividere audebitis, ut aliquae mansiones eius sint
in regno coelorum, aliquae autem extra regnum coelorum? Absit, absit ut qui volunt habitare in
regno coelorum, in hac stultitia velint habitare vobiscum: absit, inquam, ut cum omnis domus
regnantium filiorum non sit alibi nisi in regno, ipsius regiae domus pars aliqua non sit in regno.
4. Et si abiero, inquit, et praeparavero vobis locum; iterum venio, et accipiam vos ad meipsum, ut
ubi sum ego et vos sitis. Et quo ego vado scitis, et viam scitis 12. O Domine Iesu, quomodo vadis
parare locum, si iam multae mansiones sunt in domo Patris tui, ubi tecum habitabunt tui! Aut si
accipis eos ad teipsum, quomodo iterum venis qui non recedis? Ista, carissimi, si breviter explicare
conemur, quantum videtur hodierno satis esse sermoni, coarctata utique non clarebunt, et erit ipsa
brevitas altera obscuritas: proinde hoc debitum differamus, quod opportunius vobis Patrefamilias
nostro largiente reddamus.

246

