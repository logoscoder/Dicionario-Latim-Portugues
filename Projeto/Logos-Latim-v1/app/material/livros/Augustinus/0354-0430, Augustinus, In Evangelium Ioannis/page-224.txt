Cum tanta signa fecisset coram eis, non credebant in eum (Io 12, 37-43).
Qui tam superbe sapiunt, ut suae voluntatis viribus tantum existiment esse tribuendum, ut negent
sibi esse necessarium divinum adiutorium ad bene vivendum, non possunt credere in Christum.
Non enim aliquid prosunt syllabae nominis Christi, et sacramenta Christi, ubi resistitur fidei Christi.
1. Praenuntiata Dominus Christus passione sua, et morte fructuosa in exaltatione crucis, ubi dixit se
omnia tracturum esse post se, cum intellexissent Iudaei quod de sua morte dixisset, et
proposuissent ei quaestionem, quomodo diceret se esse moriturum, cum ex Lege audierint quod
Christus manet in aeternum; hortatus est eos, ut dum adhuc modicum lumen in eis esset, quo
Christum aeternum esse didicissent, ambularent, ut totum discerent, ne comprehenderentur a
tenebris. Et cum haec esset locutus, abscondit se ab eis. Haec in superioribus dominicis lectionibus
verbisque didicistis.
2. Deinde intulit Evangelista unde hodiernum capitulum recitatum est, et ait: Cum autem tanta
signa fecisset coram eis, non credebant in eum: ut sermo Isaiae prophetae impleretur quem dixit:
Domine, quis credidit auditui nostro? et brachium Domini cui revelatum est? 1 Ubi satis ostendit
brachium Domini ipsum Filium Dei nuncupatum; non quod Deus Pater figura determinetur carnis
humanae, eique Filius tamquam membrum corporis haereat: sed quia omnia per ipsum facta sunt,
ideo brachium Domini dictum est. Sicut enim tuum brachium, per quod operaris; sic Dei brachium
dictum est eius Verbum, quia per Verbum operatus est mundum. Cur enim homo ut aliquid
operetur, brachium extendit, nisi quia non continuo fit quod dixerit? Si autem tanta potestate
praevaleret, ut sine ullo motu corporis sui quod diceret fieret, brachium eius verbum eius esset. Sed
Dominus Iesus unigenitus Dei Patris Filius, sicut non est paterni corporis membrum, ita non est
cogitabile vel sonabile ac transitorium verbum; quia cum omnia per ipsum facta sunt, Dei Verbum
erat.

Filius Dei est brachium Patris.
3. Cum ergo audimus brachium Dei Patris esse Dei Filium, non nobis obstrepat consuetudo carnalis:
sed quantum illo donante possumus, Virtutem Dei et Sapientiam cogitemus, per quam facta sunt
omnia. Tale quippe brachium nec porrectum extenditur, nec collectum contrahitur. Non est enim
ipse qui Pater, sed unum sunt ipse et Pater; et aequalis Patri ubique totus est sicut Pater: ne aliqua
pateat occasio detestabili errori eorum, qui dicunt solum esse Patrem, sed pro diversitate causarum
ipsum dici Filium, ipsum dici Spiritum sanctum; et in his verbis audeant dicere: Ecce videtis quia
solus est Pater, si brachium eius est Filius; non enim duae, sed una persona est homo et brachium
eius. Non intellegentes neque advertentes, quomodo verba de rebus aliis ad res alias transferantur,
propter aliquam similitudinem etiam in locutionibus quotidianis de visibilibus et notissimis rebus;
quanto magis ut nobis ineffabilia qualitercumque dicantur, quae dici sicuti sunt, omnino non
possunt? Nam et homo alterum hominem per quem solet agere quidquid agit, brachium suum
appellat: et si ei auferatur, dolens dicit: Brachium perdidi; et ei qui abstulerit, dicit Brachium meum
mihi abstulisti. Intellegant ergo quomodo dictus sit Filius Patris brachium, per quod Pater operatus
est omnia; ne hoc non intellegendo, et in sui erroris tenebris permanendo, similes sint Iudaeis ipsis,
de quibus dictum est: Et brachium Domini cui revelatum est?
4. Hic occurrit altera quaestio, de qua quidem ut competenter aliquid disputetur, et omnes eius
latebrosissimi sinus perscrutentur et excutiantur ut dignum est, nec mearum virium esse arbitror,
nec angustiarum temporis, nec vestrae capacitatis. Tamen quia transire ad alia vestra expectatione
non sinimur, nisi aliquid inde dicamus, accipite quod potuerimus: et ubi vestrae exspectationi non
suffecerimus, ab illo incrementum poscite qui nos plantare posuit et rigare; quia, sicut dicit
Apostolus: Neque qui plantat est aliquid, neque qui rigat; sed qui incrementum dat Deus 2. Quidam
ergo inter se mussitant, et ubi possunt aliquando proclamant, et turbulenta disceptatione
contendunt, dicentes: Quid fecerunt Iudaei, vel quae culpa eorum fuit, si necesse erat ut sermo
Isaiae prophetae impleretur quem dixit: Domine, quis credidit auditui nostro? et brachium Domini
cui revelatum est? Quibus respondemus, Dominum praescium futurorum, per Prophetam
praedixisse infidelitatem Iudaeorum; praedixisse tamen, non fecisse. Non enim propterea
quemquam Deus ad peccandum cogit, quia futura hominum peccata iam novit. Ipsorum enim
praescivit peccata, non sua; non cuiusquam alterius, sed ipsorum. Quapropter si ea quae ille
praescivit ipsorum, non sunt ipsorum; non vere ille praescivit: sed quia illius praescientia falli non
potest; sine dubio non alius, sed ipsi peccant, quos Deus peccaturos esse praescivit. Fecerunt ergo
peccatum Iudaei, quod eos non compulit facere, cui peccatum non placet; sed facturos esse
praedixit, quem nihil latet. Et ideo si non malum, sed bonum facere voluissent, non prohiberentur;
et hoc facturi praeviderentur ab eo qui novit quid sit quisque facturus, et quid ei sit pro eius opere
redditurus.

224

