Plus est homines creare quam resuscitare.
1. Inter omnia miracula quae fecit Dominus noster Iesus Christus, Lazari resurrectio praecipue
praedicatur. Sed si attendamus quis fecerit, delectari debemus potius quam mirari. Ille suscitavit
hominem, qui fecit hominem; ipse enim est Unicus Patris, per quem, sicut nostis, facta sunt omnia.
Si ergo per illum facta sunt omnia, quid mirum est si resurrexit unus per illum, cum tot quotidie
nascantur per illum? Plus est homines creare quam resuscitare. Dignatus est tamen et creare et
resuscitare; creare omnes, resuscitare quosdam. Nam cum multa fecisset Dominus Iesus, non
omnia scripta sunt; sicut idem ipse sanctus Ioannes evangelista testatur multa Dominum Christum
et dixisse et fecisse quae scripta non sunt 1: electa sunt autem quae scriberentur, quae saluti
credentium sufficere videbantur. Audisti enim quia Dominus Iesus mortuum suscitavit: sufficit tibi ut
scias quia si vellet, omnes mortuos suscitaret. Et hoc quidem sibi ad finem saeculi reservavit. Nam
quem audistis magno miraculo quatriduanum mortuum suscitasse de sepulcro, veniet hora, sicut
ipse ait, quando omnes qui sunt in monumentis, audient vocem eius et procedent. Resuscitavit
putentem, sed tamen in cadavere putente adhuc erat forma membrorum; ille in novissimo die ad
unam vocem cineres est restituturus in carnem. Sed oportebat ut modo aliqua faceret, quibus datis
velut suae virtutis indiciis credamus in eum, et ad illam resurrectionem praeparemur, quae erit ad
vitam, non ad iudicium. Ita quippe ait: Veniet hora quando omnes qui in monumentis sunt, audient
vocem eius: et procedent qui bene fecerunt, ad resurrectionem vitae; qui male egerunt, ad
resurrectionem iudicii 2.

Domini facta sunt signa.
2. Tres tamen mortuos a Domino resuscitatos in Evangelio legimus, et forte non frustra. Domini
quippe facta non sunt tantummodo facta, sed signa. Si ergo signa sunt, praeter id quod mira sunt,
aliquid profecto significant: quorum factorum significationem invenire, aliquanto est operosius,
quam ea legere vel audire. Admirantes audiebamus, tamquam magni miraculi spectaculo ante
nostros oculos constituto, cum Evangelium legeretur, quemadmodum revixerit Lazarus. Si
attendamus mirabiliora opera Christi, omnis qui credit, resurgit: si attendamus omnes, et
intellegamus detestabiliores mortes, omnis qui peccat moritur. Sed mortem carnis omnis homo
timet, mortem animae pauci. Pro morte carnis quae sine dubio quandoque ventura est, curant
omnes ne veniat: inde est quod laborant. Laborat ne moriatur homo moriturus, et non laborat ne
peccet homo in aeternum victurus. Et cum laborat ne moriatur, sine causa laborat; id enim agit ut
multum mors differatur, non ut evadatur: si autem peccare nolit, non laborabit, et vivet in
aeternum. O si possemus excitare homines, et cum ipsis pariter excitari, ut tales essemus amatores
vitae permanentis, quales sunt homines amatores vitae fugientis! Quid non facit homo sub mortis
periculo constitutus? Gladio impendente cervicibus, prodiderunt homines quidquid sibi, unde
viverent, reservabant. Quis non continuo prodidit ne percuteretur? Et post proditionem fortasse
percussus est. Quis non, ut viveret, continuo perdere voluit unde viveret, eligens vitam
mendicantem quam celerem mortem? Cui dictum est: Naviga ne moriaris; et distulit? Cui dictum
est: Labora ne moriaris; et piger fuit? Levia Deus iubet, ut in aeternum vivamus; et obedire
neglegimus. Non tibi Deus dicit: Perde quidquid habes, ut vivas exiguo tempore in labore sollicitus;
sed: Da pauperi unde habes, ut vivas semper sine labore securus. Accusant nos amatores vitae
temporalis, quam nec cum volunt, nec quamdiu volunt habent: et nos invicem non accusamus, tam
pigri, tam tepidi ad capessendam vitam aeternam, quam si voluerimus habebimus, cum
habuerimus non amittemus; hanc autem mortem quam timemus, etiamsi noluerimus, habebimus.

Tres mortui a Christo resuscitati.
3. Si ergo Dominus magna sua gratia, et magna sua misericordia animas suscitat, ne moriamur in
aeternum; bene intellegimus tres illos mortuos quos in corporibus suscitavit, aliquid significare et
figurare de resurrectionibus animarum quae fiunt per fidem: resuscitavit filiam archisynagogi adhuc
in domo iacentem 3; resuscitavit iuvenem filium viduae extra portas civitatis elatum 4; resuscitavit
Lazarum sepultum quatriduanum. Intueatur quisque animam suam: si peccat, moritur; peccatum,
mors est animae. Sed aliquando in cogitatione peccatur. Delectavit quod malum est, consensisti,
peccasti; consensio illa occidit te: sed intus est mors, quia cogitatum malum nondum processit in
factum. Talem animam resuscitare se significans Dominus, resuscitavit illam puellam quae nondum
erat foras elata, sed in domo mortua iacebat, quasi peccatum latebat. Si autem non solum malae
delectationi consensisti, sed etiam ipsum malum fecisti; quasi mortuum extra portam extulisti: iam
foris es, et mortuus elatus es. Tamen et ipsum Dominus resuscitavit, et reddidit viduae matri suae.
Si peccasti, poeniteat te: et resuscitat te Dominus, et reddet Ecclesiae matri tuae. Tertius mortuus
est Lazarus. Est genus mortis immane, mala consuetudo appellatur. Aliud est enim peccare, aliud
peccandi consuetudinem facere. Qui peccat et continuo corrigitur, cito reviviscit: quia nondum est
implicatus consuetudine, non est sepultus. Qui autem peccare consuevit, sepultus est, et bene de

208

