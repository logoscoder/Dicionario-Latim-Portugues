numero decem, redditur, et coniunctus quadragenario fit quinquagenarius: unde cum labore
celebramus Quadragesimam ante Pascha; cum laetitia vero, tamquam accepta mercede,
Quinquagesimam post Pascha. Nam huic tamquam salutari labori boni operis, qui pertinet ad
quadragenarium numerum, additur quietis et felicitatis denarius, ut quinquagenarius fiat.
5. Significavit hoc et ipse Dominus Iesus multo apertius, quando post resurrectionem quadraginta
diebus conversatus est in terra cum discipulis suis 12; quadragesimo autem die cum ascendisset in
coelum, peractis decem diebus misit mercedem Spiritus Sancti 13. Significata sunt ista, et
quibusdam significationibus res ipsae praeventae sunt. Significationibus pascimur, ut ad res ipsas
perdurantes pervenire possimus. Operarii enim sumus, et adhuc in vinea laboramus: finito die,
finito opere, merces restituetur. Sed quis operarius perdurat ad accipiendam mercedem, nisi qui
pascitur cum laborat? Non enim et tu operario tuo mercedem solam daturus es: non etiam afferes
illi unde vires reparet in labore? Pascis utique cui mercedem daturus es. Proinde et nos Dominus in
istis Scripturarum significationibus laborantes pascit. Nam si ista intellegendorum sacramentorum
laetitia subtrahatur a nobis, deficimus in labore, et non erit qui perveniat ad mercedem.

Lex impletur in gemino praecepto caritatis.
6. Quomodo ergo quadragenario numero perficitur opus? Fortasse ideo, quia Lex in decem
praeceptis data est, et per totum mundum praedicanda erat Lex: qui totus mundus quatuor
partibus commendatur, Oriente et Occidente, Meridie et Aquilone, unde denarius per quatuor
multiplicatus, ad quadragenarium pervenit. Vel quia per Evangelium quod quatuor libros habet,
impletur Lex: quia in Evangelio dictum est: Non veni solvere Legem, sed adimplere 14. Sive ergo illa,
sive ista causa, sive alia aliqua probabiliore, quae nos latet, doctiores non latet; certum est tamen
quadragenario numero significari quamdam perfectionem in operibus bonis, quae maxime opera
bona exercentur in abstinentia quadam ab illicitis cupiditatibus saeculi, hoc est, generali ieiunio.
Audi et Apostolum dicentem: Plenitudo Legis caritas 15. Caritas unde? Per gratiam Dei, per Spiritum
sanctum. Non enim haberemus illam ex nobis, quasi facientes illam nobis. Dei donum est, et
magnum donum: Quoniam caritas Dei, inquit, diffusa est in cordibus nostris per Spiritum sanctum
qui datus est nobis 16. Caritas ergo implet Legem, et verissime dictum est: Plenitudo Legis caritas.
Quaeramus hanc caritatem, quemadmodum commendatur a Domino. Mementote quid
proposuerim: numerum triginta octo annorum in illo languido volo exponere, quare numerus ille
trigesimus octavus languoris sit potius quam sanitatis. Ergo, ut dicebam, caritas implet Legem. Ad
plenitudinem Legis in omnibus operibus pertinet quadragenarius numerus: in caritate autem duo
praecepta nobis commendantur. Intuemini, obsecro, et figite memoriae quod dico; ne sitis
contemptores verbi, ne fiat anima vestra via, ubi grana iacta non germinent: Et venient, inquit,
volatilia coeli, et colligent ea 17. Percipite, et recondite in cordibus vestris. Caritatis praecepta duo
sunt a Domino commendata: Diliges Dominum Deum tuum ex toto corde tuo, et ex tota anima tua,
et ex tota mente tua; et: Diliges proximum tuum tamquam teipsum. In his duobus praeceptis tota
Lex pendet et Prophetae 18. Merito et illa vidua omnes facultates suas, duo minuta misit in dona
Dei 19: merito et pro illo languido a latronibus sauciato, stabularius duos nummos accepit unde
sanaretur 20: merito apud Samaritanos biduum fecit Iesus, ut eos caritate firmaret 21. Binario ergo
isto numero cum aliquid boni significatur maxime bipartita caritas commendatur. Si ergo
quadragenarius numerus habet perfectionem legis et Lex non impletur nisi in gemino praecepto
caritatis; quid miraris quia languebat qui ad quadraginta, duo minus habebat?
7. Videamus proinde iam quo sacramento iste languidus curetur a Domino. Venit enim ipse
Dominus, caritatis doctor, caritate plenus, brevians, sicut de illo praedictum est, verbum super
terram 22: et ostendit in duobus praeceptis caritatis pendere Legem et Prophetas. Inde ergo
pependit Moyses quadragenario suo, inde Elias cum suo, hunc numerum attulit Dominus in
testimonio suo. Curatur iste languidus a praesente Domino; sed prius quid ei dicit? Vis sanus
fieri? 23 Respondit ille hominem se non habere, a quo in piscinam mittatur. Vere necessarius erat illi
homo ad sanitatem, sed homo ille qui et Deus est. Unus enim Deus, unus et mediator Dei et
hominum, homo Christus Iesus 24. Venit ergo homo qui erat necessarius: quare sanitas differretur?
Surge, inquit, tolle grabatum tuum, et ambula 25. Tria dixit: Surge, tolle grabatum tuum, et ambula.
Sed Surge, non operis imperium fuit, sed operatio sanitatis. Sano autem duo imperavit: Tolle
grabatum tuum, et ambula. Rogo vos, cur non sufficeret: Ambula? aut certe cur non sufficeret:
Surge? Neque enim ille cum sanus surrexisset, in loco remansisset. Nonne ad hoc surrexisset ut
abiisset? Movet ergo me etiam quod duo praecepit, qui illum iacentem duobus minus invenit:
tamquam enim duo quaedam iubendo, quod minus erat implevit.
8. Quomodo ergo inveniamus in his duobus Domini iussis, duo illa praecepta significata caritatis?
Tolle, inquit, grabatum tuum, et ambula. Quae sunt illa duo praecepta, fratres, recolite mecum.

83

