Fuit homo missus a Deo... (Io 1, 6-14).
Si vultis pie et christiane vivere, haerete Christo secundum id quod pro nobis factus est, ut
perveniatis ad eum secundum id quod est, et secundum id quod erat.
1. Bonum est, fratres, ut textum divinarum Scripturarum, et maxime sancti Evangelii, nullum locum
praetermittentes pertractemus, ut possumus; et pro nostra capacitate pascamur, et ministremus
vobis unde et nos pascimur. Capitulum primum praeterito die dominico tractatum esse meminimus,
id est: In principio erat Verbum, et Verbum erat apud Deum, et Deus erat Verbum: hoc erat in
principio apud Deum. Omnia per ipsum facta sunt, et sine ipso factum est nihil. Quod factum est, in
illo vita est; et vita erat lux hominum; et lux in tenebris lucet, et tenebrae eam non
comprehenderunt 1. Huc usque tractatum esse credo: recordamini omnes qui adfuistis; et qui non
adfuistis, credite nobis, et his qui adesse voluerunt. Nunc ergo quia non possumus semper omnia
replicare, propter eos qui hoc volunt audire quod sequitur, et oneri est illis si repetantur priora cum
defraudatione posteriorum; dignentur et qui non aderant non praeterita exigere, sed cum his qui
aderant et nunc audire praesentia.

Lignum quo mare transeamus.
2. Sequitur: Fuit homo missus a Deo, cui nomen erat Ioannes 2. Et enim ea quae dicta sunt
superius, fratres carissimi, de divinitate Christi dicta sunt ineffabili, et prope ineffabiliter. Quis enim
capiet: In principio erat Verbum, et Verbum erat apud Deum? Et ne vilescat tibi nomen Verbi, per
consuetudinem quotidianorum verborum: Et Deus erat Verbum. Hoc Verbum idipsum est, unde
hesterno die multum locuti sumus: et praestiterit Dominus, ut vel tantum loquendo aliquid ad corda
vestra perduxerimus. In principio erat Verbum. Idipsum est, eodem modo est; sicut est, semper sic
est; mutari non potest: hoc est est. Quod nomen suum dixit famulo suo Moysi: Ego sum qui sum; et:
Misit me qui est 3. Quis ergo hoc capiet, cum videatis omnia mortalia mutabilia; cum videatis non
solum corpora variari per qualitates, nascendo, crescendo, deficiendo, moriendo, sed etiam ipsas
animas per affectum diversarum voluntatum distendi atque discindi: cum videatis homines et
percipere posse sapientiam, si se illius luci et calori admoverint; et amittere posse sapientiam, si
inde malo affectu recesserint? Cum videatis ergo ista omnia esse mutabilia; quid est quod est, nisi
quod transcendit omnia quae sic sunt ut non sint? Quis ergo hoc capiat? Aut quis, quomodocumque
intenderit vires mentis suae, ut attingat quomodo potest id quod est, ad id quod utcumque mente
attigerit, possit pervenire? Sic est enim tamquam videat quisque de longe patriam, et mare
interiaceat; videt quo eat, sed non habet qua eat. Sic ad illam stabilitatem nostram ubi quod est
est, quia hoc solum semper sic est ut est, volumus pervenire; interiacet mare huius saeculi qua
imus, etsi iam videmus quo imus: nam multi nec quo eant vident. Ut ergo esset et qua iremus, venit
inde ad quem ire volebamus. Et quid fecit? Instituit lignum quo mare transeamus. Nemo enim
potest transire mare huius saeculi, nisi cruce Christi portatus. Hanc crucem aliquando amplectitur
et infirmus oculis: et qui non videt longe quo eat, non ab illa recedat, et ipsa illum perducet.
3. Itaque, fratres mei, hoc insinuaverim cordibus vestris: si vultis pie et christiane vivere, haerete
Christo secundum id quod pro nobis factus est, ut perveniatis ad eum secundum id quod est, et
secundum id quod erat. Accessit, ut pro nobis hoc fieret; quia hoc pro nobis factus est, ubi
portentur infirmi, et mare saeculi transeant, et perveniant ad patriam; ubi iam navi non opus erit,
quia nullum mare transitur. Melius est ergo non videre mente id quod est, et tamen a Christi cruce
non recedere, quam videre illud mente, et crucem Christi contemnere. Bonum est super hoc et
optimum, si fieri potest, ut et videatur quo eundum sit, et teneatur quo portetur qui pergit. Hoc
potuerunt mentes magnae montium, qui montes dicti sunt, quos maxime illustrat lumen iustitiae:
potuerunt, et viderunt illud quod est. Nam videns Ioannes dicebat: In principio erat Verbum, et
Verbum erat apud Deum, et Deus erat Verbum. Viderunt hoc, et ut pervenirent ad id quod videbant
de longe, a cruce Christi non recesserunt, et humilitatem Christi non contempserunt. Parvuli vero
qui hoc non possunt intellegere, non recedentes a cruce et passione et resurrectione Christi, in ipsa
navi perducuntur ad id quod non vident, in qua navi perveniunt et illi qui vident.

O sapientia superba!
4. At vero quidam philosophi huius mundi exstiterunt, et inquisierunt Creatorem per creaturam:
quia potest inveniri per creaturam, evidenter dicente Apostolo: Invisibilia enim eius, a constitutione
mundi, per ea quae facta sunt, intellecta conspiciuntur; sempiterna quoque virtus eius et divinitas,
ut sint inexcusabiles. Et sequitur: Quia cum cognovissent Deum: non dixit: Quia non cognoverunt;
sed: Quia cum cognovissent Deum, non sicut Deum glorificaverunt, aut gratias egerunt; sed
evanuerunt in cogitationibus suis, et obscuratum est insipiens cor eorum. Unde obscuratum?

6

