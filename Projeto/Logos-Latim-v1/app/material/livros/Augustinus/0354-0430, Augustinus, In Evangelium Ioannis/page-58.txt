Nemo ascendit in caelum, nisi qui descendit de caelo (Io 3, 6-21).
Si nemo, nisi Christus, descendit et adscendit, quae spes est ceteris? Ea spes est ceteris, quia ille
propterea descendit ut in illo et cum illo unus essent, qui per illum adscensuri essent. Ergo in uno
estote, unum estote, unus estote.
1. Ex eo quod hesterno die intentam fecimus Caritatem vestram, intellegimus vos alacrius et
numerosius convenisse: sed interim lectioni evangelicae ex ordine sermonem debitum reddamus, si
placet; deinde audiet Caritas vestra de pace Ecclesiae vel quid egerimus, vel quid adhuc agendum
speremus. Nunc ergo tota intentio cordis ad Evangelium feratur, nemo aliunde cogitet. Si enim qui
totus adest, vix capit; qui se per cogitationes diversas dividit, nonne et quod ceperat fundit?
Meminit autem Caritas vestra Dominico praeterito, quantum Dominus adiuvare dignatus est,
disseruisse nos de spiritali regeneratione: quam lectionem vobis iterum legi fecimus, ut quae tunc
non dicta sunt, in Christi nomine adiuvantibus orationibus vestris impleamus.

Regeneratio spiritualis una est.
2. Regeneratio spiritalis una est, sicut generatio carnalis una est. Et quod Nicodemus Domino ait,
verum dixit, quia non potest homo cum sit senex, redire rursum in uterum matris suae, et nasci. Ille
quidem dixit, quia homo cum sit senex, hoc non potest, quasi, et si infans esset, posset. Omnino
enim non potest, sive recens ab utero, sive annosa iam aetate, redire rursum in materna viscera, et
nasci. Sed sicut ad nativitatem carnalem valent muliebria viscera ad semel pariendum; sic ad
nativitatem spiritalem valent viscera Ecclesiae, ut semel quisque baptizetur. Propterea ne quis forte
dicat: Sed iste in haeresi natus est, et iste in schismate natus est; amputata sunt omnia, si
meministis, quae vobis disputata sunt de tribus patribus nostris, quorum Deus dici voluit, non quia
soli erant, sed quia in solis expleta est integritas significandi populi futuri. Invenimus enim natum
de ancilla exhaeredatum, natum de libera haeredem: rursum invenimus natum de libera
exhaeredatum, natum de ancilla haeredem. Natus de ancilla exhaeredatus Ismael, natus de libera
haeres Isaac 1; natus de libera exhaeredatus Esau, nati de ancillis haeredes filii Iacob 2. In illis
itaque tribus patribus, omnis futuri populi figura perspecta est: nec immerito Deus inquit: Ego sum
Deus Abraham, et Deus Isaac, et Deus Iacob: hoc mihi, inquit, nomen est in aeternum 3. Magis
meminerimus quid promissum sit ipsi Abrahae: hoc enim promissum est Isaac, hoc promissum est
et Iacob. Quid invenimus? In semine tuo benedicentur omnes gentes 4. Credidit tunc unus quod
nondum videbat: vident homines, et excaecantur. Completum est in gentibus quod promissum est
uni: et separantur a communione gentium, qui et quod impletum est videre nolunt. Sed quid illis
prodest quia videre nolunt? Vident, velint nolint; aperta veritas et clausos oculos ferit.
3. Responsum est Nicodemo, qui ex eis erat qui crediderant in Iesum, et ipse Iesus non se credebat
eis. Quibusdam enim non se credebat, cum iam in illum credidissent. Sic habes scriptum: Multi
crediderunt in nomine eius, videntes signa quae faciebat. Ipse autem Iesus non credebat
semetipsum illis. Non enim opus habebat ut quisquam testimonium perhiberet de homine; ipse
enim sciebat quid esset in homine 5. Ecce iam illi credebant in Iesum, et ipse Iesus non se credebat
eis. Quare? Quia nondum erant renati ex aqua et Spiritu. Inde hortati sumus, et hortamur fratres
nostros catechumenos. Si enim interroges eos, iam crediderunt in Iesum: sed quia nondum carnem
eius et sanguinem accipiunt, nondum se illis credidit Iesus. Quid faciant, ut se illis credat Iesus?
Renascantur ex aqua et Spiritu, proferat Ecclesia quos parturit. Concepti sunt, edantur in lucem:
habent ubera quibus nutriantur, non timeant ne nati suffocentur, ab uberibus maternis non
recedant.
4. Nullus potest homo redire in matris viscera, et iterum nasci. Sed de ancilla nescio quis natus est?
Numquid tunc qui nati sunt de ancillis, redierunt in uterum liberarum, ut denuo nascerentur? Semen
Abraham et in Ismael; et ut posset Abraham facere filium de ancilla, uxor auctor fuit. Natus est ex
semine viri, et non utero, sed solo placito uxoris 6. Numquid quia de ancilla, ideo exhaeredatus? Si
propterea exhaeredatus quia de ancilla natus est, nulli ancillarum filii admitterentur ad
haereditatem. Filii Iacob admissi sunt ad haereditatem: Ismael autem, non quia ex ancilla natus,
exhaeredatus, sed quia superbus matri, superbus in filium matris; mater enim eius magis Sara
quam Agar. Illius uterus accommodatus, illius voluntas accessit; non faceret Abraham quod Sara
nollet: magis ergo ille filius Sarae. Sed quia superbus in fratrem, et superbus ludendo, quia
deludendo; quid ait Sara? Eice ancillam et filium eius; non enim haeres erit filius ancillae cum filio
meo Isaac 7. Non ergo illum viscera ancillae eiecerunt foras, sed cervix servilis. Et si liber superbus
sit, servus est; et quod peius est, malae dominae, ipsius superbiae. Itaque, fratres mei, respondete
homini non posse rursus nasci hominem; respondete securi non posse rursus nasci hominem.
Quidquid iterum fit, illusio est; quidquid iterum fit, lusus est. Ismael ludit, foras mittatur.

58

