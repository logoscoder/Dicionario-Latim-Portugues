moriemini in peccatis vestris 2. Ad hoc ergo illi: Tu quis es? veluti quaerentes nosse in quem
deberent credere, ne in suo peccato morerentur. Respondit dicentibus: Tu quis es? et ait:
Principium, quia et loquor vobis 3. Si se dixit Dominus esse principium, quaeri potest utrum et Pater
principium sit. Si enim Filius principium est qui habet Patrem, quanto facilius intellegendus est Deus
Pater esse principium, qui habet quidem Filium cui Pater sit, sed non habet de quo sit? Filius enim
Patris est Filius, et Pater utique Filii Pater est: sed Deus de Deo Filius dicitur, lumen de lumine Filius
dicitur: Pater dicitur lumen, sed non de lumine; Pater dicitur Deus, sed non de Deo. Si ergo Deus de
Deo, lumen de lumine principium est; quanto facilius intellegitur principium lumen de quo lumen, et
Deus de quo Deus? Videtur itaque absurdum, carissimi, ut Filium dicamus principium, et Patrem
principium non dicamus.
2. Sed quid agemus? numquid duo erunt principia? Cavendum est hoc dicere. Quid ergo? si et Pater
principium et Filius principium, quomodo non duo principia? Quomodo dicimus Patrem Deum et
Filium Deum, nec tamen dicimus duos deos. Nefas est enim dicere duos deos, nefas est dicere tres
deos: et tamen qui Pater est, non est Filius; qui Filius est, non est Pater: Spiritus autem sanctus
Patris et Filii Spiritus, nec Pater est nec Filius. Quamvis ergo, sicut aures catholicae sunt eruditae in
gremio matris Ecclesiae, nec ille qui est Pater sit Filius, nec ille qui est Filius sit Pater, nec Spiritus
sanctus Patris et Filii sit vel Filius vel Pater, tres deos tamen esse non dicimus: quamvis de singulis
si quaeratur, necesse est de quocumque interrogati fuerimus, Deum esse fateamur.

A fundamento fidei ad culmen perfectionis.
3. Et absurda ista videntur hominibus solita trahentibus ad insolita, visibilia ad invisibilia, creaturam
comparantibus Creatori. Interrogant enim nos aliquando infideles et dicunt: Patrem quem dicitis,
Deum dicitis? Respondemus: Deum. Filium quem dicitis, Deum dicitis? Respondemus: Deum.
Spiritum sanctum quem dicitis, Deum dicitis? Respondemus: Deum. Ergo, inquiunt, Pater et Filius et
Spiritus sanctus tres sunt dii? Respondemus: Non. Turbantur, quia non illuminantur: cor clausum
habent, quia clavim fidei non habent. Nos ergo, fratres, fide praecedente, quae sanat oculum cordis
nostri, quod intellegimus, sine obscuritate capiamus; quod non intellegimus, sine dubitatione
credamus: a fundamento fidei non recedamus, ut ad culmen perfectionis veniamus. Deus est Pater,
Deus est Filius Deus est Spiritus sanctus: et tamen Pater non est qui Filius, nec Filius est qui Pater,
nec Spiritus sanctus Patris et Filii Spiritus aut Pater est aut Filius. Trinitas unus Deus: Trinitas, una
aeternitas, una potestas, una maiestas; tres, sed non dii. Non mihi calumniator respondeat: Quid
ergo tres? Si enim tres, ait, oportet dicas quid tres. Respondeo: Pater et Filius et Spiritus sanctus.
Ecce, inquit, tres dixisti; sed quid tres exprime. Imo tu numera: nam ego compleo tres, cum dico,
Pater et Filius et Spiritus sanctus. Id enim quod Pater ad se est, Deus est; quod ad Filium est, Pater
est: quod Filius ad seipsum est, Deus est; quod ad Patrem est, Filius est.
4. Ista quae dico potestis de similitudinibus agnoscere quotidianis. Homo et alter homo, si ille sit
pater, ille filius; quod homo est, ad seipsum est; quod pater est, ad filium est: et filius quod homo
est, ad seipsum est; quod autem filius est, ad patrem est. Pater enim nomen est dictum ad aliquid,
et filius ad aliquid: sed isti duo homines sunt. At vero Pater Deus ad aliquid est Pater, id est ad
Filium; et Filius Deus ad aliquid est Filius, id est ad Patrem: sed non quomodo illi duo homines sunt,
sic isti duo dii. Quare hoc non ita est ibi? Quia illud aliud, hoc autem aliud est: quia illa divinitas est.
Est ibi aliquid ineffabile, quod verbis explicari non possit, ut et numerus sit, et numerus non sit.
Videte enim si non quasi apparet numerus, Pater et Filius et Spiritus sanctus Trinitas. Si tres, quid
tres? Deficit numerus. Ita Deus nec recedit a numero, nec capitur numero. Quia tres sunt, tamquam
est numerus: si quaeris quid tres, non est numerus. Unde dictum est: Magnus Dominus noster et
magna virtus eius, et sapientiae eius non est numerus 4. Ubi cogitare coeperis, incipis numerare:
ubi numeraveris, quid numeraveris non potes respondere. Pater, Pater est; Filius, Filius est; Spiritus
sanctus, Spiritus sanctus est: quid sunt isti tres, Pater et Filius et Spiritus sanctus? Non tres dii?
Non. Non tres omnipotentes? Non. Non tres mundi creatores? Non. Ergo omnipotens Pater?
Omnipotens plane. Ergo et Filius non omnipotens? Plane et Filius omnipotens? Ergo et Spiritus
sanctus non omnipotens? Et ipse omnipotens. Tres ergo omnipotentes? Non; sed unus omnipotens.
Hoc solo numerum insinuant quod ad invicem sunt, non quod ad se sunt. Quia enim Deus Pater ad
se est Deus simul cum Filio et Spiritu sancto, non sunt tres dii; quia ad se est omnipotens simul cum
Filio et Spiritu sancto, non sunt tres omnipotentes: quia vero non ad se est Pater, sed ad Filium; nec
Filius ad se est, sed ad Patrem; nec Spiritus ad se, in eo quod dicitur Spiritus Patris et Filii; non est
quid dicam tres, nisi Patrem et Filium et Spiritum sanctum unum Deum, unum omnipotentem. Ergo
unum principium.

Hinc agnoscite mysterium Trinitatis.

167

