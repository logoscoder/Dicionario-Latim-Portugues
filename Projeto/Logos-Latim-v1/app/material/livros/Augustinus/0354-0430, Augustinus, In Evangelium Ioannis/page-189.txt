3. Quaerunt ergo plerumque tales homines etiam persuadere hominibus ut bene vivant, et
christiani non sint. Per aliam partem volunt ascendere, rapere et occidere; non ut pastor,
conservare atque salvare. Fuerunt ergo quidam philosophi, de virtutibus et vitiis subtilia multa
tractantes, dividentes, definientes, ratiocinationes acutissimas concludentes, libros implentes,
suam sapientiam buccis crepantibus ventilantes; qui etiam dicere auderent hominibus: Nos
sequimini, sectam nostram tenete, si vultis beate vivere. Sed non intrarant per ostium: perdere
volebant, mactare et occidere.

Non intrant per ostium haeretici.
4. Quid de istis dicam? Ecce ipsi Pharisaei legebant, et in eo quod legebant, Christum sonabant,
venturum sperabant, et praesentem non agnoscebant: iactabant se etiam ipsi inter videntes, hoc
est inter sapientes, et negabant Christum, et non intrabant per ostium. Ergo et ipsi, si quos forte
seducerent, mactandos et occidendos, non liberandos seducerent. Et hos dimittamus: videamus
illos si forte ipsi intrant per ostium, qui ipsius Christi nomine gloriantur.
5. Innumerabiles enim sunt, qui se videntes non solum iactant, sed a Christo illuminatos videri
volunt: sunt autem haeretici. Forte ipsi per ianuam intraverunt? Absit. Sabellius dicit: Qui Filius est,
ipse est Pater: sed si Filius, non est Pater. Non intrat per ostium, qui Filium dicit Patrem. Arius dicit:
Aliud est Pater, aliud est Filius. Recte diceret, si diceret Alius; non, aliud. Quando enim dicit: Aliud,
ei contradicit a quo audit: Ego et Pater unum sumus 4. Nec ipse ergo per ostium intrat: praedicat
enim Christum qualem sibi fingit, non qualem veritas dicit. Nomen habes, rem non habes. Alicuius
rei nomen est Christus: tene ipsam rem, si vis prodesse tibi nomen. Alius nescio unde, sicut
Photinus: Christus homo est, inquit; Deus non est. Nec ipse intrat per ostium, quia Christus et homo
et Deus est. Et quid opus est multa percurrere, et multa vana haeresum enumerare? Hoc tenete,
ovile Christi esse catholicam Ecclesiam. Quicumque vult intrare ad ovile, per ostium intret, Christum
verum praedicet. Non solum Christum verum praedicet, sed Christi gloriam quaerat, non suam:
nam multi quaerendo gloriam suam, oves Christi sparserunt potius quam congregaverunt. Humilis
est enim ianua Christus Dominus: qui intrat per hanc ianuam, oportet humiliet se, ut sano capite
possit intrare. Qui autem se non humiliat, sed extollit, per maceriam vult ascendere: qui autem per
maceriam ascendit, ideo exaltatur ut cadat.
6. Tecte tamen adhuc loquitur Dominus Iesus, nondum intellegitur: nominat ostium, nominat ovile,
nominat oves; commendat haec omnia, sed nondum exponit. Legamus ergo, quia venturus est ad
ea verba in quibus nobis aliqua quae dixit dignetur exponere: ex quorum expositione dabit nobis
fortasse etiam illa quae non exposuit, intellegere. Pascit enim manifestis, exercet obscuris. Qui non
intrat per ostium in ovile ovium, sed ascendit aliunde. Vae misero, quia casurus est! Sit ergo
humilis, per ostium intret: plano pede veniat, et non offendet. Ille, inquit, fur est et latro. Oves suas
vult dicere oves alienas: ad hoc suas, id est, furto ablatas, non ut salvet, sed ut occidat. Ergo fur
est, quia quod alienum est, suum dicit: latro, quia et quod est furatus, occidit. Qui autem intrat per
ostium, pastor est ovium: huic ostiarius aperit. De ostiario isto tunc quaeramus, quando ab ipso
Domino audierimus quod sit ostium, et qui sit pastor. Et oves vocem eius audiunt, et proprias oves
vocat nominatim 5. Habet enim nomina earum scripta in libro vitae. Proprias oves vocat nominatim.
Hinc dicit Apostolus: Novit Dominus qui sunt eius 6. Et educit eas. Et cum proprias oves emiserit,
ante eas vadit: et oves illum sequuntur, quia sciunt vocem eius. Alienum autem non sequuntur, sed
fugiunt ab eo; quia non noverunt vocem alienorum 7. Tecta sunt haec, plena quaestionibus, gravida
sacramentis. Sequamur ergo et audiamus magistrum ex his obscuris aliquid aperientem; et per id
quod aperit, nos forte intrare facientem.
7. Hoc proverbium dixit illis Iesus; illi autem non cognoverunt quid loqueretur eis 8. Forte nec nos.
Quid ergo interest inter illos et nos, antequam ista verba agnoscamus et nos? Quia nos pulsamus ut
aperiatur nobis; illi autem Christum negando nolebant intrare servandi, sed foris remanere
perdendi. Quod ergo nos audimus haec pie, quod antequam illa intellegamus, credimus vera esse
atque divina, magna ab istis diversitate distamus. Cum enim duo audiunt verba Evangelii, unus
impius, alter pius, et alia sunt ut forte ambo non intellegant, unus dicit: Nihil dixit; alius dicit: Verum
dixit, et bonum est quod dixit, sed nos non intellegimus: iste quia credit iam pulsat, et dignus est
cui aperiatur, si pulsare persistat; ille vero adhuc audit: Nisi credideritis, non intellegetis 9. Quare
ista commendo? Quia etiam cum verba haec obscura, sicut possum, exposuero, aut quia valde sunt
abdita, vel ego eorum non apprehendero intellegentiam, vel explicandi quod intellego non habuero
facultatem, vel tam fuerit quisque tardus, ut etiam exponentem non sequatur; non de se desperet:
maneat in fide, ambulet in via, audiat Apostolum dicentem: Et si quid aliter sapitis, hoc quoque
vobis Deus revelabit: verumtamen in quod pervenimus, in eo ambulemus 10.

189

