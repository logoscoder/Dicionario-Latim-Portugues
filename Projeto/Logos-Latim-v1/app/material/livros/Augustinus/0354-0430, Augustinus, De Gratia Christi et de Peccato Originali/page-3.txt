Gratiam Dei ponit Pelagius in lege atque doctrina.
6. 8. Hanc autem naturalem possibilitatem quod adiuvari Dei gratia confitetur, non est hic apertum
vel quam dicat gratiam, vel quatenus ea naturam sentiat adiuvari: sed sicut aliis locis, in quibus
evidentius loquitur, intellegi potest, non vult aliud accipi quam legem atque doctrinam, qua
naturalis possibilitas adiuvetur.
7. 8. Nam quodam loco ait: "Hic nos imperitissimi hominum putant iniuriam divinae gratiae facere,
quia dicimus eam sine voluntate nostra nequaquam in nobis perficere sanctitatem: - quasi Deus
gratiae suae aliquid imperaverit, et non illis quibus imperavit, etiam gratiae suae auxilium
subministret, ut quod per liberum homines facere iubentur arbitrium, facilius possent implere per
gratiam -" 9. Et tamquam explicaturus quam dicat gratiam, secutus adiunxit, dicens: "Quam nos
non, ut tu putas, in lege tantummodo, sed et in Dei esse adiutorio confitemur". Quis non hic
desideret ut ostendat quam velit intellegi gratiam? Propter hoc enim maxime de illo exspectare
debemus, ut dicat hoc quod dicit, non in lege tantummodo se gratiam confiteri. Sed nobis hac
exspectatione suspensis, quid addiderit intuemini: "Adiuvat enim nos Deus", inquit, "per doctrinam
et revelationem suam, dum cordis nostri oculos aperit; dum nobis, ne praesentibus occupemur,
futura demonstrat; dum diaboli pandit insidias; dum nos multiformi et ineffabili dono gratiae
coelestis illuminat". Deinde sententiam suam quadam velut absolutione concludens: "Qui haec
dicit", inquit, "gratiam tibi videtur negare? An et liberum hominis arbitrium, et Dei gratiam
confitetur"? In his omnibus non recessit a commendatione legis atque doctrinae, hanc esse
adiuvantem gratiam diligenter inculcans, et hoc exsequens quod proposuerat, cum diceret, "sed in
Dei esse adiutorio confitemur". Denique Dei adiutorium multipliciter insinuandum putavit,
commemorando doctrinam et revelationem, et oculorum cordis adapertionem, et demonstrationem
futurorum, et apertionem diabolicarum insidiarum, et multiformi atque ineffabili dono gratiae
coelestis illuminationem: ad hoc utique ut divina praecepta et promissa discamus. Hoc est ergo
gratiam Dei ponere in lege atque doctrina.

Aliud est lex, aliud gratia.
8. 9. Hinc itaque apparet, hanc eum gratiam confiteri, qua demonstrat et revelat Deus quid agere
debeamus; non qua donat atque adiuvat ut agamus: cum ad hoc potius valeat legis agnitio, si
gratiae desit opitulatio, ut fiat mandati praevaricatio. Ubi enim non est lex, ait Apostolus, nec
praevaricatio 10: et: Concupiscentiam nesciebam, nisi lex diceret, Non concupisces 11. Ac per hoc,
usque adeo aliud est lex, aliud gratia, ut lex non solum nihil prosit, verum etiam plurimum obsit,
nisi adiuvet gratia; et haec ostendatur legis utilitas, quoniam quos facit praevaricationis reos, cogit
confugere ad gratiam liberandos, et ut concupiscentias malas superent adiuvandos. Iubet enim
magis quam iuvat; docet morbum esse, non sanat; imo ab ea potius quod non sanatur augetur, ut
attentius et sollicitius gratiae medicina quaeratur. Quia littera occidit, Spiritus autem vivificat 12. Si
enim data esset lex quae posset vivificare, omnino ex lege esset iustitia 13. In quantum tamen
etiam lex adiuvet, adiungit et dicit: Sed conclusit Scriptura omnia sub peccato, ut promissio ex fide
Iesu Christi daretur credentibus. Itaque lex, inquit, paedagogus noster fuit in Christo Iesu 14. Hoc
ipsum ergo superbis est utile, sub peccato arctius manifestiusque concludi, ne ad faciendam
iustitiam de liberi arbitrii, quasi propriis viribus praesumatur; sed omne os obstruatur, et reus fiat
omnis mundus Deo, quia non iustificabitur ex lege omnis caro coram illo. Per legem enim cognitio
peccati: nunc autem sine lege iustitia Dei manifestata est, testificata per Legem et Prophetas 15.
Quomodo ergo sine lege manifestata, si per legem testificata? Non itaque sine lege manifestata,
sed sine lege iustitia, quia iustitia Dei est, id est, quae nobis non ex lege sit, sed ex Deo: non quae
illo imperante cognoscendo timeatur, sed quae illo donante diligendo teneatur, ut et qui gloriatur in
Domino glorietur 16.

Frustra Pelagius latere se putat.
9. 10. Quid ergo est, quod iste legem atque doctrinam deputat gratiam, qua iuvamur ad
operandam iustitiam, quae ut multum adiuvet, ad hoc adiuvat ut gratia requiratur? Nemo enim
potest legem implere per legem. Plenitudo enim legis caritas 17. Caritas autem Dei non per legem
diffusa est in cordibus nostris, sed per Spiritum sanctum qui datus est nobis 18. Proinde per legem
gratia demonstratur, ut lex per gratiam compleatur. Quid enim iuvat Pelagium, quia diversis verbis
eamdem rem dicit, ut non intellegatur in lege atque doctrina gratiam constituere, qua
possibilitatem naturae asserit adiuvari? Quantum autem existimo, ideo veretur intellegi, quia
damnavit eos qui dicunt gratiam Dei et adiutorium non ad singulos actus dari, sed in libero arbitrio
esse, vel in lege atque doctrina: et tamen latere se putat, cum aliis atque aliis locutionibus versat
significationem legis atque doctrinae.

3

