"Ipsa iam verba eius accipite".
4. 5. Sed ne quis forsitan dicat, nos vel non recte intellegere quae loquitur, vel malevolo animo in
alium sensum quae non ita dicta sunt vertere, ipsa iam verba eius accipite. "Nos" inquit, "sic tria
ista distinguimus, et certum velut in ordinem digesta partimur. Primo loco posse statuimus,
secundo velle, tertio esse. Posse in natura, velle in arbitrio, esse in effectu locamus. Primum illud, id
est, posse, ad Deum proprie pertinet, qui illud creaturae suae contulit: duo vero reliqua, hoc est,
velle et esse, ad hominem referenda sunt, quia de arbitrii fonte descendunt. Ergo in voluntate et
opere bono laus hominis est: imo et hominis, et Dei, qui ipsius voluntatis et operis possibilitatem
dedit, quique ipsam possibilitatem gratiae suae adiuvat semper auxilio. Quod vero potest homo
velle bonum atque perficere, solius Dei est. Potest itaque illud unum esse, etiamsi duo ista non
fuerint: ista vero sine illo esse non possunt. Itaque liberum mihi est nec voluntatem bonam habere,
nec actionem: nullo autem modo possum non habere possibilitatem boni: inest mihi etiamsi
noluero, nec otium sui aliquando in hoc natura recipit. Quem nobis sensum exempla aliqua facient
clariorem. Quod possumus videre oculis, nostrum non est, quod vero bene aut male videmus, hoc
nostrum est; quod loqui possumus, Dei est, quod vero bene aut male loquimur, nostrum est. Et ut
generaliter universa complectar, quod possumus omne bonum facere, dicere, cogitare, illius est qui
hoc posse donavit, qui hoc posse adiuvat: quod vero bene aut male loquimur, nostrum est; quia
haec omnia vertere in malum etiam possumus. Unde, quod propter calumniam vestram saepe
repetendum est, cum dicimus hominem posse esse sine peccato, et confessione possibilitatis
acceptae laudamus Deum, qui nobis hoc posse largitus est, nec est ibi ulla laudandi hominis
occasio, ubi solius Dei causa tractatur: non enim de velle, nec de esse, sed tantummodo de eo quod
potest esse, disseritur" 5.

Apostolus gratiae Dei futuros adversarios tanto ante praevidit.
5. 6. Ecce est totum dogma Pelagii in libro eius tertio Pro libero arbitrio, his omnino verbis diligenter
expressum, quo tria ista, unum quod est posse, alterum quod est velle, tertium quod est esse, id
est, possibilitatem, voluntatem, actionem, tanta curavit subtilitate distinguere, ut quandocumque
legimus, vel audimus eum, divinae gratiae adiutorium confiteri, ut a malo declinemus bonumque
faciamus 6, sive in lege atque doctrina, sive ubilibet constituat, sciamus quid loquitur; nec erremus,
aliter eum intellegendo quam sentit. Scire quippe debemus, quod nec voluntatem nostram, nec
actionem divino adiuvari credit auxilio, sed solam possibilitatem voluntatis atque operis, quam
solam in his tribus nos habere affirmat ex Deo, tamquam hoc sit infirmum, quod Deus ipse posuit in
natura; caetera vero duo quae nostra esse voluit, ita sint firma, et fortia, et sibi sufficientia, ut nullo
indigeant eius auxilio; et ideo non adiuvet ut velimus, non adiuvet ut agamus, sed tantummodo
adiuvet ut velle et agere valeamus. Contra autem Apostolus: Cum timore, inquit, et tremore
vestram ipsorum operamini salutem 7. Et ut scirent, quia non tantum in eo quod operari possint
(hoc etenim in natura et in doctrina iam acceperant), sed etiam in eo quod operantur, divinitus
adiuvantur, non ait: Deus est enim qui operatur in vobis posse, tamquam ipsi iam et velle et operari
per se ipsos habeant, nec in his duobus adiutorio eius indigeant; sed ait: Deus enim est qui
operatur in vobis et velle et perficere 8; vel sicut in aliis et maxime graecis codicibus legitur, et velle
et operari. Videte si non Apostolus gratiae Dei futuros adversarios sancto Spiritu tanto ante
praevidit, et haec duo, id est, et velle et operari, quae iste ita nostra esse voluit, tamquam ipsa
divinae gratiae non adiuventur auxilio, Deum in nobis dixit operari.

Quod dixit non secundum sanam doctrinam voluit intelligi Pelagius.
6. 7.. Neque hinc Pelagius incautos fallat et simplices, vel etiam se ipsum, quoniam cum dixisset,
"Ergo in voluntate et opere bono laus hominis est"; velut correxit atque addidit, "Imo et hominis et
Dei". Non enim hoc propterea dixit, quia secundum sanam doctrinam intellegi voluit, quod et velle
et operari Deus operetur in nobis: sed cur hoc dixerit, satis evidenter ostendit, continuo
subiungendo, "qui ipsius voluntatis et operis possibilitatem dedit". Hanc autem possibilitatem in
natura eum ponere, de verbis eius superioribus clarum est. Sed ne nihil de gratia dixisse videretur,
adiunxit, "quique ipsam possibilitatem gratiae suae adiuvat semper auxilio"; non ait: Ipsam
voluntatem, vel, Ipsam operationem; quod si diceret, non abhorrere a doctrina apostolica videretur:
sed ait, "ipsam possibilitatem", illud videlicet ex tribus quod in natura locavit, "gratiae suae adiuvat
semper auxilio"; ut scilicet in voluntate et actione non ideo laus sit et Dei et hominis, quia sic vult
homo, ut tamen Deus voluntati eius ardorem dilectionis inspiret; et sic operatur homo, ut tamen
Deus cooperetur, sine cuius adiutorio quid est homo? sed ideo ad hanc laudem adiunxit et Deum,
quia nisi natura esset in qua nos condidit, qua velle et agere possemus, nec vellemus, nec
ageremus.

2

