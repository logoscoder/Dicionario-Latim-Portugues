mala quod est magni ordinis, et divinae dispositionis. Qui ordo atque dispositio, quia universitatis
congruentiam ipsa distinctione custodit, fit ut mala etiam esse necesse sit. Ita quasi ex antithetis
quodammodo, quod nobis etiam in oratione iucundum est, ex contrariis, omnium simul rerum
pulchritudo figuratur.

Iustus est Deus ideoque sua cuique distribuit.
7. 19. Post hoc intersiluit modice. Et repente sese erigens qua Trygetius lectum habebat: Nam
quaero ex te, quaeso, inquit iustusne sit Deus? Tacebat ille, nimis ut postea retulit, admirans et
horrens subito condiscipuli et familiaris sui afflatum nova inspiratione sermonem. Quo tacente, ille
ita secutus est. Si enim Deum iustum non esse responderis, tu videris quid agas, qui me dudum
impietatis arguebas. Si autem, ut nobis traditur, nosque ipsius ordinis necessitate sentimus, iustus
est Deus, sua cuique distribuendo utique iustus est. Quae autem distributio dici potest, ubi
distinctio nulla est? Aut quae distinctio, si bona sunt omnia? Quidve praeter ordinem reperiri potest,
si Dei iustitia bonorum malorumque meritis sua cuique redduntur? Iustum autem Deum omnes
fatemur. Totum igitur ordine includitur. Quibus dictis resilit e strato, et iam lenior voce, cum ei
verbum nemo faceret: Nihilne mihi, inquit, vel tu qui compulisti ad ista, respondes?

Quae Augustinus et Zenobius de ordine iam explicaverint.
7. 20. Cui ego: Nova nunc religio isthaec in te incessit, cedo inquam. Sed quod videbitur, per diem
respondebo, qui mihi iam videtur redire, nisi lunae est ille qui fenestris fulgor induitur. Simul et
tacendum est ne tanta bona tua, Licenti, absorbeat oblivio. Quando enim nostrae litterae non sibi
haec mandari flagitent? Dicam plane tibi quod sentio, disputabo adversum te quantum possum;
non enim mihi, si me viceris, maior triumphus dari potest. Si autem vel calliditati vel acuto cuidam
errori hominum, quorum partes suscipere tentabo, cesserit imbecillitas tua, quae minus pasta
eruditione disciplinarum tantum deum fortasse sustinere non poterit, res te ipsa commonebit
quantae tibi vires, ut in eum firmior redeas, parandae sint, simul quia et istam disputationem
nostram elimatius volo provenire; non enim eam grossis auribus debeo. Nam Zenobius noster multa
mecum saepe de rerum ordine contulit, cui alta percontanti nunquam satisfacere potui, seu propter
obscuritatem rerum, seu propter temporum angustias. Crebrarum autem ille procrastinationum
usque adeo impatiens fuit, ut me, quo diligentius et copiosius respondere cogerer, etiam carmine
provocaret, et bono carmine, unde illum magis ames. Sed neque tunc tibi legi potuit ab istarum
rerum studio remotissimo neque nunc potest. Nam profectio eius tam repentina et perturbata fuit
tumultu illo, ut nihil istorum venire nobis in mentem potuerit; nam id relinquere mihi responsuro
statuerat et multa concurrunt cur ei sermo iste mittatur. Primum est, quia debetur; deinde, quia
cuiusmodi nunc vitam ducamus, etiam sic indicari eius in nos benevolentiae decet; postremo, quod
in gaudio de spe tua nemini cedit. Nam et cum praesens esset, pro familiaritate patris tui vel potius
omnium nostrum, multum sollicitus erat ne ingenii tui quaedam scintillae, quas diligenter
animadvertebat, non tam conflarentur cura mea quam tua exstinguerentur incuria. Et cum te
poeticae quoque studiosum esse cognoverit, sic gratulabitur, ut eum mihi gestientem videre iam
videar.

Licentius piger subito efficitur ad res metricas.
8. 21. Nihil mihi quidem gratius facies, inquit: sed sive mobilitatem meam et puerilem levitatem
ridebitis, sive aliquo vere divino nutu et ordine fit in nobis, non vobis dubitem dicere: pigrior sum ad
illa metra subito effectus; alia, longe alia nescio quid mihi nunc luce resplenduit. Pulchrior est
philosophia, fateor, quam Thysbe, quam Pyramus, quam illa Venus et Cupido talesque omnimodi
amores. Et cum suspirio gratias Christo agebat. Accepi ego haec, quid dicam, libenter; aut quid non
dicam? Accipiat quisque ut volet, nihil curo, nisi quod forte immodice gaudebam.

Licentius ubique canit quoddam propheticum.
8. 22. Interea post paululum dies sese aperuit. Surrexerunt illi, et ego illacrymans multa oravi, cum
audio Licentium succinentem illud Propheticum laete atque garrule: Deus virtutum, converte nos,
et ostende faciem tuam, et salvi erimus (Ps 79, 8). Quod pridie post coenam cum ad requisita
naturae foras exisset, paulo clarius cecinit, quam ut mater nostra ferre posset, quod illo loco talia
continuo repetita canerentur. Nihil enim aliud dicebat, quoniam ipsum cantilenae modum nuper
hauserat et amabat, ut fit, melos inusitatum. Obiurgavit eum religiosissima, ut scis, femina, ob hoc
ipsum quod inconveniens locus cantico esset. Tunc ille dixerat, iocans: Quasi vero si quis hic me
inimicus includeret, non erat Deus auditurus vocem meam.

6

