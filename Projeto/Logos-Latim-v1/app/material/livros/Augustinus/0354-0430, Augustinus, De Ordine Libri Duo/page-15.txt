... vel fide sincera.
5. 15. Haec et alia in hominum vita cogunt homines plerumque impie credere nullo nos ordine
divinae providentiae gubernari. Alios autem pios et bonos atque splendido ingenio praeditos, qui
neque nos deseri a summo Deo possunt in animum inducere et tamen rerum tanta quasi caligine
atque commixtione turbati nullum ordinem vident, volentes sibi nudari abditissimas causas, errores
suos saepe etiam carminibus conqueruntur. Qui si hoc solum interrogent, cur Itali semper serenas
hiemes orent (Virgilio, Georg. 1, 100) et item semper Getulia nostra misera sitiat, quis eis facile
respondebit? aut ubi apud nos indagabitur illius ordinis ulla suspicio? Ego autem, si quid meos
monere possum, quantum mihi apparet quantumque sentio, censeo illos disciplinis omnibus
erudiendos. Aliter quippe ista sic intellegi, ut luce clariora sint, nullo modo possunt. Si autem aut
pigriores sunt aut aliis negotiis praeoccupati aut iam duri ad discendum, fidei sibi praesidia parent
quo illos vinculo ad sese trahat atque ab his horrendis et involutissimis malis liberet ille, qui
neminem sibi per mysteria bene credentem perire permittit.

Ratio et auctoritas quae de Deo profiteantur ...
5. 16. Duplex enim est via quam sequimur, cum rerum nos obscuritas movet, aut rationem, aut
certe auctoritatem. Philosophia rationem promittit et vix paucissimos liberat, quos tamen non modo
non contemnere illa mysteria, sed sola intellegere, ut intellegenda sunt, cogit. Nullumque aliud
habet negotium, quae vera, et, ut ita dicam, germana philosophia est, quam ut doceat quod sit
omnium rerum principium sine principio quantusque in eo maneat intellectus quidve inde in
nostram salutem sine ulla degeneratione manaverit, quem unum Deum omnipotentem cum quo
tripotentem, Patrem et Filium et Spiritum Sanctum, veneranda mysteria, quae fide sincera et
inconcussa populos liberant, nec confuse, ut quidam, nec contumeliose, ut multi praedicant.
Quantum autem illud sit, quod hoc etiam nostri generis corpus tantus propter nos Deus assumere
atque agere dignatus est, quanto videtur vilius tanto est clementia plenius et a quadam
ingeniosorum superbia longe alteque remotius.

... et de anima.
5. 17. Anima vero unde originem ducat quidve hic agat, quantum distet a Deo, quid habeat
proprium quod alternat in utramque naturam, quatenus moriatur et quomodo immortalis probetur,
quam magni putatis esse ordinis, ut ista discantur? Magni omnino atque certi: de quo breviter, si
tempus fuerit, post loquemur. Illud nunc a me accipiatis volo, si quis temere ac sine ordine
disciplinarum in harum rerum cognitionem audet irruere, pro studioso illum curiosum, pro docto
credulum, pro cauto incredulum fieri. Itaque mihi quod modo interroganti tam bene atque apte
respondistis, et miror unde sit et cogor cognoscere. Videamus tamen quousque progredi vestra
latens possit intentio. Iam nobis Licentii etiam verba reddantur, qui tam diu nescio qua cura
occupatus, alienus ab hoc sermone fuit, ut eum ista non aliter quam eos qui non adsunt familiares
nostros credam esse lecturum. Sed redi ad nos, quaeso, Licenti, atque hic totus fac ut adsis; tibi
enim dico. Nam definitionem meam tu probasti, qua dictum est quid sit esse cum Deo, cum quo
mentem sapientis manere immobilem me, quantum assequi valeo, docere voluisti.
c) Sapiens et stultus in Dei ordine sunt qui iustitia est et providentia (6, 18 - 8, 25)

Quae in sapiente sint mutabilia.
6. 18. Sed illud me movet, quomodo cum iste sapiens quamdiu inter homines vivit in corpore esse
non negetur, quo pacto fiat ut eius corpore huc atque illuc vagante mens immobilis maneat. Isto
enim modo potes dicere, cum movetur navis homines qui in ea sunt non moveri, quamvis ab ipsis
eam possideri gubernarique fateamur. Etenim si sola eam cogitatione regerent facerentque ire quo
vellent tamen, cum ea moveantur, non possent illi qui ibidem constituti sunt non moveri. Non, ait
Licentius, animus ita est in corpore ut corpus imperet animo. Neque hoc ego dico, inquam: sed
etiam eques non ita est in equo ut ei equus imperet, et tamen, quamvis quo velit equum agat, equo
moto moveatur necesse est. Potest, inquit, sedere ipse immobilis. Cogis nos, inquam, definire quid
sit moveri: quod si potes, facias volo. Prorsus, inquit, maneat, quaeso, beneficium tuum, nam
manet postulatio mea et ne me prorsus interroges, utrum mihi definire placeat; quando id facere
potuero, ipse profitebor. Quae cum dicta essent, puer de domo cui dederamus id negotii, cucurrit
ad nos et horam prandii esse nuntiavit. Tum ego: Quid sit, inquam, moveri, non definire nos puer
iste, sed ipsis oculis cogit ostendere. Eamus igitur et de isto loco in alium locum transeamus: nam
nihil est aliud, nisi fallor, moveri. Hic cum arrisissent discessimus

15

