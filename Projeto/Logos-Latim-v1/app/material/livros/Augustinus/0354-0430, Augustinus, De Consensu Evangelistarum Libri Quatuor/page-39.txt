sapientem esse in vobis in hoc saeculo, stultus fiat, ut sit sapiens 328. Quid enim aliud dixit quam: "
Non sit sapiens, ut sit sapiens "? Aliquando autem clausae ita dicuntur, ut exerceant inquirentem, ut
est quod ait ad Galatas: Invicem onera vestra portate et sic adimplebitis legem Christi. Qui enim
putat se esse aliquid, cum nihil sit, se ipsum seducit. Opus autem suum probet unusquisque et tunc
in semetipso habebit gloriam et non in altero. Unusquisque enim proprium onus portabit 329. Nisi
oneris nomen sub diversis significationibus acceperis, procul dubio putabis eumdem sibiin loquendo
esse contrarium et hoc in una sententia tam vicine positis verbis, qui cum paulo ante diceret: alter
alterius onera portate, postea dixit: unusquisque proprium onus portabit. Sed alia sunt onera
participandae infirmitatis, alia reddendae rationis Deo de actibus nostris: illa cum fratribus
sustentanda communicantur, haec propria ab unoquoque portantur. Ita et virga intellegitur
spiritaliter, de qua dicebat Apostolus: In virga veniam ad vos? 330 et corporaliter, qua utimur sive ad
equum sive ad aliquid aliud opus fuerit, ut interim omittam et alias huius nominis figuratas
significationes.
30. 73. Utrumque ergo accipiendum est a Domino Apostolis dictum, et ut nec virgam ferrent et ut
nonnisi virgam ferrent. Cum enim secundum Matthaeum diceret eis: Nolite possidere aurum neque
argentum neque pecuniam in zonis vestris, non peram in via neque duas tunicas neque
calceamenta neque virgam, continuo subiecit: dignus est enim operarius cibo suo 331. Unde satis
ostendit, cur eos haec possidere ac ferre noluerit, non quod necessaria non sint sustentationi huius
vitae, sed quia sic eos mittebat, ut eis haec deberi demonstraret ab illis ipsis quibus Evangelium
credentibus annuntiarent, tamquam stipendia militantibus, tamquam fructum vineae plantatoribus,
tamquam lac gregis pastoribus. Unde Paulus dicit: Quis militat suis stipendiis umquam? Quis
plantat vineam et de fructu eius nonedit? Quis pascit gregem et de lacte gregis non percipit? 332
Hinc enim loquebatur de his quae necessaria sunt praedicatoribusEvangelii. Unde paulo post dicit:
Si nos vobis spiritalia seminavimus, magnum est si vestra carnalia metemus? Si alii potestatis
vestrae participantur, non multo magis nos? Sed non sumus usi hac potestate 333. Unde apparet
haec non ita praecepisse Dominum, tamquam evangelistae vivere aliunde non debeant quam eis
praebentibus quibus annuntiant Evangelium alioquin contra hoc praeceptum fecit idem Apostolus,
qui victum de manuum suarum laboribus transigebat, ne cuiquam gravis esset 334 sed potestatem
dedisse, in qua scirent sibi ista deberi. Cum autem a Domino aliquis imperatur, nisi fiat,
inobedientiae culpa est. Cum autem potestas datur, licet cuique non uti et tamquam de suo iure
cedere. Haec ergo loquens Dominus discipulis id agebat, quod ipse Apostolus paulo post apertius
ita explicat: Nescitis quoniam qui in templooperantur, quae de templo sunt edunt? Qui altari
deserviunt altari compartiuntur? Sic et Dominus ordinavit his, qui Evangelium annuntiant, de
Evangelio vivere. Ego autem nullius horum usus sum 335. Cum itaque dicit ita Dominum ordinasse,
se autem usum non esse, utique ostendit utendi potestatem datam, non impositam serviendi
necessitatem.
30. 74. Hoc ergo ordinans Dominus, quod eum ordinasse dicit Apostolus qui Evangelium annuntiant
de Evangelio vivere, illa Apostolis loquebatur, ut securi non possiderent neque portarent huic vitae
necessaria nec magna nec minima. Ideo posuit nec virgam ostendens a fidelibus suis omnia deberi
ministris suis, nulla superflua requirentibus. Ac per hoc addendo: dignus est enim operarius cibo
suo 336 prorsus aperuit et illustravit unde et quare haec omnia loqueretur. Hanc ergo potestatem
virgae nomine significavit, cum dixit: Ne quid tollerent in via nisi virgam tantum 337. Potuit enim
etiam sic breviter dici: " Nihil necessariorum vobiscum feratis, nec virgam, nisi virgam tantum ", ut
illud quod dictum est nec virgam intellegatur: ne minimas quidem res; quod vero adiunctum est:
nisi virgam tantum intelligatur, quia per potestatem a Domino acceptam, quae virgae nomine
significata est, etiam quae non portantur non deerunt. Utrumque ergo Dominus dixit sed, quia non
utrumque unus evangelista commemoravit putatur, ille qui virgam sub alia significatione positam
tollendam dixit,ei qui rursus virgam aliud significantem non tollendam dixit, esse contrarius; sed
iam ratione reddita non putetur.
30. 75. Sic et calceamenta cum dicit Matthaeus in via non esse portanda 338, curam prohibet, qua
ideo portanda cogitantur ne desint. Hoc et de duabus tunicis intellegendum est ne quisquam eorum
praeter eam quam esset indutus, aliam portandam putaret, sollicitus ne opus esset, cum ex illa
potestate posset accipere. Proinde Marcus dicendo calceari eos sandaliis vel soleis aliquid hoc
calceamentum mysticae significationis habere admonet, ut pes neque tectus sit neque nudus ad
terram, id est nec occultetur Evangelium nec terrenis commodis innitatur. Et quod non portari vel
haberi duas tunicas, sed expressius indui prohibet dicens: Et ne induerentur duabus tunicis 339 quid
eos monet nisi non dupliciter, sed simpliciter ambulare?
30. 76. Ita Dominum omnia dixisse nullo modo dubitandum est, partim proprie, partim figurate, sed
evangelistas alia illum, alia istum inseruisse scriptis suis, quaedam vero eadem vel duos vel tres
eorum quoslibet vel omnes quattuor posuisse, nec sic tamen omnia esse conscripta quae ab illo seu

39

