iam duceretur. Marcus hoc ita dicit: Et postquam illuserunt ei, exuerunt illum purpura et induerunt
eum vestimentis suis 175.

Quomodo non repugnet quod Evangelistae angariatum dicunt, qui portaret eius crucem.
10. 37. Sequitur ergo Matthaeus: Exeuntes autem invenerunt hominem Cyreneum, nomine
Simonem; hunc angariaverunt, ut tolleret crucem eius 176. Marcus quoque: Et educunt illum, inquit,
ut crucifigerent eum. Et angariaverunt praetereuntem Simonem Cyreneum venientem de villa,
patrem Alexandri et Rufi, ut tolleret crucem eius 177. Hoc Lucas ita dicit: Et cum ducerent eum,
apprehenderunt Simonem quemdam Cyrenensem venientem de villa et imposuerunt illi crucem
portare post Iesum 178. Ioannes autem sic narrat: Susceperunt autem Iesum et eduxerunt. Et
baiulans sibi crucem exivit in eum qui dicitur Calvariae locum, Hebraeice Golgotha, ubi eum
crucifixerunt 179. Unde intellegitur, quod ipse sibi portabat crucem, cum exiret in locum
memoratum. Simon autem ille in itinere angariatus est, de quo tres commemorant, cui postea data
est portanda crux usque ad locum. Ita utrumque factum invenimus, primo id quod Ioannes dixit,
deinde quod ceteri tres.

De potu quem dederunt ei priusquam commemorata esset eius crucifixio.
11. 38. Sequitur itaque Matthaeus: Et venerunt, inquit, in locum, qui dicitur Golgotha, quod est
Calvariae locus. In hoc loco apertissime consentiunt 180. Deinde adiungit idem Matthaeus: Et
dederunt ei vinum bibere cum felle mixtum, et cum gustasset, noluit bibere 181. Hoc Marcus ita
narrat: Et dabant ei bibere myrratum vinum et non accepit 182. Hoc intellegendum est Matthaeum
dixisse: Cum felle mixtum. Fel quippe pro amaritudine posuit, et myrrhatum enim vinum
amarissimum est, quamquam fieri possit, ut et felle et myrrha vinum amarissimum redderent. Quod
ergo ait Marcus: Non accepit, intellegitur: non accepit ut biberet. Gustavit autem, sicut Matthaeum
testis est; ut quod idem Matthaeus ait: Noluit bibere, hoc Marcus dixerit: Non accepit; tacuerit
autem quod gustaverit.

De divisione vestimentorum eius.
12. 39. Sequitur Matthaeus: Postquam autem crucifixerunt eum, diviserunt vestimenta eius sortem
mittentes, et sedentes servabant eum 183. Hoc idem Marcus sic: Et crucifigentes eum diviserunt
vestimenta eius, mittentes sortem super eis, quis quid tolleret 184. Hoc Lucas sic ait: Dividentes vero
vestimenta eius sortes miserunt, et stabat populus exspectans 185. Breviter a tribus dictum est.
Ioannes autem distinctius hoc explicat, quemadmodum gestum sit. Milites ergo inquit, cum
crucifixissent eum, acceperunt vestimenta eius et fecerunt quattuor partes unicuique militi partem,
et tunicam. Erat autem tunica inconsutilis desuper contexta per totum. Dixerunt ergo ad invicem: "
Non scindamus eam, sed sortiamur de illa cuius sit ", ut Scriptura impleretur dicens: " Partiti sunt
vestimenta mea sibi et in vestem meam miserunt sortem " 186.

De hora Dominicae passionis.
13. 40. Sequitur Matthaeus: Et imposuerunt super caput eius causam ipsius scriptam: " Hic est
Iesus rex Iudaeorum " 187. Marcus autem, priusquam hoc dixisset, Erat autem, inquit, hora tertia et
crucifixerunt eum 188. Hoc enim subiungit, cum de vestium divisione dixisset, quae resdiligentissime
consideranda est, ne magnum faciat errorem. Sunt enim qui arbitrentur hora quidem tertia
Dominum crucifixum, a sexta autem hora tenebras factas usque ad nonam, ut consummatae
intellegantur tres horae, ex quo crucifixus est, usque ad tenebras factas. Et posset quidem hoc
rectissime intellegi, nisi Ioannes diceret hora quasi sexta Pilatum sedisse pro tribunali in locum, qui
dicitur Lithostrotos, hebraice autem Gabbatha 189. Sequitur enim: Erat autem parasceve Pascha
hora quasi sexta. Et dicit Iudaeis: " Ecce rex vester ". Illi autem clamabant: " Tolle, tolle! Crucifige
eum ". Dixit eis Pilatus: " Regem vestrum crucifigam? ". Responderunt pontifices: " Non habemus
regem nisi Caesarem ". Tunc ergo tradidit eis illum, ut crucifigeretur 190. Si igitur hora quasi sexta
Pilato sedente pro tribunali traditus est crucifigendus Iudaeis, quomodo hora tertia crucifixus est,
sicut verba Marci non intellegentes quidam putaverunt 191?
13. 41. Prius enim, qua hora crucifigi potuerit, videamus; deinde videbimus, cur hora tertia
crucifixum dixerit Marcus. Hora erat quasi sexta, cum traditus est crucifigendus a Pilato sedente, ut
dictum est, pro tribunali. Non enim iam plena sexta erat, sed quasi sexta, id est peracta quinta et
aliquidetiam de sexta esse coeperat. Numquam autem isti dicerent: Quinta et quadrans, aut:

76

