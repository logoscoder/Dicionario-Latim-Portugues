Iterum autem Pilatus, secundum eumdem Lucam, locutus est ad illos volens dimittere Iesum. At illi
succlamabant dicentes: " Crucifige illum ". Tunc intellegitur fuisse hora tertia. Quod ergo sequitur
Lucas et dicit: Ille autem tertio dixit ad illos: " Quid enim mali fecit iste? Nullam causam mortis
invenio in eo; corripiam ergo illum et dimittam ". At illi instabant vocibus magnis postulantes, ut
crucifigeretur, et invalescebant voces eorum 203, satis etiam ipse significat magnum tumultum
fuisse, et post quantum morarum illis tertio dixerit: Quid enim mali fecit? Licet intellegere, quantum
indagandae veritati satis est, et postea quod ait: Instabant vocibus magnis et invalescebant voces
eorum, quis non videat ideo factum, quia videbant Pilatum eis nolle tradere Dominum? Et qui hoc
magnopere nolebat, non utique in momento temporis cessit, sed vel duae horae et aliquid amplius
in illa cunctatione transierunt.
13. 46. Ioannem quoque interroga et vide, quanta fuerit Pilati illa cunctatio et recusatio tam foedi
ministerii. Idem namquemulto explicatius ea narrat, quamvis nec ipse utique dicat omnia, in quibus
duae horae et de sexta aliquid praeterfluxit. Tamen, cum flagellasset Iesum et a militibus veste
illusoria multisque illusionibus male tractari permisisset 204 (credo ut hoc modo saltem eorum
furorem mitigaret, ne usque ad mortem saevire pertenderent), exiit iterum Pilatus foras et dicit eis:
" Ecce adduco eum vobis foras, ut cognoscatis, quia in eo nullam causam invenio ". Exiit ergo Iesus
portans spineam coronam et purpureum vestimentum. Et dicit eis: " Ecce homo ", ut illa velut
ignominiosa specie visa placarentur. Sed adiungit et dicit: Cum ergo vidissent eum pontifices et
ministri, clamabant dicentes: " Crucifige, crucifige! ". Tunc horam tertiam fuisse dicimus. Attende,
quae sequantur: Dicit eis Pilatus: " Accipite eum vos et crucifigite; ego enim non invenio in eo
causam ". Responderunt ei Iudaei: " Nos legem habemus et secundum legem debet mori, quia
Filium Dei se fecit ". Cum ergo audisset Pilatus hunc sermonem, magis timuit. Et ingressus est
praetorium iterum et dicit ad Iesum: " Unde es tu? ". Iesus autem responsum non dedit ei. Dicit
ergo ei Pilatus: " Mihi non loqueris? Nescis, quia potestatem habeo crucifigere te et potestatem
habeo dimittendi te? ". Respondit Iesus: " Non haberes potestatem adversum me ullam, nisi tibi
datum fuisset desuper. Propterea qui tradidit me tibi, maius peccatum habet ". Exinde Pilatus
quaerebat dimittere eum 205. In hoc igitur, quod quaerebat Pilatus dimittere eum, quantum temporis
putamus esse consumptum, quanta praetermissa quae vel a Pilato dicebantur vel a Iudaeis
contradicebantur quousque dicerent Iudaei, unde ille commoveretur et cederet? Ita enim sequitur:
Iudaei autem clamabant dicentes: " Si hunc dimittis, non es amicus Caesaris; omnis qui se regem
facit contradicit Caesari ". Pilatus ergo cum audisset hos sermones, adduxit foras Iesum et sedit pro
tribunali in locum, qui dicitur Lithostrotos, Hebraeice autem Gabbatha. Erat autem parasceve
Pascha hora quasi sexta 206. Ab illa ergo voce Iudaeorum, qua primo dixerunt: Crucifige, cum esset
hora diei tertia, usque ad hoc, quod sedit pro tribunali, per medias moras cunctationis Pilati et
tumultuantium Iudaeorum duae horae praeterierunt et peracta quinta iam de sexta aliquid
coeperat. Dicit ergo Iudaeis: " Eccerex vester ". Illi autem clamaverunt: " Tolle, crucifige eum! " 207.
Sed neque iam commotus Pilatus timore calumniae facile cedebat. Tunc enimuxor eius ad eum
miserat sedentem pro tribunali, quod praeoccupavit Matthaeus 208, qui hoc solum commemoravit,
antequam ad eum locum narrationis veniret, ut ibi hoc poneret, ubi opportunum iudicavit. Tentans
itaque adhuc Pilatus, ne quid proficeret, dixit eis: Regem vestrum crucifigam? Responderunt
pontifices: " Non habemus regem nisi Caesarem ". Tunc ergo tradidit illis eum, ut crucifigeretur 209.
Et dum pergit et dum crucifigitur cum duobus latronibus, dum vestes eius dividuntur et in sortem
illa tunica mittitur atque inter haec variis conviciis illuditur (simul enim, cum illa gererentur, etiam
convicia iaciebantur), completa est et hora sexta et factae sunt tenebrae, quas Matthaeus et
Marcus et Lucas commemorant 210.
13. 47. Iam itaque corruat impia pertinacia et credat Dominum Iesum Christum et tertia hora
crucifixum lingua Iudaeorum et sexta manibus militum, quia in tumultu Iudaeorum et Pilati aestibus
duae atque amplius horae praeterierunt a voce, qua dixerunt: Crucifige. Sed ipse Marcus, qui
maxime brevitatis sectator est, breviter voluit intimare Pilati voluntatem et conatum pro Domini
vita. Cum enim dixisset: At illi iterum clamaverunt: " Crucifige eum! ", ubi ostendit, quod iam
clamaverant, cum vellent sibi dimitti Barabbam, adiunxit: Pilatus vero dicebat eis: " Quid enim mali
fecit? ". Hocmodo breviter insinuavit quod diu gestum est. Memor tamen etiam iste quid vellet
intellegi, non ait: " Pilatus vero dixit eis ", sed ait: Pilatus vero dicebat eis: " Quid enim mali fecit? ".
Quia, si diceret: "dixit ", quasi semel dictum intellegeremus; quia vero ait: dicebat, satis intimavit
intellegentibus multis modis et saepe dictum esse, quo usque inciperet hora sexta. Cogitemus ergo,
quam breviter hoc dixerit Marcus in comparatione Matthei, quam breviter Matthaeus in
comparatione Lucae, quam breviter Lucas in comparatione Ioannis, cum tamen alia atque alia
quisque commemoraret, et quam denique breviter ipse Ioannes in comparatione rerum, quae
gestae sunt et morarum cum illa gererentur et sine insania resistendi credamus duas horas et
quiddam in illo intervallo transire potuisse.

78

