24. 66. Nam et ipsum triduum, quo Dominus mortuus est et resurrexit, nisi isto loquendi modo, quo
a parte totum dici solet, recte intellegi non potest. Ipse quippe ait: Sicut enim Iona fuit in ventre
ceti tribus diebus et tribus noctibus, sic erit et Filius hominis in corde terrae tribus diebuset tribus
noctibus 291. Computantur autem tempora, sive ex quo tradidit spiritum, sive ex quo sepultus est, et
non occurrit ad liquidum, nisi medium diem, hoc est sabbatum totum diem accipiamus, id est cum
sua nocte, illos autem qui cum in medio posuerunt, id est parasceven et primam sabbati, quem
diem dominicum dicimus a parte totum intellegamus. Quid enim iuvat, quod quidam his angustiis
coartati et istum locutionis modum, id est a parte totum, in sanctarum Scripturarum solvendis
quaestionibus plurimum valere nescientes noctem voluerunt adnumerare tres illas horas a sexta
usque ad nonam, quibus sol obscuratus est, et diem tres horas alias, quibus iterum terris est
redditus, id est a nona usque ad eius occasum? Sequitur enim nox futuri sabbati, qua cum suo die
computata erunt iam duae noctes et duo dies, porro autem post sabbatum sequitur nox primae
sabbati, id est illucescentis diei dominici, in qua tunc Dominus resurrexit; erunt ergo duae noctes et
duo dies et una nox, etiamsi tota posset intellegi, nec ostenderemus quod illud diluculum pars eius
extrema sit; quapropter nec annumeratis illis sex horis, quarum tribus sol contenebratus est et
tribus eluxit, constabit ratio trium dierum et trium noctium. Restat ergo, ut illo Scripturarum
usitatissimo loquendi modo, quo a parte totum intellegitur, inveniamus extremum diem tempus
parasceves quo crucifixus et sepultus est Dominus, et ex ipsa extrema parte totum diem cum sua
nocte, qui iam peractus fuerat accipiamus, medium vero, id est sabbati diem, non a parte , sed
integre totum, tertium rursus a parte sua prima, id est a nocte totum cum suo diurno tempore, ac
sic erit triduum, quemadmodum illi octo dies, post quos ascendit in montem. Quorum medios
integros attendentes Matthaeus et Marcus dixerunt: post sex dies 292, quod Lucas dixit: post octo
dies 293.
24. 67. Nunc iam cetera videamus, quemadmodumMattheo congruant. Lucas enim apertissime
duos angelos dicit visos fuisse a mulieribus, quae venerunt ad monumentum 294, alterorum singulos
intellexeramus commemoratos a duobus, unum a Mattheo, id est illum qui extra monumentum
sedebat in lapide 295, alterum a Marco, id est illum qui intra monumentum sedebat a dextris 296. Sed
Lucas ita narrat: Et dies erat parasceves et sabbatum illucescebat. Subsecutae autem mulieres,
quae cum ipso venerant de Galilaea, viderunt monumentum et quemadmodum positum erat corpus
eius. Et revertentes paraverunt aromata et unguenta; et sabbato quidem siluerunt secundum
mandatum 297. Una autem sabbati valde diluculo venerunt ad monumentum, portantes quae
paraverant aromata et invenerunt lapidem revolutum a monumento et ingressae non invenerunt
corpus Domini Iesu. Et factum est, dum mente consternatae essent de isto, et ecce duo viri
steterunt secus illas in veste fulgenti. Cum timerent autem et declinarent vultum in terram,
dixerunt ad illas: " Quid quaeritis viventem cum mortuis? Non est hic, sed surrexit. Recordamini,
qualiter locutus est vobis, cum adhuc in Galilaea esset, dicens: "Quia oportet Filium hominis tradi in
manus hominum peccatorum et crucifigi et die tertia resurgere" ". Et recordatae sunt verborum
eius. Et egressae a monumento nuntiaverunt haec omnia illis undecim et ceteris omnibus 298.
Quomodo ergo singuli visi sunt sedentes, unus secundum Matthaeum foris super lapidem et alter
secundum Marcum intus a dextris 299, cum secundum Lucam duo steterint secus illas 300, quamvis
similia dixerint? Possumus quidem adhuc intellegere unum angelum visum a mulieribus et
secundum Matthaeum et secundum Marcum, sicut supra diximus, ut eas ingressas in monumentum
sic accipiamus, in aliquod scilicet spatium, quod erat aliqua maceria communitum, ut intrari posset
ante illum saxeum sepulchri locum atque ibi vidisse angelum sedentem super lapidem revolutum a
monumento, sicut dicit Matthaeus, ut hoc sit sedentem a dextris, quod dicit Marcus, deinde intus ab
eis, dum inspicerent locum, in quo iacebat corpus Domini, visos alios duos angelos stantes, sicut
dicit Lucas, similia locutos ad earum exhortandum animum et aedificandam fidem.
24. 68. Sed videamus et illa quae Ioannes dicit, utrum vel quemadmodum his congruant. Sic ergo
narrat Ioannes: Una autem sabbati Maria Magdalene venit mane, cum adhuc tenebrae essent, ad
monumentum et viditlapidem sublatum a monumento. Cucurrit ergo et venit ad Simonem Petrum
et ad alium discipulum, quem amabat Iesus, et dicit eis: " Tulerunt Dominum de monumento et
nescimus ubi posuerunt eum ". Exit ergo Petrus et ille alius discipulus et venerunt ad
monumentum. Currebant autem duo simul et ille alius discipulus praecurrit citius Petro et venit
primus ad monumentum. Et cum se inclinasset, vidit posita linteamina, non tamen introit. Venit
ergo Simon Petrus sequens eum et introiit in monumentum, etvidit linteamina posita et sudarium,
quod fuerat super caput eius, non cum linteaminibus positum, sed separatim involutum in unum
locum. Tunc ergo introiit et ille discipulus, qui venerat primus ad monumentum, et vidit et credidit.
Nondum enim sciebat Scripturam, quia oportet eum a mortuis resurgere. Abierunt ergo iterum ad
semetipsos discipuli. Maria autem stabat ad monumentum foris plorans. Dum ergo fleret, inclinavit
se et prospexit in monumentum et vidit duos angelos in albis sedentes unum ad caput et unum ad
pedes, ubi positum fuerat corpus Iesu. Dicunt ei illi: " Mulier, quid ploras? ". Dicit eis:" Quia tulerunt
Dominum meum et nescio, ubi posuerunt eum ". Haec cum dixisset, conversa est retrorsum et vidit
Iesum stantem et non sciebat, quia Iesus est. Dicit ei Iesus: " Mulier, quid ploras? Quem quaeris? ".

85

