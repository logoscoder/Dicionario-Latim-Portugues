quaestionem, aut in domo eius fuisse praetorium. Tamen ad ipsum ab initio ducebatur, ad quem in
extremo perductus est. Sed quia iam tamquam convictum reum adducebant, Caiphae autem iam
antea visum fuerat, ut Iesus moreretur, nulla mora interposita est, quin occidendus Pilato
traderetur. Quae igitur per Pilatum cum Domino gesta sunt, ita Matthaeus narrat.
7. 28. Ac primum excucurrit inde, ut commemoraret exitum Iudae traditoris, quem solus narravit,
ita dicens: Tunc videns Iudas, qui eum tradidit, quia damnatus est, paenitentia ductus rettulit
triginta argenteos principibus sacerdotum et senioribus dicens: " Peccavi tradens sanguinem
iustum ". At illi dixerunt: " Quid ad nos? Tu videris ". Et proiectis argenteis in templo recessit, et
abiens laqueo se suspendit. Principes autem sacerdotumacceptis argenteis dixerunt: "Non licet
mittere eos in corbanam, quia pretium sanguinis est ". Consilio autem finito emerunt ex illis agrum
figuli in sepulturam peregrinorum. Propter hoc vocatus est ager ille Acheldemac, ager sanguinis,
usque in hodiernum diem. Tunc impletum est quod dictum est per Ieremiam prophetam dicentem:
" Et acceperunt triginta argenteos pretium appretiati, quem appretiaverunt filii Israel et dederunt
eos in agrum figuli, sicut constituit mihi Dominus " 137.
7. 29. Si quis autem movetur, quod hoc testimonium non invenitur in scriptura Ieremiae prophetae,
et ideo putat fidei Evangelistae aliquid derogandum, primo noverit non omnes codices
Evangeliorum habere, quod per Ieremiam dictum sit, sed tantummodo per Prophetam. Possemus
ergo dicere his potius codicibusesse credendum, qui Ieremiae nomen non habent. Dictum est enim
hoc per prophetam, sed Zachariam, unde putatur codices esse mendosos, qui habent nomen
Ieremiae, quia vel Zachariae habere debuerunt vel nullius, sicut quidam, sed tamen per prophetam
dicentem, qui utique intellegitur Zacharias. Sed utatur ista defensione cui placet; mihi autem cur
non placeat,haec causa est, quia et plures codices habent Ieremiae nomen et qui diligentius in
graecis exemplaribus Evangelium consideraverunt in antiquioribus graecis ita se perhibent
invenisse: et nulla fuit causa, cur adderetur hoc nomen, ut mendositas fieret; cur autem de
nonnullis codicibus tolleretur, fuit utique causa, ut hoc audax imperitia faceret, cum turbaretur
quaestione, quod hoc testimonium apud Ieremiam non inveniretur.
7. 30. Quid ergo intellegendum est, nisi hoc actum esse secretiore consilio providentiae Dei, qua
mentes Evangelistarum sunt gubernatae? Potuit enim fieri, ut animo Matthei Evangelium
conscribentis pro Zacharia Ieremias occurreret, ut fieri solet, quod tamen sine ulla dubitatione
emendaret saltem ab aliis admonitus, qui ipso adhuc in carne vivente hoc legere potuerunt, nisi
cogitaret recordationi suae, quae Sancto Spiritu regebatur, non frustra occurrisse aliud pro alio
nomen prophetae, nisi quia ita Dominus hoc scribi constituit. Cur autem ita constituerit Dominus,
prima illa causa utilissima debet facillime cogitari etiam sic esse insinuatum ita omnes sanctos
Prophetas uno spiritu locutos mirabili inter se consensione constare, ut hoc multo amplius sit, quam
si omnium omnia Prophetarum uno unius hominis ore dicerentur, et ideo indubitanter accipi debere
quaecumque per eos Sanctus Spiritus dixitet singula esse omnium et omnia singulorum. Cum igitur
et quae dicta sunt per Ieremiam tam sint Zachariae quam Ieremiae et quae dicta sunt per
Zachariam tam sint Ieremiae quam Zachariae, quid opus erat, ut emendaret Matthaeus, cum aliud
pro alio sibi nomen occurrens a se scriptum relegisset ac non potius sequens auctoritatem Spiritus
Sancti, a quo mentem suam regi plus nobis ille utique sentiebat, ita hoc scriptum relinqueret, sicut
eum admonendo constituerat ei Dominus, ad informandos nos tantam verborum suorum inter
Prophetas esse concordiam, ut non absurde, immo congruentissime etiam Ieremiae deputaremus
quod per Zachariam dictum repperiremus? Si enim hodie quisquam volens alicuius verba indicare,
dicat nomen alterius, a quo dicta non sint, qui tamen sit amicissimus et familiaritate
coniunctissimus illius, cuius verba dicere voluit, et continuo recordatus alium pro alio se dixisse ita
se colligat atque corrigat, ut tamen dicat: " Bene dixi ", quid aliud intuens nisi tantam inter ambos
esse concordiam, inter illum scilicet cuius verba dicere voluit et alium cuius ei nomen pro illius
nomine occurrit, ut tale sit hoc istum dixisse quale si ille dixisset, quanto magis hoc de Prophetis
sanctis intellegendum et maxime commendandum fuit, ut omnium librostamquam unius unum
librum acciperemus, in quo nulla rerum discrepantia crederetur, sicut nulla inveniretur, et in quo
maior esset constantia veritatis, quam si omnia illaunus homo quamlibet doctissimus loqueretur?
Quod ergo hinc argumentum sumere conantur vel infideles vel imperiti homines quasi ad
ostendendam dissonantiam sanctorum Evangelistarum, hoc potius debent assumere fideles et docti
ad ostendendam unitatem sanctorum etiam Prophetarum.
7. 31. Est alia causa, quae mihi videtur alio tempore diligentius pertractanda, ne amplius
sermonem protendamus, quam huius operis terminandi necessitas flagitat, cur hoc nomen Ieremiae
in testimonio Zachariae sic manere permissum vel potius Sancti Spiritus auctoritate praeceptum sit.
Est apud Ieremiam, quod emerit agrum a filio fratris sui et dederit ei argentum 138, non quidem sub
hoc nomine pretii, quod positum est apud Zachariam, triginta argenteis, verumtamen agri emptio
non est apud Zachariam; quod autem prophetiam de triginta argenteis ad hoc interpretatus sit
Evangelista, quod modo de Domino completum est, ut hoc esset eius pretium, manifestum est, sed

72

