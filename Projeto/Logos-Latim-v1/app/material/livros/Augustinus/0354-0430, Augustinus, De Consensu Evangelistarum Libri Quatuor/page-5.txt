11. 17. Illud quoque attendant, qui magicis artibus tanta potuisse et nomen suum ad populos in se
convertendos arte ipsa consecrasse delirant, utrum potuerit magicis artibus tantos Prophetas divino
Spiritu antequam in terra nasceretur implere, qui de illo talia futura praelocuti sunt, qualia iam
praeterita in Evangelio legimus et qualia in orbe terrarum praesentia nunc videmus. Neque enim, si
magicis artibus fecit, utcoleretur et mortuus, magus erat antequam natus, cui prophetando venturo
gens una deputata est, cuius reipublicae tota administratio prophetia esset illius regis venturi et
civitatem caelestem ex omnibus gentibus condituri.

Cur Iudaeorum Deus non fuit a Romanis receptus.
12. 18. Proinde illius hebraeae gentis ad prophetandum Christum, sicut dixi, deputatae nullus alius
deus erat nisi Deus unus, Deus verus, qui fecit caelum et terram et omnia quae in eis sunt. Quo
offenso saepe suis hostibus subdebantur, nunc etiam pro gravissimo scelere occisi Christi ex ipsa
Hierosolyma, quod erat regni eorum caput, penitus eradicati et Romano imperio subiugati sunt.
Solebant autem Romani de diis gentium, quas subiugabant, colendos propitiare et eorum sacra
suscipere. Hoc de Deo gentis hebraeae, cum eam vel oppugnaverunt vel vicerunt, facere noluerunt.
Credo quod videbant, si eius Dei sacra reciperent, qui se solum deletis etiam simulacris coli iuberet,
dimittenda esse omnia quae prius colenda susceperant, quorum religionibus imperium suum
crevisse arbitrabantur, in quo eos plurimum fallacia demonum decipiebat. Nam utique intellegere
debebant occulta veri Dei voluntate, penes quem rerum summa potestas est, sibi datum et auctum
regnum, non illorum deorum favore, qui si aliquid in hac re potestatishabuissent, suos potius
protexissent, ne a Romanis superarentur, aut ipsos eis Romanos edomitos subiugassent.
12. 19. Neque enim possunt dicere pietatem ac mores suos a diis gentium, quas vicerunt, dilectos
et electos. Nunquam hoc dicent, si primordia sua recolant, facinorosorum asylum et Romuli
fratricidium. Neque enim, quando asylum constituerunt Remus et Romulus, ut quisquis cuiuslibet
sceleris reus eo confugisset, inultum haberet commissum, praecepta paenitentiae dederunt ad
salvandas animas miserorum 37 ac non potius collectam timentium manum contra suas civitates,
quarum leges timebant, mercede impunitatis armarunt, aut quando Romulus fratrem, qui nihil in
eum mali perpetrarat, occidit, iustitiam vindicandi ac non principatum dominandi cogitavit. Itane
istos mores dilexerunt dii hostes suarum civitatum favendo hostibus earum? Quin potius nec illas
deserendo presserunt nec ad istos transeundo eos aliquid adiuverunt, quia non habent in potestate
regnum dare etauferre, sed Deus unus et verus hoc agit occulto iudicio, non continuo beatos
facturus quibus terrenum regnum dederit, nec continuo miseros quibus ademerit, sed beatos vel
miseros propter aliud et aliunde faciens temporalia regna atque terrenaquibus voluerit et quamdiu
voluerit secundum praedestinatum ordinem saeculorum vel sinendo vel donando distribuit.

Iudaeos cur Deus passus est subiugari.
13. 20. Unde nec illud possunt dicere: Cur ergo Deus Hebraeorum, quem summum et verum Deum
dicitis, non solum Romanos eis non subiugavit, sed nec ipsos Hebraeos, ne a Romanis
subiugarentur, adiuvit? Praecesserunt enim manifesta peccata eorum, propter quae illis hoc
venturum Prophetae tanto ante praedixerant, et maxime, quia impio furore Christum occiderunt, in
quo peccato aliorum occultorum peccatorum meritis excaecati sunt. Quod illius passio esset
gentibus profutura, eadem prophetica contestatione praedictum est. Nec alia re magis claruit illius
gentis regnum et templum et sacerdotium et sacrificium et unctionem illam mysticam, quod
cri~sma graece dicitur, unde Christi nomen elucet et propter quam reges suos christos ipsa gens
appellabat, non fuisse nisi praenuntiando Christo deputatam, quam quod occisi Christi resurrectio
postea quam coepit credentibus gentibus praedicari, illa omnia cessaverunt, nescientibus Romanis
per quorum victoriam, nescientibus Iudaeis per quorum subiugationem factum est ut illa cessarent.

Deus Hebraeorum victis illis se victum non esse ostendit idolorum eversione, et Gentium
omnium ad ipsius cultum conversione.
14. 21. Rem sane mirabilem non advertunt pauci pagani, qui remanserunt. Deum Hebraeorum
offensum a victis nec receptum avictoribus nunc praedicari et coli ab omnibus gentibus. Ipse est
enim Deus Israel, de quo tanto ante propheta plebem Dei sic allocutus est: Et qui eruit te Deus
Israel universae terrae vocabitur 38. Hoc factum est per nomen Christi venientis ad homines ex
semine ipsius Israel, qui nepos fuit Abrahae, a quo gens coepit Hebraeorum; nam et ipsi Israel
dictum est: Et in semine tuo benedicentur omnes tribus terrae 39. Hinc ostenditur Deus Israel, Deus
unus, qui fecit caelum et terram et res humanas iuste ac misericorditer curat, ita ut nec praecludat
iustitia misericordiam, nec impediat misericordia iustitiam 40, quod non ipse sit victus in hebraeo
populo suo, quia regnum sacerdotiumque eius Romanis expugnandum delendumque permisit,

5

