1 LIBER PRIMUS

Evangeliorum auctoritas.
1. 1. Inter omnes divinas auctoritates, quae sanctisLitteris continentur, Evangelium merito excellit.
Quod enim Lex et Prophetae futurum praenuntiaverunt, hoc redditum atque completum in
Evangelio demonstratur. Cuius primi praedicatores Apostoli fuerunt, qui Dominum ipsum et
Salvatorem nostrumIesum Christum etiam praesentem in carne viderunt, cuius non solum ea quae
ex ore eius audita vel ab illo sub oculis suis operata, dicta et facta meminerant, verum etiam quae,
priusquam illi per discipulatum adhaeserant in eius nativitate, vel infantia, vel pueritia, divinitus
gesta et digna memoria, sive ab ipso, sive a parentibus eius, sive a quibuslibet aliis, certissimis
indiciis et fidelissimis testimoniis requirere et cognoscere potuerunt, imposito sibi evangelizandi
munere generi humano annuntiare curarunt. Quorum quidam, hoc est Matthaeus et Ioannes, etiam
scripta de illo, quae scribenda visa sunt, libris singulis ediderunt.
1. 2. Ac ne putaretur, quod attinet ad percipiendum et praedicandum Evangelium, interesse aliquid,
utrum illi annuntient qui eumdem Dominum hic in carne apparentem discipulatu famulante secuti
sunt an hi, qui ex illis fideliter comperta crediderunt, divina providentia procuratum est per Spiritum
Sanctum, ut quibusdam etiam ex illis, qui primos Apostolos sequebantur, non solum annuntiandi,
verum etiam scribendi Evangelium tribueretur auctoritas. Hi sunt Marcus et Lucas. Ceteri autem
homines, qui de Domini vel de Apostolorum actibus aliqua scribere conati vel ausi sunt, non tales
suis temporibus exstiterunt, ut eis fidem haberet Ecclesia atque inauctoritatem canonicam
sanctorum Librorum eorum scripta reciperet, nec solum quia illi non tales erant, quibus narrantibus
credi oporteret, sed etiam quia scriptis suis quaedam fallaciter indiderunt, quae catholica atque
apostolica regula fidei et sana doctrina condemnat.

Ordo Evangelistarum, et scribendi ratio.
2. 3. Isti igitur quattuor evangelistae universo terrarum orbe notissimi, et ob hoc fortasse quattuor,
quoniam quattuor sunt partes orbis terrae, per cuius universitatem Christi Ecclesiam dilatari, ipso
sui numeri sacramento quodammodo declararunt, hoc ordine scripsisse perhibentur: primus
Matthaeus, deinde Marcus, tertio Lucas, ultimo Ioannes. Unde alius eis fuit ordo cognoscendi atque
praedicandi, alius autem scribendi. Ad cognoscendum quippe atque praedicandum primi utique
fuerunt qui secuti Dominum in carne praesentem, dicentem audierunt facientemque viderunt,
atque ex eius ore ad evangelizandum missi sunt. Sed in conscribendo Evangelio, quod divinitus
ordinatum esse credendum est, ex numero eorum, quos ante passionem Dominus elegit, primum
atque ultimum locum duo tenuerunt, primum Matthaeus, ultimum Ioannes, ut reliqui duo, qui ex illo
numero non erant, sed tamen Christum in illis loquentem secuti erant, tamquam filii amplectendi ac
per hoc in loco medio constituti utroque ab eis latere munirentur.
2. 4. Horum sane quattuor solus Matthaeus hebraeo scripsisse perhibetur eloquio, ceteri graeco. Et
quamvis singuli suum quemdam narrandi ordinem tenuisse videantur, non tamen unusquisque
eorum velut alterius praecedentis ignarus voluisse scribere reperitur, vel ignorata praetermisisse,
quae scripsisse alius invenitur, sed sicut unicuique inspiratum est non superfluam cooperationem
sui laboris adiunxit. Nam Matthaeus suscepisse intellegitur incarnationem Domini secundum
stirpem regiam et pleraque secundum hominum praesentem vitam facta et dicta eius. Marcus eum
subsecutus tamquam pedissequus et breviator eius videtur. Cum solo quippe Ioanne nihil dixit,
solus ipse perpauca, cum solo Luca pauciora, cum Matthaeo vero plurima et multa pene totidem
atque ipsis verbis sive cum solo sive cum ceteris consonante. Lucas autem circa sacerdotalem
Domini stirpem atque personam magis occupatus apparet. Nam et ad ipsum David non regium
stemma secutus ascendit, sed per eos, qui reges non fuerunt, exit ad Nathan filium David 1, qui nec
ipse rex fuit. Non sicut Matthaeus, qui per Salomonem regem descendens 2 ceteros etiam reges ex
ordine persecutus est, servans in eis, de quo postea loquemur, mysticum numerum.

Matthaeus cum Marco ad regiam, Lucas ad sacerdotalem Christi personam intentionem
retulit.

1

