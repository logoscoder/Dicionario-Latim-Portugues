Deum nolint? An vero illi, quos isto multo inferiores fuisse non dubitant, veraces de se discipulos
facere potuerunt et iste non potuit? Quod si absurdissime dicitur, credant de illo, quem sapientem
fatentur, non quod ipsi volunt, sed quod apud eos legunt, qui ea quae scripserunt ab illo sapiente
didicerunt.

Si fama narrante Christus creditur sapientissimus, cur maiori fama praedicante non
credatur Deus.
8. 13. Deinde dicant, unde saltem quod sapientissimus fuerit nosse vel audire potuerunt. Si fama
disseminante, certiorne de illo nuntia fama est quam discipuli eius, quibus eum praedicantibus ipsa
per totum mundum fama fragravit? Postremo famam praeferant famae et ei famae de illo credant,
quae maior est. Ea quippe fama, quae de catholica Ecclesia, quam stupent toto orbe diffusam,
mirabili claritate dispergitur, tenues istorumrumores incomparabiliter vincit; ea porro fama tam
magna, tam celebris, ut eam timendo isti trepidas et tepidas contradictiunculas in sinu suo rodant,
iam plus metuentes audiri, quam volentes credi, Filium Dei unigenitum et Deum praedicat
Christum, per quem facta sunt omnia 35. Si ergo famam eligunt testem, cur non hanc eligunt, quae
tanta claritate praefulget? Si scripturam, cur non evangelicam, quae tanta auctoritate praepollet?
Nos certe haec de diis eorum credimus quae habet et scriptura eorum antiquior et fama celebrior.
Quae si adoranda sunt, cur ea rident in theatris? Si autem ridenda sunt, plus ridendum est, cum
adorantur in templis. Restat, ut ipsi velint testes esse de Christo, qui sibi auferunt meritum sciendi
quid loquantur, loquendo quod nesciunt. aut si aliquos libros habere se dicunt, quos eum scripsisse
asserant, prodant eos nobis. Profecto enim utilissimi et saluberrimi sunt,quos, ut ipsi fatentur, vir
sapientissimus scripsit. Si autem timent eos proferre, utique mali sunt; porro si mali sunt, non eos
sapientissimus scripsit; sapientissimum autem Christum fatentur: non ergo Christus tale aliquid
scripsit.

Quidam fingunt Christum scripsisse libros de magicis artibus.
9. 14. Ita vero isti desipiunt, ut illis libris quos eum scripsisse existimant, dicant contineri eas artes,
quibus eum putant illa fecisse miracula, quorum fama ubique percrebruit: quod existimando se
ipsos produnt quid diligant et quid affectent: quando quidem Christum propterea sapientissimum
putant fuisse, quia nescio quae illicita noverat, quae non solum disciplina christiana, sed etiam ipsa
terrenae rei publicae administratio iure condemnat. Et certe qui tales Christi libros legisse se
affirmant, cur ipsi nulla talia faciunt, qualia illum de libris talibus fecisse mirantur?

Eosdem libros Petro et Paulo inscriptos quidam delirant.
10. 15. Quid quod etiam divino iudicio sic errant quidam eorum, qui talia Christum scripsisse vel
credunt vel credi volunt, ut eosdem libros ad Petrum et Paulum dicant tamquam epistulari titulo
praenotatos. Et fieri potest, ut sive inimici nominis Christi, sive qui eiusmodi execrabilibus artibus
de tam glorioso nomine pondus auctoritatis dare se posse putaverunt talia sub Christi et
apostolorum nomine scripserint. In qua fallacissima audacia sic excaecati sunt, ut etiam a pueris,
qui adhuc pueriliter in gradu lectorum christianas litteras norunt, merito rideantur.

In eos qui somniant Christum magica arte populos ad se convertisse.
10. 16. Cum enim vellent tale aliquid fingere Christum scripsisse ad discipulos suos, cogitaverunt
ad quos potissimum scribere potuisse facile crederetur, tamquam ad illos, qui ei familiarius
adhaesissent, quibus illud quasi secretum digne committeretur, et occurrit eis Petrus et Paulus,
credo quod pluribus locis simul eos cum illo pictos viderent, quia merita Petri et Paulietiam propter
eumdem passionis diem celebrius sollemniter Roma commendat. Sic omnino errare meruerunt, qui
Christum et Apostolos eius non in sanctis codicibus, sed in pictis parietibus quaesierunt, nec mirum,
si a pingentibus fingentes decepti sunt. Toto enim tempore, quo Christus in carne mortali cum suis
discipulis vixit, nondum erat Paulus discipulus eius, quem post passionem suam, post
resurrectionem, post ascensionem, post missum de caelis Spiritum Sanctum, post multorum
Iudaeorum conversionem et mirabilem fidem, post lapidationem Stephani diaconi et martyris, cum
adhuc Saulus appellaretur, et eos qui in Christum crediderant graviter persequeretur, de caelo
vocavit et suum discipulum atque apostolum fecit 36. Quomodo igitur potuit libros, quos antequam
moreretur eum scripsisse putari volunt, ad discipulos tamquam familiarissimos Petrum et Paulum
scribere, cum Paulus nondum fuerit discipulus eius?

4

