25. 81. Sed prius considerandum est, quando etiam corporaliter in Galilaea videri potuerit dicente
Matthaeo: Undecim autem discipuli abierunt in Galilaeam in montem, ubi constituerat eis Dominus,
et videntes eum adoraverunt. Quidam autem dubitaverunt 395. Quia enim non ipso die, quo
resurrexit, manifestum est; nam in Hierusalem visum esse eo die initio noctis Lucas et Ioannes
apertissime consonant 396, Marcus autem non aperte. Quando ergo viderunt Dominum in Galilaea?
Non secundum id quod dicit Ioannes ad mare Tiberiadis 397; tunc enim septem fuerunt et piscantes
inventi sunt, sed secundum id quod dicit Matthaeus, ubi erant undecim in monte, quo eos
secundum praedictionem angeli Iesus praecesserat. Nam ita narrare apparet, quod illic eum
repererint, quia utique secundum constitutum praecesserat. Non ergo ipso die in quo resurrexit,
neque in consequentibus octo diebus, post quos dicit Ioannes discipulis apparuisseDominum, ubi
eum primo vidit Thomas, qui eum non viderat die resurrectionis eius. Nam utique si intra eosdem
octo dies eum in monte Galilaeae iam illi undecim viderant, quomodo post octo dies eum primum
vidit Thomas, qui in illis undecim fuerat? Nisi quis dicat non illos undecim, qui iam tunc " Apostoli "
vocabantur, sed discipulos illic undecim fuisse ex multo numero discipulorum. Soli quippe adhuc
vocabantur Apostoli illi undecim, sed non soli erant discipuli. Potest ergo fieri, ut non omnes, sed
aliqui eorum ibi fuerint, alii vero discipuli cum eis ita, ut undecim complerentur, ac sic non ibi fuisse
Thomam, qui post illos dies octo primo Dominum vidit. Marcus quippe, quando illos undecim
memoravit, non utcumque undecim, sed: Illis, inquit, undecim apparuit 398. Lucas etiam: Regressi
sunt, inquit, Hierusalem et invenerunt congregatos undecim et eos qui cum ipsis erant 399. Et iste
ostendit illos undecim, hoc est Apostolos fuisse. Nam cum adiunxit: Et eos qui cum ipsis erant, satis
utique declaravit eminentius illos undecim appellatos, cum quibus erant ceteri, ac per hoc illi
intelleguntur qui iam vocabantur apostoli. Hoc proinde fieri potuit, ut ex numero apostolorum et
aliorum discipulorum undecim discipuli complerentur, qui viderint intra illos octo dies in Galilaeae
monte Iesum.
25. 82. Sed occurrit aliud quod obsistat. Ioannes enim, quando commemoravit non in monte ab
undecim, sed ad mare Tiberiadis a septem piscantibus visum esse Dominum, Hoc iam tertio, inquit,
manifestatus est Iesus discipulis suis, cum resurrexisset a mortuis 400. Si autem acceperimus intra
illos octodies, antequam Thomas eum vidisset, ab undecim quibusque discipulis Dominum visum,
non erit hoc ad mare Tiberiadis tertio manifestatum esse, sed quarto. Quod quidem cavendum est,
ne quis existimet tertio Ioannem dixisse, tamquam tres solae factae fuerint manifestationes eius;
sed hoc intellegendus est ad numerum dierum rettulisse, non ad numerum ipsarum
manifestationum nec continuorum dierum, sed per intervalla, sicut idem ipse testatur. Nam primo
ipso die resurrectionis suae, excepto quod a mulieribus visus est, id est quod in Evangelio claret, ter
se manifestavit, semel Petro, iterum duobus illis, quorum erat unus Cleophas, tertio plurimis iam
inde colloquentibus noctis exordio, sed hoc totum Ioannes ad unum diem referens semel computat;
iterum autem, hoc est alio die, quando eum vidit et Thomas; tertio vero ad mare Tiberiadis, hoc est
tertio die manifestationis eius, non tertia manifestatione. Ac per hoc post haec omnia cogimur
intellegere factum esse, quod eum in monte Galilaeae secundum Matthaeum undecim discipuli
viderunt, quo eos secundum constitutum praecesserat, ut impleretur etiam ad litteram quod et per
angelum et per se ipsum praedixerat.
25. 83. Invenimus itaque apud quattuor Evangelistas deciens commemoratum Dominum visum
esse ab hominibus post resurrectionem: semel ad monumentum mulieribus, iterum eisdem
regredientibus a monumento in itinere 401, tertio Petro 402, quarto duobus euntibus in castellum 403,
quinto pluribus in Hierusalemubi non erat Thomas 404, sexto ubi eum vidit Thomas 405, septimo ad
mare Tiberiadis 406, octavo in monte Galilaeae secundum Matthaeum 407, nono, quod dicit Marcus,
novissime recumbentibus, quia iam non erant in terra cum illo convivaturi 408, decimo in ipso die,
non iam in terra, sed elevatum in nubem, cum in caelum ascenderet 409, quod Marcus et Lucas
commemorant, Marcus quidem post illud, quod eis discumbentibus apparuit, ita continuans, ut
diceret: Et Dominus quidem postquam locutus est eis, assumptus est in caelum 410. Lucas autem
praetermissis omnibus quae per quadraginta dies agi ab illo cum discipulis potuerunt illi primo diei
resurrectionis eius, quando in Hierusalem pluribus apparuit, coniungit tacite novissimum diem, quo
ascendit in caelum, ita narrans: Eduxit autem illos foras in Bethaniam et elevatis manibus suis
benedixit eis. Et factum est, cum benediceret eis, recessit ab eis et ferebatur in caelum 411. Viderunt
ergo eum praeter quod in terra viderant, etiam dum ferretur in caelum. Totiens ergo in Evangelicis
libris commemoratus est ab hominibus visus, antequam ascendisset in caelum: in terra scilicet
noviens et in aere semel ascendens.
25. 84. Sed non omnia scripta sunt, sicut Ioannes fatetur 412. Crebra enim erat eius cum illis
conversatio per dies quadraginta,priusquam ascendisset in caelum 413. Non tamen eis per omnes
quadraginta dies continuos apparuerat. Nam post diem primum resurrectionis eius alios octo dies
intervenisse dicit Ioannes, post quos eis rursus apparuit 414, tertio autem ad mare Tiberiadis 415,

92

