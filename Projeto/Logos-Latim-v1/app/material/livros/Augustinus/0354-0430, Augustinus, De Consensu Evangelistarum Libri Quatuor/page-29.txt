autem Lucas ei consentit 176, Matthaeus vero de isto demonio nihil narravit; de socru autem Petri
non tacuit, sed postea 177.
17. 36. In hoc autem loco, quem nunc consideramus, idem Matthaeus post vocationem
discipulorum, quibus piscantibus iussit, ut eum sequerentur, narrat eum circumisse Galilaeam
docentemin synagogis et praedicantem Evangelium et sanantem omnem languorem et collectis ad
illum turbis, ascendisse in montem et usum fuisse illo sermone prolixo 178. Dat ergo locum
intellegendi tunc facta esse quae Marcus post electionem eorumdem discipulorum narrat, cum
circumire Galilaeam et docere in synagogis eorum, tunc etiam de socru Petri 179, sed eum postea
commemorasse quod praetermiserat, quamvis non omnia praetermissa in narrationem revocaverit.
17. 37. Sane potest movere, quomodo Ioannes dicat non in Galilaea, sed iuxta Iordanem primo
Andream secutum fuisse Dominum cum alio, cuius nomen tacetur, deinde Petrum ab illo nomen
accepisse, tertio Philippum vocatum, ut eum sequeretur 180. Ceteri autem tres evangelistae de
piscatione vocatos eos dicunt satis inter se convenienter, maxime Matthaeus et Marcus 181. Nam
Lucas Andream non nominat, qui tamen intellegitur in ea navi fuisse secundum Matthaei et Marci
narrationem, qui breviter hoc perstringunt, quemadmodum gestum sit, quod Lucas apertius
explicavit commemorans ibi etiam miraculum super captura piscium et quod ex ipsa navi Dominus
prius fuerit locutus ad turbas 182. Hoc etiam videtur distare quod tantum Petro a Domino dictum
commemorat: Ex hoc iam homines eris capiens 183, quod illi ambobus fratribus dictum esse
narrarunt. Sed potuit utique prius hoc Petro dici, cumde capta ingenti multitudine piscium
miraretur, quod Lucas insinuavit, et ambobus postea, quod illi duo commemoraverunt. Illud ergo
quod de Ioanne diximus, diligenter considerandum est; non enim parva repugnantia putari potest,
cum et locorum plurimum intersit et temporis et ipsius vocationis. Nam si iuxta Iordanem,
antequam Iesus isset in Galilaeam, ad testimonium Ioannis Baptistae secuti sunt eum duos, quorum
erat unus Andreas, qui fratrem suum Simonem continuo adduxit ad Iesum, quando et nomen ut
Petrus vocaretur accepit, quomodo ab aliis evangelistis dicitur, quod eos in Galilaea piscantes
invenerit atque ad discipulatum vocaverit, nisi quia intellegendum est non sic eos vidisse tunc
Dominum iuxta Iordanem, ut ei iam inseparabiliter cohaererent, sed tantum cognovisse quis esset
eumque miratos ad propria remeasse?
17. 38. Nam et in Cana Galilaeae cum fecisset de aqua vinum, dicit idem Ioannes, quod crediderint
in eum discipuli eius. Quod ita narrat: Et die tertio nuptiae factae sunt in Cana Galilaeae et erat
mater Iesu ibi. Vocatus est autem et Iesus et discipuli eius ad nuptias 184. Qui utique si tunc in eum
crediderunt, sicut paulo post dicit, nondum erant discipuli, cum ad nuptias vocati sunt. Sed illo
more locutionis hoc dictum est, quo loquimur, cum dicimusapostolumPaulum in Tarso Ciliciae
natum 185, neque enim tunc iam erat Apostolus. Ita discipulos Christi invitatos ad nuptias cum
audimus, non iam discipulos, sed qui futuri erant discipuli intellegere debemus. Iam enim utique
discipuli Christi erant, quando ista narrata atque conscripta sunt, et ideo sic de illis locutus est
temporum praeteritorum narrator.
17. 39. Quod autem dicit idem Ioannes: Post hoc descendit Capharnaum ipse et mater eius et
fratres eius et discipuli eius, et ibi manserunt non multis diebus 186, incertum est utrum iam illi
adhaeserant etiam Petrus et Andreas et filii Zebedaei. Matthaeus enim primo narrat, quod venerit
et habitaverit in Capharnaum, et postea, quod eos de navibus piscantes vocaverit 187, iste autem,
quod cum illo Capharnaum venerint discipuli eius. An forte Matthaeus quod praetermiserat
recapitulavit, quia non ait ipse: " Post hoc ambulans iuxta mare Galilaeae, vidit duos fratres ", sed
sine ulla consequentis temporis differentia: Ambulans autem, inquit, iuxta mare Galilaeae vidit duos
fratres 188, et cetera? Proinde fieri potest, ut postea narraverit non quod postea factum erat, sed
quod prius praetermiserat, ut cum illo intellegantur venisse Capharnaum, quo Ioannes dicit et
ipsum et matrem et discipulos eius venisse. An potius alii discipuli fuerunt, sicut eum iam Philippus
sequebatur, quem sic vocaverat, ut diceret ei: Sequere me 189? Quo enim ordine vocati sint omnes
duodecim Apostoli, in evangelistarum narrationibus non apparet, quando quidem non tantum ordo
vocationis, sed nec ipsa vocatio commemorata est omnium, sed tantum Philippi et Petri et Andreae
et filiorum Zebedaei et Matthaei publicani, qui etiam Levi vocabatur 190. Singillatim tamen ab eo
nomen et primus et solus Petrus accepit 191. Nam filios Zebedaei non singillatim, sed simul ambos
appellavit filios tonitrui 192.
17. 40. Sane animadvertendum est quod Scriptura evangelica et apostolica non solos illos
duodecim appellat discipulos eius, sed omnes qui in eum credentes, magisterio eius ad regnum
caelorum erudiebantur. Ex quorum multitudine elegit duodecim, quos et Apostolos nominavit sicut
Lucas commemorat 193. Ipse quippe paulo post ait: Et descendens cum illis stetit in loco campestri

29

