Iacobus: Voluntarie genuit nos verbo veritatis, ut simus initium aliquod creaturae eius 27. Ne scilicet
in eo quod ait genuit hoc nos fieri putaremus quod ipse est, ideo principatum quemdam in creatura
nobis hac adoptione concessum satis ostendit.
3. 7. Non ergo alienum esset a veritate, etiamsi Lucas ab illo esse Ioseph genitum diceret, a quo
fuerat adoptatus. Etiam sic quippe genuit eum, non ut homo esset, sed ut filius esset, sicut nos
genuit Deus, ut filii eius simus, quos fecerat, ut homines essemus. Unicum autem genuit, non solum
ut Filius esset, quod Pater non est, sed etiam ut Deus esset, quod et Pater est. Sed plane si hoc
verbo etiam Lucas uteretur, omni modo esset ambiguum, quis eorum adoptantem, quis ex propria
carne gignentem patrem commemorasset, quomodo, etsi neuter eorum diceret genuit, sed et iste
eum filium illius et ille illius diceret, nihilo minus esset ambiguum, quis eorum illum, de quo natus,
quis illum, a quo adoptatus erat, commemorasset. Nunc vero cum alter dicit: Iacob genuit Ioseph 28,
alter: Ioseph, qui fuit filius Eli 29, etiam ipsa verborum differentia quid singuli suscepissent eleganter
intimaverunt. Sed hoc facile sane, ut dixi, posset occurrere homini religioso, qui quodlibet aliud
quaerendum potius iudicaret, quam evangelistam crederet esse mentitum, facile, inquam,
occurreret, ut videret, quibus causis homo unus duos patres habere potuerit. Hoc et illis
calumniosis occurreret, nisi litigare quam considerare maluissent.

Quare quadraginta generationes, excepto ipso Christo, inveniuntur apud Matthaeum, cum
quattuordecim triplicet.
4. 8. Illud autem quod deinceps insinuandum est, revera ut adverti et videri posset, lectorem
attentissimum et diligentissimum requirebat. Acute quippe animadversum est Matthaeum,qui
regiam in Christo instituerat insinuare personam, excepto ipso Christo quadraginta homines in
generationum serie nominasse 30. Numerus autem iste illud tempus significat, quo in hoc saeculo et
in hac terra regi nos oportet a Christo secundum disciplinam laboriosam, qua flagellat Deus, ut
scriptum est, omnem filium, quem recipit 31, de qua dicit Apostolus per tribulationem nos oportere
intrare in regnum Dei 32.Quam significat etiam illa virga ferrea de qua in psalmo legitur: Reges eos
in virga ferrea 33, cum superius dixisset: Ego autem constitutus sum rex ab eo super Sion montem
sanctum eius 34. Reguntur enim etiam boni in virga ferrea, de quibus dicitur: Tempus est, ut
iudicium incipiat a domo Domini, et si initium a nobis, qualis finis erit eis qui non credunt Dei
Evangelio? Et si iustus vix salvus erit, peccator et impius ubi parebunt? 35 Ad quos pertinet quod
sequitur: Tamquam vas figuli conteres eos 36. Reguntur enim boni per hanc disciplinam, mali vero
comminuuntur, qui tamquam idem ipsi commemorantur propter una atque eadem sacramenta,
quae habent communia mali cum bonis.
4. 9. Quia ergo numerus iste laboriosi huius temporis sacramentum est, quo sub disciplina regis
Christi adversus diabolum dimicamus, etiam illud declarat. Quod quadraginta dierum ieiunium, hoc
est humilationem animae, consecravit et Lex et Prophetae per Moysen et Eliam, qui quadragenis
diebus ieiunaverunt 37, et Evangelium per ipsius Domini ieiunium, quibus diebus quadraginta etiam
testabatur a diabolo 38, quid aliud quam per omne huius saeculi tempus tentationem in carne sua,
quam de nostra mortalitate assumere dignatus est, praefigurans? Post resurrectionem quoque non
amplius quam dies quadraginta cum discipulis in hac terra esse voluit 39, huic eorum vitae adhuc
humana conversatione commixtus et cum illis alimenta mortalium, quamvis iam non moriturus,
accipiens, ut per ipsos quadraginta dies significaret se occulta praesentia, quod promiserat
impleturum, quando ait: Ecce ego vobiscum sum usque in consummationem saeculi 40. Cur autem
iste numerus hanc temporalem terrenamque significet vitam, illa interim causa de proximo occurrit,
quamvis sit alia fortasse secretior, quod et tempora annorum quadripertitis vicibus currunt et
mundus ipse quattuor partibus terminatur, quas aliquando ventorum nomine Scriptura
commemorat, ab Oriente et Occidente, ab Aquilone et Meridie 41. Quadraginta autemquater habent
decem. Porro ipsa decem ab uno usque ad quattuor progrediente numero consummantur.
4. 10. Ad hunc igitur mundum et ad istam terrenam mortalemque vitam hominum ad nos regendos
in tentatione laborantes venientem regem Christum Matthaeus suscipiens exorsus est ab Abraham
et enumeravit quadraginta homines. Ab ipsa enim gente Hebraeorum, quae a ceteris gentibus ut
distingueretur, Deus de terra sua et de cognatione sua separavit Abraham 42. Christus venit in
carne, ut et hoc ad eum distinctius prophetandum et praenuntiandum maxime pertineret quod
promittebatur ex qua esset gente venturus. Cum enim quater denas generationes tribus
distinxisset articulis dicens ab Abraham usque ad David generationes esse quattuordecim et a
David usque ad transmigrationem Babyloniae alias quattuordecim totidemque alias usque ad
nativitatem Christi 43, non tamen eas duxit in summam ut diceret: fiunt omnes quadraginta duae.
Unus quippe in illis progeneratoribus bis numeratur, id est Iechonias, a quo facta est quaedam in

18

