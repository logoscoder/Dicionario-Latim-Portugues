et turba discipulorum eius et multitudo copiosa plebis 194. Non utique diceret turbam discipulorum
homines duodecim. Aliis quoque Scripturarum locis hoc evidenter apparet discipulos eius omnes
appellatos qui ab eo discerent quod ad aeternam vitam pertineret.
17. 41. Quaeri autem potest, quomodo binos vocaverit de naviculis piscatores, primo Petrum et
Andream; deinde progressus paululum, alios duos filios Zebedaei, sicut narrant Matthaeus et
Marcus: cum Lucas dicat ambas eorum naviculas impletas magna illa captura piscium, sociosque
Petri commemoret Iacobum et Ioannem filios Zebedaei vocatos ad adiuvandum,cum retia extrahere
plena non possent, simulque miratos tantam multitudinem piscium, quae capta erat, et cum Petro
tantum dixisset: Noli timere, ex hoc iam homines eris capiens 195, simul eum tamen subductis ad
terram navibus secutos fuisse. Unde intellegendum est hoc primo esse factum quod Lucas insinuat,
nec tunc eos a Domino vocatos, sed tantum Petro fuisse praedictum, quod homines esset capturus.
Quod non ita dictum est, quasi iam pisces numquam esset capturus; nam et post resurrectionem
Domini legimus eos esse piscatos 196. Dictum est ergo, quod deinceps capturus esset homines, non
dictum est, quod iam non esset capturus pisces. Unde datur locus intellegere eos ad capturam
piscium ex more remeasse, ut postea fieret quod Matthaeus et Marcus narrant, quando eos binos
vocavit et ipse iussit, ut eum sequerentur, primo duobus Petro et Andreae, deinde aliis duobus filiis
Zebedaei. Tunc enim non subductis ad terram navibus tamquam cura redeundi, sed ita eum secuti
sunt, tamquam vocantem ac iubentem, ut eum sequerentur.

De tempore secessionis eius in Galilaeam.
18. 42. Illud etiam requirendum est, quomodo Ioannes evangelista, antequam Ioannes Baptista
missus esset in carcerem, dicit Iesum isse in Galilaeam 197 (postea quam enim commemoravit, quod
in Cana Galilaeae fecit de aqua vinum et descendit Capharnaum cum matre et discipulis et ibi
manserunt non multis diebus, dicit eum deinde ascendisse Hierosolymam propter Pascha, post
haec venisse in Iudaeam terram et discipulos eius, et illic demoratum cum eis et baptizantem 198,
ubi secutus ait: Erat autem et Ioannes baptizans in Aenon iuxta Salim, quia aquae multae erant illic,
et adveniebant et baptizabantur: nondum enim missus erat in carcerem Ioannes 199), Matthaeus
autem dicat: Cum autem audisset quod Ioannes traditus esset, secessit in Galilaeam 200. Similiter et
Marcus: Posteaquam autem traditus est, inquit, Ioannes venit Iesus in Galilaeam 201. Lucas etiam
nihil quidem dicit de tradito Ioanne, sed tamen et ipse post baptismum et tentationem Christi dicit
eum isse in Galilaeam, sicut illi duo. Nam ita contexit narrationem suam: Et consummata omni
tentatione diabolus recessit ab illo usque ad tempus. Et egressus est Iesus in virtute Spiritus in
Galilaeam et fama exiit per universam regionem de illo 202. Unde intellegitur hos tres evangelistas
non Ioanni evangelistae contraria narrasse, sed praetermisisse primum Domini adventum in
Galilaeam posteaquam baptizatus est, quando illic aquam convertit in vinum; tunc enim nondum
erat traditus Ioannes, eum vero adventum eius in Galilaeam connexuisse narrationibus suis, qui
post Ioannem traditum factus est. De quo eius reditu in Galilaeam etiam ipse Ioannes evangelista
sic loquitur: Ut ergo cognovit Iesus, quia audierunt pharisaei quia Iesus plures discipulos facit et
baptizat quam Ioannes (quamquam Iesus non baptizaret, sed discipuli eius), reliquit Iudaeam et
abiit iterum in Galilaeam 203. Tunc ergo intellegimus iam fuissetraditum Ioannem, Iudaeos vero
audisse, quod plures discipulos faceret et baptizaret, quam fecerat et baptizaverat Ioannes.

De illo sermone prolixo quem secundum Matthaeum habuit in monte.
19. 43. Iam nunc de illo sermone prolixo, quem secundum Matthaeum in monte habuit Dominus 204,
videamus, utrum ei ceteri evangelistae nihil adversari videantur. Marcus quippe non eum
commemoravit omnino nec aliquid eius simile dixit nisi quasdam sententias non contextim, sed
sparsim, quas Dominus locis aliis repetivit. Reliquit tamen locum in textu narrationis suae, ubi
intellegamus hunc dictum esse sermonem, sed ab eo praetermissum: Et erat, inquit, praedicans in
synagogis eorum et omni Galilaea et demonia eiciens 205. In hac praedicatione, quam dicit eum
habuisse in omni Galilaea, intellegitur etiam sermo iste habitus in monte, cuius commemorationem
facit Matthaeus. Namque idem Marcus ita sequitur: Et venit ad eum leprosus deprecans eum et
genuflexo dixit: " Si vis, potes me mundare " 206, et cetera. De hoc leproso mundato talia connectit,
ut ipse intellegatur, quem Matthaeus commemorat tunc esse mundatum, quando post illum
sermonem Dominus de monte descendit. Sic enim ait Matthaeus: Cum autem descendisset de
monte, secutae sunt eum turbae multae. Et ecce leprosus veniens adorabat eum dicens: " Domine,
si vis, potes me mundare " 207, et cetera.
19. 44. Huius leprosi etiam Lucas meminit non sane hoc ordine 208, sed ut solent praetermissa
recordari vel posterius facta praeoccupare, sicut divinitus suggerebantur quae ante cognita postea

30

