desertum seorsum. Et cum audissent turbae, secutae sunt eum pedestres de civitatibus. Et exiens
vidit turbam multam et misertus est eius et curavit languidos eorum 416. Hoc continuo post Ioannis
passionem factum esse commemorat. Unde post haec, facta sunt illa quae primo narrata sunt,
quibus motus Herodes dixit: Ioannem ego decollavi. Illa enim posteriora debent intellegi, quae ad
Herodem pertulit fama, ut moveretur et haesitaret, quisnam iste esse posset de quo audiret talia,
cum Ioannem ipse occidisset. Marcus autem posteaquam passionem Ioannis narravit, commemorat
discipulos missos redisse ad Iesum et renuntiasse illi omnia quae egerant et docuerant et Dominum
eis (quod ipse solus commemorat) dixisse, ut requiescerent pusillum in deserto, et ascendisse cum
eis in navem et isse, et turbas hoc videntes praevenisse eos illuc, quarum misertum Dominum
docuisse multa; et hora iam progrediente factum esse, ut de quinque panibus et duobus piscibus
omnes qui aderant pascerentur 417. Quod miraculum omnes quattuor evangelistae
commemoraverunt. Lucas etiam qui iam longe supra de Ioannis passione narraverat 418, ex
occasione qua diximus nunc, posteaquam commemoravit illam Herodishaesitationem de Domino
quisnam esset, hoc continuo subiungit quod Marcus, id est redisse ad illum apostolos, et narrasse
illi quaecumque fecerant et assumptis eis secessisse in locum desertum, atque eo secutas turbas,
et locutum esse de regno Dei et eos qui cura indigebant sanasse 419. Atque inde etiam ipse die
declinante commemorat miraculum de quinque panibus factum.
45. 94. At vero Ioannes, qui multum ab eis tribus evangelistis eo distat, quia magis in sermonibus,
quos Dominus habuit, immoratur quam in factis, quae mirabiliter fecit, posteaquam commemoravit
eum relicta Iudea abisse iterum in Galilaeam 420. Quod tunc intellegitur factum, cum et alii
evangelistae dicunt eum Ioanne tradito isse in Galilaeam 421, posteaquam ergo id commemoravit
Ioannes, in transitu eius per Samariam multa quae locutus est ex occasione illius Samaritanae,
quam invenit ad puteum 422, contexit narrationi suae, et post duos dies dicit eum inde exisse in
Galilaeam, deinde venisse in Cana Galilaeae, ubi fecerat de aqua vinum, et sanasse filium reguli
cuiusdam 423. Alia vero quae illum in Galilaea fecisse atque dixisse alii dixerunt, Ioannes tacet; sed
sane,quod illi tacue- runt, dicit ascendisse eum in die festo Hierosolymis et fecisse ibi miraculum
illud de homine, qui triginta octo annos habebat in infirmitate nec habebat hominem, a quo in
piscinam deponeretur in qua variis valetudinibus affecti sanabantur, et ex hac occasione multa eum
locutum fuisse commemorat 424. Post haec eum dicit abisse trans mare Galilaeae, quod est
Tiberiadis, et secutam multitudinem magnam, deinde abisse in montem et ibi sedisse cum
discipulis suis, proximo Pascha die festo Iudaeorum, tunc levatis oculis et visa multitudine maxima,
pavisse eam de panibus quinque et duobus piscibus, quod et ceteri evangelistae dicunt 425. Ac per
hoc, praetermisisse illum quae illi narrando ad huius miraculi commemorationem venerunt, certum
est; verumtamen tamquam ex alia narrationis via, cum et illi tacuissent quae iste dixisset, ad hoc
miraculum de panibus quinque occurrerunt sibi et illi tres qui pene pariter ambulabant et iste qui
sermonum Domini alta consectans per alia quae illi tacuerunt circumvolavit quodammodo et eis ad
miraculum de quinque panibus pariter commemorandum non multo post ab eis rursus in altiora
revolaturus occurrit.

In ipso de quinque panibus miraculo quemadmodum inter se omnes quattuor conveniant.
46. 95. Sequitur ergo Matthaeus et ad ipsum de quinque panibus factum narrationem suam ex
ordine ita perducit: Vespere autem facto accesserunt ad eum discipuli eius dicentes: " Desertus est
locus et hora iam praeteriit; dimitte turbas, ut euntes in castella emant sibi escas ". Iesus autem
dixit eis: " Non habent necesse ire, date illis vos manducare " 426, et cetera usque ad illud ubi ait:
manducantium autem fuit numerus quinque milia virorum exceptis mulieribus et parvulis 427. Hoc
ergo miraculum 428, quod omnes quattuor evangelistae commemorant et putantur inter se aliquid
discrepare, considerandum atque tractandum est, ut ex hoc etiam ad cetera similia regulae
locutionum discantur, quibus tam diversis eadem tamen sententia retinetur et eadem rerum veritas
custoditur. Et inchoanda quidem est consideratio non a Matthaeo secundum ordinem
evangelistarum, sed a Ioanne potius, a quo ita expressa est ista narratio, ut etiam nomina
discipulorum diceret, cum quibus de hac re locutus est Dominus. Ita enim dicit: Cum sublevasset
ergo Iesus oculos et vidisset quia multitudo maxima venit ad eum, dicit ad Philippum: " Unde
ememus panes, ut manducent hi? ". Hoc autem dicebat tentans eum; ipse enim sciebat, quid esset
facturus. Respondit ei Philippus: "Ducentorum denariorum panes non sufficiunt eis, ut unusquisque
modicumquid accipiat ". Dicit ei unus ex discipulis eius, Andreas, frater Simonis Petri: " Est puer
unus hic, qui habet quinque panes hordeaceos et duos pisces; sed haec quid sunt inter tantos? ".
Dixit ergo Iesus: " Facite homines discumbere ". Erat autem faenum multum in loco. Discubuerunt
ergo viri numero quasi quinque milia. Accepit ergo panes Iesus, et cum gratias egisset distribuit
discumbentibus, similiter et ex piscibus quantum volebant. Ut autem impleti sunt, dixit discipulis
suis: " Colligite quae superaverunt fragmenta, ne pereant ". Collegerunt ergo et impleverunt
duodecim cophinos fragmentorum ex quinque panibus hordeaceis, quae superfuerunt his qui
manducaverunt 429.

45

