post autem ingressus, sed ingressus tamen, antequam Ioannes intraret, ut omnes verum dixisse
sine ulla repugnantia reperiantur.
25. 71. Ordo ergo rerum qui esse potuit, quemadmodum Dominus excepto quod iam mulieribus
locutus erat etiam maribus discipulis visus fuerit, secundum testimonia non solum quattuor
Evangelistarum, sed etiam Pauli apostoli contexendus et demonstrandus est. Omnium ergo virorum
primo apparuisse intellegitur Petro, ex his dumtaxat omnibus quos Evangelistae quattuor et Paulus
apostolus commemoraverunt. Ceterum si apparuit alicui eorum prius quam Petro, quod omnes
tacuerunt, quis vel dicere audeat vel negare? Neque enim et Paulus dixit: " Apparuit primo Cephae
", sed: Apparuit, inquit, Cephae, postea duodecim, deinde apparuit plus quam quingentis fratribus
simul 335. Sic autem non apparet quibus duodecim, quemadmodum nec quibus quingentis. Fieri
enim potest, ut de turba discipulorum fuerint isti duodecim nescio qui. Nam illos quos apostolos
nominavit non iam duodecim, sed undecim diceret, sicut nonnulli etiam codices habent, quod credo
perturbatos homines emendasse putantes de illis duodecim apostolis dictum, qui iam Iuda extincto
undecim erant. Sed sive illi codices verius habeant qui undecim habent, sive alios quosdam
duodecim discipulos Paulus velit intellegi, sive sacratum illum numerum etiam in undecim stare
voluerit, quia duodenarius in eis numerusita mysticus erat, ut non posset in locum Iudae nisi alius,
id est Matthias, ad conservandum sacramentum eiusdem numeri subrogari 336; quodlibet ergo
eorum sit, nihil inde existit quod veritati vel istorum alicui veracissimo narratori repugnare videatur.
Probabiliter tamen creditur, posteaquam Petro apparuit, deinde apparuisse istis duobus, quorum
erat unus Cleophas, de quibus Lucas totum narrat 337, Marcus autem breviter ita perstringit: Post
haec autem, inquit, duobus ex eis ambulantibus ostensus est in alia effigie euntibus in villam 338.
Castellum quippe illud nonabsurde accipimus etiam villam potuisse appellari, quod nunc iam
appellatur ipsa Bethlem, quae civitas antea vocitata est, quamvis nunc sit honoris amplioris nomine
Domini, qui in illa natus est, sic per Ecclesias omnium gentium diffamato, et in codicibus quidem
Graecis magis agrum invenimus quam villam; agri autem nomine non castella tantum, verum etiam
municipia et coloniae solent vocari extra civitatem, quae caput et quasi mater est ceterarum, unde
metropolis appellatur.
25. 72. Quod autem ait Marcus, eis in alia effigie Dominum apparuisse 339, hoc Lucas dicit, quod
eorum oculi tenebantur, ne agnoscerent eum 340. Oculis quippe eorum acciderat aliquid, quod ita
manere permissum est usque ad fractionem panis, certi mysterii causa, ut eis in illo alia
ostenderetur effigies et sic eum non nisi in fractione panis agnoscerent, sicut Luca narrante
monstratur. Pro merito quippe mentis eorum adhuc ignorantis, quod oportebat Christum mori et
resurgere, simile aliquideorum oculi passi sunt, non veritate fallente, sed ipsis veritatem percipere
non valentibus et aliud quam res est opinantibus, ne quisquam se Christum agnovisse arbitretur, si
eius corporis particeps non est, id est Ecclesiae, cuius unitatem in sacramento panis commendat
Apostolus dicens: Unus panis, unum corpus multi sumus 341, ut cum eis benedictum panem
porrigeret, aperirentur oculi eorum et agnoscerent eum 342, aperirentur utique ad eius cognitionem
remoto scilicet impedimento, quo tenebantur, ne eum agnoscerent. Neque enim clausis oculis
ambulabant; sed inerat aliquid quo non sinerentur agnoscere quod videbant, quod scilicet et caligo
et aliquis umor efficere solet. Non quia Dominus non poterat transformare carnem suam, ut alia
revera esset effigies, non quam solebant illi contueri, quando quidem et ante passionem suam
transformatus est in monte, ut facies eius claresceret sicut sol 343: quale vult enim corpus de
qualicumque corpore verum de vero facit qui de aqua vera vinum verum fecit 344, sed non ita
fecerat, cum apparuit illis duobus in alia effigie. Non enim sicut erat apparuit, eis quorum oculi
tenebantur, ne agnoscerent eum. Non autem incongruenter accipimus hoc impedimentum in oculis
eorum a Satana fuisse, ne agnosceretur Iesus; sed tamen a Christo est facta permissio usque ad
sacramentum panis, ut unitate corporis eius participata removeri intellegatur impedimentum
inimici, ut Christus possit agnosci.
25. 73. Nam ipsos esse istos, de quibus et Marcus narrat 345, credendum est, quia dicit ipsos euntes
nuntiasse ceteris, sicut Lucas eos dicit surgentes eadem hora,regressos esse in Hierusalem et
invenisse congregatos undecim et eos qui cum ipsis erant dicentes, quod surrexit Dominus vere et
apparuit Simoni, et tunc etiam ipsos narrasse, quae gesta erant in via et quomodo eum cognoverint
in fractione panis 346. Iam ergo erat fama, quod resurrexerat Iesus ab illis mulieribus facta et a
Simone Petro, cui iam apparuerat; hoc etenim isti duo invenerunt loquentes, ad quos in Hierusalem
venerunt. Fieri itaque potest, ut timore prius in via noluerint dicere, quod eum audierant
resurrexisse, quando tantum modo angelos dixerunt visos esse mulieribus: ignorantes enim, cum
quo loquerentur, merito possent esse solliciti, ne quid passim de Christi resurrectione iactantes in
manus inciderent Iudaeorum. Quod autem ait Marcus: Annuntiaverunt ceteris nec illis crediderunt
347
, cum Lucas dicat, quod iam inde loquebantur vere resurrexissise Dominum et Simoni apparuisse
348
, quid intellegendum est nisi aliquos ibi fuisse qui hoc nollent credere? Cui autem non eluceat
praetermisisse Marcum quae Lucas narrando explicavit, hoc est quae cum illis locutus fuerit Iesus,

88

