ubi iubentur custodiri mulieres, quae nescierunt cubile masculi, id est virgines 307, ne interficiantur,
qua locutione etiam Paulus ipsum Christum ait factum ex muliere 308. Hoc enim melius intellegimus,
quam ut illam duodecim annorum iam nuptam vel virum expertam fuisse credamus.

De duobus caecis et muto daemonio, quae solus Matthaeus dicit.
29. 69. Sequitur Matthaeus et dicit: Et transeunte inde Iesu secuti sunt eum duo caeci clamantes et
dicentes: " Miserere nostri, fili David " 309, et cetera usque ad illud ubi ait: pharisaei autem dicebant:
"In principe demoniorum eicit demones " 310. Hoc de duobus caecis et muto demonio solus
Matthaeus ponit. Illi enim duo caeci, de quibus et alii narrant 311, non sunt isti, sed tamen simile
factum est, ita ut, si ipse Matthaeus non etiam illius facti meminisset 312, posset putari hoc quod
nunc narrat dictum fuisse etiam ab aliis duobus. Quod commendare memoriae diligenter debemus
esse quaedam facta similia, quod probatur, cum idem ipse evangelista utrumque commemorat, ut,
si quando talia singula apud singulos invenerimus atque in eis contrarium quod solvi non possit,
occurrat nobis non hoc esse factum, sed aliud simile vel similiter factum.

Ubi turbarum misertus misit discipulos suos, dans eis potestatem sanitatum
praestandarum, et eis multa mandavit, ordinans quemadmodum viverent.
30. 70. Sane deinceps non apparet ordo rerum gestarum. Nam post haec duo facta de caecis et
muto daemonio ita sequitur: Et circuibat Iesus civitates omnes et castella docens in synagogis
eorum et praedicans Evangelium regni et curans omnem languorem et omnem infirmitatem.
Videns autem turbas misertus est eis, quia erant vexati et iacentes sicut oves non habentes
pastorem. Tunc dicit discipulis suis: Messis quidem multa, operarii autem pauci: rogate ergo
Dominum messis, ut eiciat operarios in messem suam. Et convocatis duodecim discipulis suis dedit
illis potestatem spirituum immundorum, et cetera 313 usque ad illud ubi ait: Amen dicovobis, non
perdet mercedem suam 314. In hoc toto loco, quem nunc commemoravimus, multa monuit
discipulos suos, sed utrum ex ordine Matthaeus subiunxerit, an ei ordo narrandi recordatio sua
fuerit, sicut dictum est, non apparet. Hunc locum breviter videtur perstrinxisse Marcus et eum sic
ingressus est dicens: Et circuibat castella in circuitu docens. Et convocavit duodecim et coepit eos
mittere binos, et dabat illis potestatem spirituum immundorum, et cetera 315, usque ad illud ubi ait:
excutite pulverem de pedibus vestris in testimonium illis 316. Sed antequam hoc narraret Marcus,
prius post resuscitatam filiam archisynagogi illud narravit ubi Dominum in patria sua mirabantur,
unde illi esset tanta sapientia et virtutes, cum eius cognationem nossent 317, quod Matthaeus post
admonitionem istam discipulorum et post alia multa commemorat 318. Itaque incertum est, utrum
hoc, quod agitur in eius patria, Matthaeus omissum revocaverit, an Marcus recordatum
anticipaverit, quisnam eorum ordinem rei gestae et quis recordationis suae tenuerit. Lucas autem
continuo post resurrectionem filiae Iairi subiungit hunc locum de potestate et admonitione
discipulorum 319, tam brevitersane quam Marcus, neque ipse ita, ut hoc sequi etiam in rerum
gestarum ordine appareat. In nominibus ergo discipulorum Lucas, qui eos alio nomine nominat,
cum prius eliguntur in monte, a Matthaeo non discrepat nisi in nomine Iudae Iacobi, quem
Matthaeus Thaddeum appellat 320, nonnulli autem codices habent Lebbaeum. Quis autem umquam
prohibuerit duobus vel tribus nominibus hominem unum vocari?
30. 71. Solet item quaeri, quomodo Matthaeus et Lucas commemoraverint dixisse Dominum
discipulis, ut nec virgam ferrent 321, cum dicat Marcus: Et praecepit eis, ne quid tollerent in via nisi
virgam tantum, et sequatur etiam ipse: non peram, non panem, neque in zona aes 322, ut ostendat
in eodem loco versari narrationem suam, in quo et illorum qui dixerunt nec virgam ferendam. Quod
ita solvitur, ut intellegamus sub alia significatione dictam virgam, quae secundum Marcum ferenda
est, et sub alia illam, quae secundum Matthaeum et Lucam non est ferenda; sicut sub alia
significationeintellegitur tentatio, de qua dictum est: Deus neminem tentat 323, et sub alia, de qua
dictum est: Tentat vos Dominus Deus vester, ut sciat, si diligitis eum 324. Illa seductionis est, haec
probationis, sicut iudicium aliter accipitur, de quo dictum est: Qui benefecerunt, in resurrectionem
vitae; qui malefecerunt, in resurrectionem iudicii 325, et aliter, de quo dictum est: Iudica me, Deus,
et discerne causam meam de gente non sancta 326. Illud enim iudicium damnationis est, hoc
discretionis.
30. 72. Et multa alia sunt verba, quae non habent unam significationem, sed diversis locis
congruenter posita diverso modo intelleguntur et aliquando cum expositione dicuntur, ut est illud:
Nolite pueri effici sensibus, sed malitia parvuli estote, ut sensibus perfecti sitis 327. Hoc enim
breviter clausa sententia dici potuit: " Nolite esse pueri, sed estote pueri ". Et illud: Si quis putat se

38

