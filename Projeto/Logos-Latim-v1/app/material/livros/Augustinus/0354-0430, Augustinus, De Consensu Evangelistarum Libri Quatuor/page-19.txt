extraneas Gentes deflexio, quando in Babyloniam transmigratum est. Ubi autem ordo a rectitudine
flectitur atque, ut eat in diversum, tamquam angulum facit, illud quod in angulo est bis numeratur,
in fine scilicet prioris ordinis et in capite ipsius deflexionis. Et hoc ipsum iam etiam praefigurabat
Christum a circumcisione adpraeputium 44, tamquam ab Ierusalem ad Babyloniam quodammodo
migraturum et hinc atque hinc utrisque in se credentibus tamquam lapidem angularem futurum 45.
Haec tunc in figura praeparabat Deus rebus in veritate venturis. Nam et ipse Iechonias, ubi angulus
iste praefiguratus est, interpretatur " Praeparatio Dei ". Sic ergo iam non quadraginta duae, quod
faciunt ter quattuordecim, sed propter unum bis numeratum quadraginta una generationes fiunt, si
et ipsum Christum adnumeremus, qui huic regendae vitae nostrae temporali atque terrenae
tamquam numero quadragenario regaliter praesidet.
4. 11. Quem ad istam mortalitatem nobiscum participandam quia descendentem voluit significare
Matthaeus, ideo et ipsas generationes ab Abraham usque ad Ioseph et usque ad ipsius Christi
nativitatem descendendo commemoravit ab initio Evangelii sui 46. Lucas autem non ab initio, sed a
baptismo Christi generationes enarrat 47, nec descendendo, sed ascendendo, tamquam sacerdotem
in expiandis peccatis magis signans, ubi eum vox de caelo declaravit, ubi testimonium Ioannes ipsi
perhibuit dicens: Ecce qui tollit peccata mundi 48. Ascendendo autem transit et Abraham et pervenit
ad Deum, cuimundati et expiati reconciliamur 49. Merito et adoptionis originem ipse suscepit, quia
per adoptionem efficimur filii Dei credendo in Filium Dei. Per carnalem vero generationem Filius Dei
potius propter nos Filius hominis factus est. Satis autem demonstravit non se ideo dixisse Ioseph
filium Eli, quod de illo genitus, sed quod ab illo fuerit adoptatus, cum et ipsum Adam filium dixit Dei,
cum sit factus a Deo, sed per gratiam quam postea peccando amisit tamquam filius in paradiso
constitutus sit.
4. 12. Quapropter in generationibus Matthaei significatur nostrorum susceptio peccatorum a
Domino Christo, in generationibus autem Lucae significatur abolitio nostrorum peccatorum a
Domino Christo. Ideo eas ille descendens enarrat, iste ascendens. Quod enim dicit Apostolus: Misit
Deus Filium suum in similitudinem carnis peccati. Haec est susceptio peccatorum; quod autem
addit: Ut de peccato damnaret peccatum in carne 50, haec est expiatio peccatorum. Proinde
Matthaeus ab ipso David per Salomonem descendit, in cuius matre ille peccavit; Lucas vero ad
ipsum David per Nathan ascendit, per quem prophetam Deus peccatum illiusexpiavit 51. Ipse
quoque numerus, quem Lucas exsequitur, certissime prorsus abolitionem indicat peccatorum. Quia
enim Christi aliqua iniquitas, qui nullam habuit, non est utique coniuncta iniquitatibus hominum,
quas in sua carne suscepit, ideo numerus penes Matthaeum excepto Christo est
quadragenarius.Quia vero iustitiae suae Patrisque nos expiatos ab omni peccato purgatosque
coniungit, ut fiat quod ait Apostolus: Qui autem adhaeret Domino unus spiritus est 52 ideo in eo
numero, qui est penes Lucam, et ipse Christus, a quo incipit enumeratio, et Deus, ad quem
pervenit, connumerantur et fit numerus septuaginta septem, quo significatur omnium prorsus
remissio et abolitio peccatorum. Quam etiam ipse Dominus per huis numeri mysterium evidenter
expressit dicens remittendum esse peccanti non solum septiens, sed etiam septuagiens septiens 53.
4. 13. Nec frustra iste numerus ad peccatorum omnium pertinet mundationem, si diligentius
inquiratur. Denarius quippe tamquam iustitiae numerus in decem praeceptis legis ostenditur. Porro
peccatum est legis transgressio et utique transgressio denarii numeri congruenter undenario
figuratur, unde et vela cilicina iubentur in tabernaculo undecim fieri 54. Quis autem dubitet ad
peccati significationem cilicium pertinere? Ac per hoc quia universum tempus septenario dierum
numero volvitur, convenienter undenario septiens multiplicato ad numerum septuagesimum et
septimum cuncta peccata perveniunt. In quo numero etiam fit plenaria remissio peccatorum
expiante nos carne sacerdotis nostri, a quo nunc iste numerus incipit, et reconciliante nos Deo, ad
quem nunc iste numerus pervenit per Spiritum Sanctum, qui columbae specie in hoc baptismo 55,
ubi numerus iste commemoratur, apparuit.

Quomodo Matthaei ordini congruat ordo Lucae in his quae de conceptu et de infantia vel
pueritia Christi.
5. 14. Post enumeratas generationes Matthaeus ita sequitur: Christi autem generatio sic erat. Cum
esset desponsata mater eius Maria Ioseph antequam convenirent, inventa est in utero habens de
Spiritu Sancto 56. Hoc quemadmodum factum sit, quod hic praetermisit, Lucas exposuit post
commemoratum conceptum Ioannis ita narrans: In mense autem sexto missus est angelus Gabriel
a Domino in civitatem Galilaeae, cui nomen Nazareth, ad virginem desponsatam viro, cui nomen
erat Ioseph, de domo David, et nomen virginis Maria. Et ingressus angelus ad eam dixit: Ave, gratia
plena, Dominus tecum, benedicta tu in mulieribus. Quae cum vidisset, turbata est in sermone eius
et cogitabat qualis esset ista salutatio. Et ait angelus ei: Ne timeas, Maria, invenisti enim gratiam

19

