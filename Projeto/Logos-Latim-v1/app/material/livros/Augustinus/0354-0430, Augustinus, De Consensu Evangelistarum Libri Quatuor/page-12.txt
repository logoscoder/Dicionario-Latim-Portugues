thesaurorum illorum. Et repleta est terra equis, nec erat numerus curruum illorum. Et repleta est
terra abominationibus operum manuum ipsorum, et adoraverunt ea quae fecerunt digiti eorum. Et
inclinavit se homo et humilavit se vir, et non remittam illis. Et nunc intrate in petras et abscondite
vos in terra a facie timoris Domini et a maiestate virtutis eius, cum surrexerit confringere terram.
Oculi enim Domini excelsi, homo autem humilis. Et humilabitur altitudo hominum, et exaltabitur
Dominus solus in illa die. Dies enim Domini sabaoth supra omnem iniuriosum et superbum et supra
omnem altum et elatum , qui humilabuntur, et super omnem cedrum Libani excelsorum et
elatorum et super omnem arborem Libani Basan, et super omnem montem et super omnem collem
altum, et super omne navem maris et super omne spectaculum navium decoris. Et humilabitur et
cadet contumelia hominum et exaltabitur Dominus solus in illa die. Et manibus fabricata omnia
abscondent in speluncis et in scissuris petrarum et in cavernis terrae a facie timoris Domini et a
maiestate virtutis eius, cum exsurrexerit confringere terram. Illa enim die proiciet homo
abominationes aureas et argenteas, quae fecerunt ut adorarent supervacanea et noxia, ut intrent
in foramina solidae petrae et in scissuras petrarum, a facie timoris Domini et a maiestate virtutis
eius, cum exsurrexerit comminuere terram 75.

Deum Israel quidni colant pagani, si eum vel praepositum elementorum esse opinantur.
29. 45. Quid dicunt de isto Deo sabaoth, quod interpretatur: "Deus virtutum ", vel: " exercituum ",
quia illi serviunt virtutes et exercitus angelorum? Quid dicunt de isto Deo Israel, quia Deus est illius
populi, de quo venit semen, in quo benedicerenturomnes Gentes 76? Cur solum non colunt, qui
omnes deos colendos esse contendunt? Cur ei non credunt, qui alios deos falsos et ostendit et
evertit? Audivi quemdam eorum dicere se legisse apud nescio quem philosophum, quod ex his
quae Iudaei in suis sacramentis agerent intellexisset, quem Deum colerent: Praepositum, inquit,
istorum elementorum, quibus iste visibilis et corporeus mundus exstructus est 77 cum in Scripturis
sanctis Prophetarum eius aperte ostendatur illum Deum colendum praeceptum esse populo Israel,
qui fecit caelum et terram 78 et a quo est omnis vera sapientia 79. Sed quid opus est hinc diutius
disputare, cum ad id quod ago sufficiat quod illi qualibet praesumptione opinantur de illo Deo,
quem Deum esse negare non possunt? Si enim praepositus est elementorum, quibus mundus iste
consistit, cur non potius solus ipse colitur quam Neptunus, qui solius maris praepositus est, quam
denique Silvanus, qui solorum agrorum atque silvarum, quam Sol, qui solius diei vel etiam universi
caelestis caloris, quam Luna, quae solius noctis vel etiam humoris potestate praefulget, quam Iuno,
quae solum aerem tenere perhibetur? Certe enim isti partium praepositi, quicumque sunt, necesse
est, ut sub illo sint qui omnium elementorum et universae huius molis praeposituram gerit. At iste
illos omnes coli prohibet. Cur ergo isti contra praeceptum maioris illorum non solum eos colere
volunt, sed propter istos illumnolunt? Adhuc non inveniunt, quid de isto Deo Israel constanter
liquidoque pronuntient, nec umquam invenient, donec eum inveniant Deum solum verum, a quo
creata sunt omnia.

Deus Israel impletis prophetiis iam ubique innotuit.
30. 46. Proinde quidam Lucanus magnus eorum in carmine declamator, credo et ipse diu quaerens
sive per suas cogitationes sive per suorum libros, quisnam esset Iudaeorum Deus, et, quia non pie
quaerebat, non inveniens, maluit tamen incertum Deum, quem non inveniebat, quam nullum Deum
dicere, cuius tam magna documenta sentiebat. Ait enim:
Et dedita sacris
incerti Iudaea Dei 80.
Et nondum Deus iste sanctus et verus Deus Israel, nondum per Christi nomen tanta in omnibus
gentibus fecerat, quanta usque in hodiernum diem post Lucani tempora consecuta sunt. Nunc vero
quis tam durus non flectatur? Quis tam torpidus non ignescat, cum impletur quod scriptum est, quia
non est qui se abscondat a calore eius?, quando iam clarissima luce manifestantur quae in eodem
psalmo, unde versiculum istum commemoravi, tanto ante praedicta sunt? Caelorum enim nomine
Apostoli Christi significati sunt, quod in eis Deus praesideret, ut Evangelium nuntiarent. Iam ergo
caeli enarraverunt gloriam Dei, et opera manuum eius annuntiavitfirmamentum. Dies diei eructavit
verbum, et nox nocti annuntiavit scientiam. Iam non sunt loquelae neque sermones, quorum non
audiantur voces eorum. Iam in omnem terram exivit sonus eorum et in fines orbis terrae verba
eorum. Iam in sole, hoc est in manifestatione, posuit tabernaculum suum, quod est Ecclesia ipsius,
quia, ut hoc faceret, ipse, sicut ibi sequitur, tamquam sponsus processit de thalamo suo, id, est:
coniugatum Verbum carni humanae processit de utero virginali, iam exultavit ut gigans et cucurrit
viam, iam a summo caeli facta est egressio eius et recursus eius usque ad summum caeli 81. Et ideo
rectissime sequitur versus, quem paulo ante commemoravi: Et non est qui se abscondat a calore
eius 82. Et adhuc isti fragiles contradictiunculas garrientes eligunt isto igne sicut stipula in cinerem
83
verti quam sicut aurum a sorde purgari 84, cum et deorum falsorum iam fallacia monumenta
frustrata sint et illius incerti Dei veracia promissa certa iam facta sint!

12

