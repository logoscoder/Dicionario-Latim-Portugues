De muliere Cananaea quae dixit: Et canes edunt de micis cadentibus de mensa
dominorum suorum, quomodo inter se Matthaeus Lucasque consentiant.
49. 103. Sequitur itaque Matthaeus post illum sermonem Domini, ubi de non lotis manibus cum
pharisaeis egit, atque ita conserit narrationem, ordinem, quantum ipse transitus indicat, rerum
etiam quae consecutae sunt servans: Et egressus, inquit, inde Iesus secessit in partes Tyri
etSidonis. Et ecce mulier Chananaea a finibus illis egressa clamavit dicens ei: " Miserere mei,
Domine, fili David, filia mea male a demonio vexatur ". Qui non respondit ei verbum 458, et
ceterausque ad illud ubi ait: O mulier, magna est fides tua: fiat tibi sicut vis. Et sanata est filia eius
ex illa hora 459. Hoc de muliere Chananaea etiam Marcus commemorat, eumdem rerum gestarum
ordinem servans, nec afferens aliquam repugnantiae quaestionem, nisi quod in domo dicit fuisse
Dominum cum ad illum venit eadem mulier pro filia sua rogans 460. Matthaeus autem posset quidem
facile intellegi de domo tacuisse, eamdem tamen rem commemorasse, sed quoniam dicit discipulos
Domino ita suggessisse: Dimitte illam, quia clamat post nos 461, nihil videtur aliud significare quam
post ambulantem Dominum mulierem illam deprecatorias voces emisisse. Quomodo ergo in domo,
nisi quia intellegendum est dixisse quidem Marcum quod intraverit, ubi erat Iesus, cum eum
praedixisset fuisse in domo? Sed quia Matthaeus ait: Non respondit ei verbum 462, dedit agnoscere,
quod ambo tacuerunt in eo silentio egressum fuisse Iesum de domo illa, atque ita cetera
contexuntur, quae iam in nullo discordant. Quod enim Marcus commemorat ei Dominum
respondisse de pane filiorum non mittendo canibus, illis interpositis dictum est quae Matthaeus
dicta non tacuit,id est quia discipuli rogaverunt eum pro illa et quia respondit non se esse missum
nisi ad oves quae perierunt domus Israel et quia illa venit, id est consecuta est, et adoravit eum
dicens: Domine, adiuva me 463, tunc deinde dictum est quod evangelistae ambo commemorant.

Cum de septem panibus pavit turbas, utrum inter se Matthaeus Marcusque conveniant.
50. 104. Sequitur Matthaeus ita narrans: Et cum transisset inde Iesus, venit secus mare Galilaeae
et ascendens in montem sedebat ibi. Et accesserunt ad eum turbae multae habentes secum mutos,
caecos, claudos, debiles et alios multos et proiecerunt eos ad pedes eius, et curavit eos, ita ut
turbae mirarentur videntes mutos loquentes, claudos ambulantes, caecos videntes, et
magnificabant Deum Israel. Iesus autem convocatis discipulis suis dixit: misereor turbae, quia
triduum iam perseverant mecum et non habent quod manducent 464, et cetera usque ad illud ubi
ait: Erant autem qui manducaverunt quattuor milia hominum extra parvulos et mulieres 465. Hoc
aliud miraculum de septem panibus et paucis piscibus etiam Marcus commemorat eodem pene
etiam ordine nisi quia interponit quod nullus alius dicit de surdo 466, cui Dominus aures aperuit,
spuens in digitos et dicens: Effeta, quod est, adaperire 467.
50. 105. Hoc sane non ab re fuerit admonere in hoc miraculo de septem panibus quod duo
evangelistae Matthaeus Marcusque posuerunt 468, quia si aliquis eorum id dixisset, qui de illis
quinque panibus non dixisset, contrarius ceteris putaretur. Quis enim non existimaret unum
idemque factum esse, non autem integre et veraciter sive ab illo sive ab aliis sive ab omnibus
fuisse narratum, sed aut illum pro quinque panibus septem, dum falleretur, commemorasse aut
illos pro septem quinque aut utrosque mentitos vel oblivione deceptos? Hoc et de duodecim
cophinis et de septemsportis opinaretur quasi contrarium, hoc de quinque milibus et quattuor
milibus eorum qui pascerentur. Sed quia illi qui miraculum de septem panibus narraverunt nec illud
de quinque tacuerunt neminem movet et utrumque factum omnes intellegunt. Hoc ideo diximus, ut
sicubi simile invenitur factum a Domino, quod in aliquo alteri evangelistae ita repugnare videatur,
ut omnino solvi non possit, nihil aliud intellegatur quam utrumque factum esse et aliud ab alio
commemoratum, sicut de centenis et quinquagenis discumbentibus commendavimus, quia, si non
etiam illud utrumque apud unum inveniremus, contraria singulos dixisse putaremus.

Quod dicit Matthaeus inde eum venisse in fines Magedan, quomodo congruat Marco; et in
eo quod petentibus signum respondit iterum de Iona.
51. 106. Sequitur Matthaeus et dicit: Et dimissa turba ascendit in naviculam et venit in fines
Magedan 469, et cetera usque ad illud ubi ait: generatio mala et adulterasignum quaerit et signum
non dabitur ei nisi signum Ionae 470. Hoc iam et alibi dixit idem Matthaeus 471. Unde etiam atque
etiam retinendum est saepius Dominum eadem dixisse, ut quod existente contrario solvi non
potuerit bis dictum intellegatur. Hunc sane ordinem etiam Marcus tenens post illud de septem
panibus miraculum hoc idem subicit quod Matthaeus, nisi quod Dalmanutha, quod in quibusdam
codicibus legitur, non dixit Matthaeus, sed Magedan 472. Non autem dubitandum est eumdem locum
esse sub utroque nomine. Nam plerique codices non habent etiam secundum Marcum nisi

48

