velint, senem potius quam Saturnum appellantes, tam timida superstitione, ut iam Carthaginienses
pene vico suo nomen mutaverint, " Vicum senis " crebrius quam " Vicum Saturni " appellantes.

Non omnes Deum colunt, qui Deum Israel reiciunt; nec eum colunt, qui alios colunt.
24. 37. Notum est ergo, quid colere convincantur etquid colorare conentur adoratores
simulacrorum. Verum et ab istis noviciis Saturni interpretatoribus requirendum est, quid de Deo
sentiant Hebraeorum. Etiam ipsis enim placuit omnes deos cum gentibus colere, cum eos superbos
puderet pro peccatorum remissione humilari sub Christo. Quid ergo sentiunt de Deo Israel? Quem si
non colunt, non omnes deos colunt, si autem colunt, non colunt sicut se coli iussit, quia et alios
colunt, quos coli ille prohibuit. Per eos enim vates ista prohibuit, per quos haec ipsa, quae nunc a
christianis eorum simulacra patiuntur, futura praedixit. Sive enim angeli ad illos Prophetas missi
sint, qui eis Deum omnium creatorem unum verum Deum, cui universa subiecta sunt, et per
sensibilium rerum congruam speciem figurate ostenderent et quemadmodum se coli praeciperet
indicarent sive aliquorum in eis mentes per Spiritum Sanctum ita sublimatae sint ut eo visu ea
viderent quo et ipsi angeli vident: constat tamen eos illi Deo servisse, qui alios deos coli prohibuit,
servisse autem fide pietatis in regno et sacerdotio reipublicae suae et Christum venturum regem ac
sacerdotem significantibus sacris.

Dii falsi alios coli secum non prohibent. Deum Israel esse Deum verum convincitur ex
operibus eius et praedictis et impletis.
25. 38. Porro autem in diis gentium, quos isti dum colere volunt illum qui cum istis coli non potest
colere nolunt, dicant, quid causae est, ut nullus eorum inveniatur qui alterum coliprohibeat, cum
eos in diversis officiis muneribusque constituant et rebus ad quemque proprie pertinentibus
praesides velint. Si enim Iuppiter non prohibet Saturnum coli, quia non est ille homo, qui illum
hominem patrem de regno expulit, sed aut caeli corpus aut spiritus implens caelum et terram, et
ideo non potest prohibere coli mentem supernam, ex qua dicitur emanasse, si ea ratione nec
Saturnus Iovem coli prohibet, quia non ab eo rebellante superatus est, sicut ille a Iove nescio quo,
cuius arma fugiens venit in Italiam, sed favet prima mens animae a se genitae, saltem Vulcanus
prohiberet coli Martem uxoris adulterum, Hercules Iunonem persecutricem suam. Quae ista inter
eos est tam foeda consensio, ut nec Diana virgo casta coli prohibeat non dicam Venerem, sed
Priapum? Nam si unus homo et venator et agricola esse voluerit, servus erit amborum, quibus
tamen vel vicina templa fabricare erubescit. Sed interpretentur Dianam virtutem quam volunt,
interpretentur et Priapum fecunditatis deum, ita sane, ut in fetandis feminis pudeat Iunonem talem
habere adiutorem, dicant quod placet. Interpretentur quod sapiunt, dum tamen omnia eorum
argumenta perturbet Deus Israel. Qui cum illos omnes coli prohibuerit et a nullo eorum coli
prohibitus sit eorumque simulacris et sacris eversionem praeceperit, praedixerit, fecerit, satis
ostendit illos falsos atque fallaceset se esse verum ac veracem Deum.
25. 39. Istos autem iam paucos deorum multorum falsorumque cultores quis non miretur nolle
obtemperare illi, de quo cum ab eis quaeritur quisnam Deus sit, quodlibet opinando respondeant,
Deum tamen esse negare non audent, quia si negent, operibus eius et praedictis atque completis
facillime convincuntur? Neque enim ea dico, quae liberum sibi putant esse non credere, quia ipse in
principio fecit caelum et terram et omnia quae in eis sunt 58, neque illa nimis antiqua, quod Enoch
transtulit 59, quod impios diluvio delevit, quod Noe iustum domumque eius per lignum inde liberavit
60
. Ab Abraham in hominibus facta eius exordior. Huic enim facta est per angelicum oraculum
manifesta promissio, quam nunc videmus impleri. Huic quippe dictum est: In semine tuo
benedicentur omnes Gentes 61, ex cuius semine populus Israel, unde virgo Maria, quae peperit
Christum, in quo benedici omnes Gentes audeant iam negare, si possunt. Haec promissio facta est
etiam ad Isaac filium Abrahae, haec et ad Iacob nepotem Abrahae 62, qui etiam Israel appellatus
est, ex quo universus populus et propagatus et nominatus est, ut huius populi Deus appellaretur
Deus Israel, non quod ipse non sit Deus omnium gentium sive nescientium sive iam scientium, sed
quia in isto populo voluit manifestius apparere virtutem promissorum suorum. Ille enim populus
primo in Aegypto multiplicatus et de illa servitute per Moysen in multis signis portentisque liberatus
debellatis plurimis gentibus terram etiam promissionis accepit, in qua regnavit per reges suos de
tribu Iuda exortos 63. Qui Iudas unus fuit ex duodecim filiis Israel nepotis Abrahae, atque inde Iudaei
cognominati multa ipso Deo adiuvante fecerunt, multa pro peccatis suis ipso flagellante perpessi
sunt, donec veniret semen, cui promissum est 64, in quo benedicerentur omnes Gentes et patrum
suorum simulacra sponte confringerent 65.

Idololatria per Christi nomen et Christianorum fidem iuxta prophetias eversa.
10

