46. 96. Non hic quaeritur quod iste dixit, cuiusmodi essent panes hordeaceos enim fuisse non
tacuit, quod ceteri tacuerunt. Neque hoc quaeritur quod iste non dixit, fuisse ibi etiam praeter
quinque milia virorum mulieres et parvulos, quod dicit Matthaeus 430. Et omnino iam certum esse
debet et regulariter teneri in talibus quaestionibus neminem moveri oportere, cum ab alio dicitur
quod ab alio praetermittitur. Sed quaeritur, quomodo ea quae dixerunt vera sint omnia, ne
narrationem alterius narrans aliud alter excludat. Si enim Dominus secundum narrationem Ioannis
prospectis turbis quaesivit a Philippo tentans eum, unde illis escae dari possent, potest movere,
quomodo sit verum, quod alii narraverunt, prius dixisse Domino discipulos, ut dimitteret turbas, quo
possent sibi alimenta emere de proximis locis quibus ille respondit secundum Matthaeum: Non
habent necesse ire, date eis vos manducare 431. Cui etiam Marcus Lucasque consentiunt tantum hoc
praetermittentes quod ait: Non habent necesse ire. Intellegitur ergo post haec verba Dominum
inspexisse multitudinem et dixisse Philippo quod Ioannes commemorat, isti autem praetermiserunt.
Deinde quod Philippus apud Ioannem respondit, hoc Marcus a discipulis responsum esse
commemorat volens intellegi hoc ex ore ceterorum Philippum respondisse, quamquam et pluralem
numerum pro singulari usitatissime ponere potuerunt. Quod ergo ait Philippus: Ducentorum
denariorum panes non sufficiunt eis, ut unusquisque modicum quid accipiat 432, hoc est dicere quod
ait Marcus: Euntes ememus ducentis denariis panes et dabimus eis manducare 433. Quod autem
commemorat idem Marcus dixisse Dominum: Quot panes habetis?, praetermiserunt ceteri. Quod
autem Andreas apud Ioannem de quinque panibus et duobus piscibus suggessit 434, hoc ceteri
pluralem numerum pro singulari ponentes ex discipulorum persona retulerunt. Et Lucas quidem
responsionem Philippi et responsionem Andreae in unam sententiam constrinxit. Quod enim ait:
Non sunt nobis plus quam quinque panes et duo pisces, Andreae retulit responsionem; quod vero
adiunxit: Nisi forte nos eamus et emamus in omnem hanc turbam escas 435 videtur ad
responsionem Philippi pertinere, nisi quod de ducentis denariis tacuit. Quamquam et in ipsius
Andreae sententia potest hoc intellegi; cum enim dixisset: Est puer unus hic, qui habet quinque
panes hordeaceos et duos pisces, adiunxit etiam ipse: sed haec quid sunt inter tantos? 436 Hoc est
dicere: Nisi forte nos eamus et emamus in omnem hanc turbam escas.
46. 97. Ex qua universa varietate verborum, rerum autem sententiarumque concordia satis apparet
salubriter nos doceri, nihil quaerendum in verbis nisi loquentium voluntatem, cui demonstrandae
invigilaredebent omnes veridici narratores, cum de homine vel de angelo vel de Deo aliquid
narrant; horum enim voluntas verbis promi potest, ne de ipsa inter se aliquid discrepent.
46. 98. Sane praetermittere non oportet hoc loco intentum et ad cetera quae talia forte occurrerint
facere lectorem, quia Lucas dixit quinquagenos iussos esse discumbere, Marcus vero et
quinquagenos et centenos 437. Quod hic ideo non movet, quia unus partem dixit, alter totum. Qui
enim etiam de centenis retulit, hoc retulit quod ille praetermisit; nihil itaque contrariumest. Verum
tamen si alius de quinquagenis tantum commemoraret, alius tantum de centenis, valde videretur
esse contrarium: nec facile dignosceretur utrumque dictum esse, unum autem ab altero, alterum
ab altero esse commemoratum; et tamen attentius consideratum inveniri debuisse quis non
fateatur? Hoc ideo dixi, quia existunt saepe aliqua eiusmodi, quae parum intendentibus et temere
iudicantibus contraria videantur et non sint.

Quod ambulavit super aquas, quomodo qui hoc dixerunt inter se conveniant; et quomodo
ab illo loco digrediantur, ubi turbas de quinque panibus pavit.
47. 99. Sequitur Matthaeus et dicit: Et dimissa turba ascendit in montem solus orare. Vespere
autem facto solus erat ibi. Navicula autem in medio mari iactabatur fluctibus. Erat enim contrarius
ventus. Quarta autem vigilia noctis venit ad eos ambulans supra mare. Et videntes eum supra mare
ambulantem turbati sunt dicentes: quia phantasma est 438, et cetera usque ad illud ubi ait:
Venerunt et adoraverunt eum dicentes: " Vere Filius Dei es " 439. Marcus quoque hoc idem post
narratum de panibus quinque miraculum ita sequitur: Et cum sero esset, erat navis in medio mari
et ipse solus in terra. Et videns eos laborantes in remigando, erat enim ventus contrarius eis, et
cetera 440, similiter, nisi quod de Petro ambulante super aquas nihil dixit. Hoc autem ne moveat
praecavendum est quod Marcus dixit de Domino, cumambularet super aquas: Et volebat praeterire
eos 441. Quomodo enim hoc intellegere potuerunt, nisi quia in diversum ibat eos volens tamquam
alienos praeterire, a quibus ita non agnoscebatur, ut phantasma putaretur? Quod ad mysticam
significationem referri quis usque adeo tardus est, ut nolit advertere? Sed tamen turbatis et
exclamantibus subvenit dicens: Confidite, ego sum, nolite timere 442. Quomodo ergo eos volebat
praeterire quos paventes ita confirmat, nisi quia illa voluntas praetereundi ad eliciendum illum
clamorem valebat, cui subveniri oportebat!

46

