Illa existimans, quia hortulanus est, dicit ei: " Domine, si tu sustulisti illum, dicito mihi, ubi posuisti
eum, et ego eum tollam ". Dicit ei Iesus: "Maria ". Conversa illa dicit ei: " Rabboni ", quod dicitur
"Magister". Dicit ei Iesus: " Noli me tangere, nondum enim ascendi ad Patrem meum; vade autem
ad fratres meos et dic eis: "Ascendo ad Patrem meum et Patrem vestrum, ad Deum meum et ad
Deum vestrum" ". Venit Maria Magdalene annuntians discipulis: " Quia vidi Dominum et haec dixit
mihi " 301. In hac Ioannis narratione dies vel tempus, quo ventum est ad monumentum, cum ceteris
convenit; illud etiam, quod duo angeli visi sunt, concordat cum Luca 302; sed quod ille stantes dicit
angelos visos, iste autem sedentes. Et cetera, quae illi non dicunt quomodo hic possint intellegi non
discrepare a ceteris et quo ordine gesta sint, nisi diligenter considerentur, repugnantia possunt
videri.
24. 69. Quapropter haec omnia, quae circa tempus resurrectionis Domini facta sunt, secundum
omnium Evangelistarum testimoniain una quadam narratione, quantum nos Dominus adiuverit,
quemadmodum geri potuerint, ordinemus. Prima sabbati diluculo, sicut omnes consentiunt, ventum
est ad monumentum iam factum erat, quod solus Matthaeus commemorat de terrae motu et lapide
revoluto conterritisque custodibus ita, ut in parte aliqua velut mortui iacerent 303. Venit autem, sicut
Ioannes dicit 304, Maria Magdalene sine dubio ceteris mulieribus, quae Domino ministraverant,
plurimum dilectione ferventior, ut non immerito Ioannes solam commemoraret tacitis eis quae cum
illa fuerunt, sicut alii testantur. Venit ergo et vidit lapidem sublatum a monumento, antequam
aliquid diligentius inspiceret, non dubitans ablatum inde esse corpus Iesu cucurrit, sicut idem dicit
Ioannes, et nuntiavit Petro atque ipsi Ioanni. Ipse est enim discipulus, quem amabat Iesus. At illi
currere coeperunt ad monumentum et praeveniens Ioannes inclinavit se et vidit posita linteamina
nec intravit; Petrus autem consecutus intravit in monumentum et vidit linteamina posita et
sudarium, quod fuerat super caputeius, non cum linteaminibus positum, sed separatim involutum
305
. Deinde et Ioannes intravit et vidit similiter et credidit quod Maria dixerat, sublatum esse
Dominum de monumento. Nondum enim sciebant Scripturam, quia oportebat eum a mortuis
resurgere 306. Abierunt ergo iterum ad semetipsos discipuli. Maria autem stabat foris ad
monumentum plorans, id est ante illum saxei sepulchri locum, sed tamen intra illud spatium, quod
iam ingressae fuerant; hortus quippe illic erat, sicut idem Ioannes commemorat 307. Tunc viderunt
angelum sedentem a dextris super lapidem revolutum a monumento, de quo angelo narrant
Matthaeus et Marcus. Tunc eis dixit: Nolite timere vos; scio enim, quod Iesum, qui crucifixus est,
quaeritis, non est hic. Surrexit enim, sicut dixit. Venite et videte locum, ubi positus erat Dominus. Et
cito euntes dicite discipulis eius, quia surrexit; et ecce praecedit vos in Galilaeam, ibi eum videbitis.
Ecce praedixi vobis 308. Quibus similia Marcus quoque non tacuit 309. Ad haec verba Maria dum
fleret, inclinavit se et prospexit in monumentum et vidit duos angelos, sicut dicit Ioannes, in albis
sedentes unum ad caput et unum ad pedes, ubi positum fuerat corpus Iesu. Dicunt ei illi: " Mulier,
quid ploras? ". Dicit eis: " Quia tulerunt Dominum meum et nescio, ubi posuerunt eum " 310. Hic
intellegendi sunt surrexisse angeli, ut etiam stantes viderentur, sicut eos Lucas visos fuisse
commemorat 311, et dixisse secundum eumdem Lucam timentibus mulieribus et vultum in terram
declinantibus: Quid quaeritis viventem cum mortuis? Non est hic, sed surrexit. Recordamini,
qualiter locutus est vobis, cum adhuc in Galilaea esset, dicens: "Quia oportet Filium hominis tradi in
manus hominum peccatorum et crucifigi et die tertia resurgere ". Et recordatae sunt verborum eius
312
. Post haec conversa est retrorsum Maria. Et vidit Iesum stantem, sicut dicit Ioannes, et non
sciebat, quia Iesus est. Dicit ei Iesus: " Mulier, quid ploras? Quem quaeris? ". Illa exsistimans, quia
hortulanus est, dicit ei: " Domine, si tu sustulisti eum, dicito mihi, ubi posuisti eum, et ego eum
tollam ". Dicit ei Iesus: " Maria ". Conversa illa dicit ei: " Rabboni ", quod dicitur "Magister". Dicit ei
Iesus: " Noli me tangere, nondum enim ascendi ad Patrem meum; vade autem ad fratres meos et
dic eis: "Ascendo ad Patrem meum et Patrem vestrum et Deum meum et Deum vestrum" " 313. Tunc
egressa est a monumento, hoc est ab illo loco, ubi erat horti spatium ante lapidem effossum, et
cum illa aliae, quas secundum Marcum invaserat tremor et pavor, et nemini quidquam dicebant 314.
Tunc iam secundum Matthaeum: Ecce Iesus occurrit illis dicens: " Avete ". Illae autem accesserunt
et tenuerunt pedes eius et adoraverunt eum 315. Sic enim colligimus et angelorum allocutionem bis
numero eas habuisse venientes ad monumentum et ipsius Domini, semel scilicet illic, quando Maria
hortulanum putavit 316, et nunc iterum, cum eis occurrit in via, ut eas ipsa repetitione firmaret atque
a timore recrearet. Tunc ergo ait illis:"Nolite timere, ite, nuntiate fratribus meis, ut eant in
Galilaeam; ibi me videbunt " 317. Venit ergo Maria Magdalene annuntians discipulis 318, quia vidit
Dominum et haec ei dixit, non solum ipsa, sed et aliae, quas Lucas commemorat, quae
nuntiaverunt haec discipulis undecim et ceteris omnibus 319. Et visa sunt ante illos sicut
deliramentum verba ista, et non credebant illis 320. His et Marcus attestatur, nam posteaquam
commemoravit eas trementes et paventes exisse a monumento et nemini quidquam dixisse 321,
adiunxit, quod resurgens Dominus apparuerit mane prima sabbati primo Mariae Magdalenae, de
qua eiecerat septem demonia, et quia illa vadens nuntiavit his qui cum eo fuerant lugentibus et
flentibus, et quia illi audientes, quod viveret et visus esset ab ea, non crediderunt 322. Sane
Matthaeus etiam illud inseruit abscedentibus mulieribus, quae illa omnia viderant et audierant.

86

