etiam Marcus Lucasque testantur eumdem ordinem retinentes 600; sed inde ipsi pergunt in aliud ex
hoc subiungentes quod et Matthaeus post istam quam solus interposuit de nuptiis parabolam ex
ordine inseruit.

De nummo Caesari reddendo, cuius habeat imaginem, et de muliere quae septem
fratribus nupserat, quemadmodum tre isti concordent.
72. 140. Sequitur ergo Matthaeus: Tunc abeuntes pharisaei consilium inierunt, ut caperent eum in
sermone. Et mittunt ei discipulos suos cum herodianis dicentes: " Magister, scimus, quia verax es et
viam Dei in veritate doces, et non est tibi cura de aliquo; non enim respicis personam hominum; dic
ergo nobis, quid tibi videtur, licet censum dari Caesari an non? " 601 et cetera usque adillud ubi ait:
et audientes turbae mirabantur in doctrina eius 602. Haec duo Domini responsa, unum de nummo
propter tributum reddendum Caesari, alterum de resurrectione propter illam mulierem,
quaeseptem sibimet succedentibus fratribus nupserat, Marcus et Lucas similiter narrant nec in
ordine aliquid discrepant 603. Post parabolam quippe illam de conductoribus vineae et de Iudaeis, in
quos dicta est, insidias praeparantibus, quae omnes tres commemoraverunt, praetermittunt hi duo
Marcus et Lucas parabolam de invitatis ad nuptias, quam solus Matthaeus interposuit, et cum illo
iam sequuntur narrantes haec duo, de tributo Caesaris et de muliere septem singillatim virorum,
eodem prorsus ordine sine aliqua repugnantiae quaestione.

De illo cui commendata sunt duo praecepta dilectionis Dei et proximi.
73. 141. Sequitur ergo Matthaeus et dicit: Pharisaei autem audientes, quod silentium imposuisset
sadducaeis, convenerunt in unum, et interrogavit eum unus ex eis legis doctor tentans eum:
"Magister, quod est mandatum magnum in lege? ". Ait illi Iesus: " Diliges Dominum Deum tuum ex
toto corde tuo et in tota anima tua et in tota mente tua 604. Hoc est maximum et primum
mandatum. Secundum autem simile est huic: "Diliges proximum tuum sicut te ipsum" 605. In his
duobus mandatis universa Lex pendet et prophetae" 606. Hoc et Marcus commemorat eumdem
ordinem servans 607. Nec moveat, quod Matthaeus dicit tentantem fuisse illum, a quo Dominus
interrogatus est, Marcus autem hoc tacet et in fine ita concludit, quod ei Dominus sapienter
respondenti dixerit: Non longe es a regno Dei 608. Fieri enim potest ut, quamvis tentans accesserit,
Domini tamen responsione correctus sit.Aut certe ipsam tentationem non accipiamus malam
tamquam decipere volentis inimicum, sed cautam potius tamquam experiri amplius volentis
ignotum. Neque enim frustra scriptum est: Qui facile credit, levis corde minorabitur 609.
73. 142. Lucas autem non hoc ordine, sed longe alibi tale aliquid interponit 610. Utrum autem hoc
recordetur, an alius ille sit, cum quo similiter de duobus istis praeceptis Dominus egerit, prorsus
incertum est hinc autem etiam recte videtur alius esse, non solum propter ordinis multam
differentiam, sed quia etiam ipse dicitur respondisse Domino interroganti et in sua responsione
commemorasse duo ista praecepta; et cum ei dixisset Dominus: Hoc fac, et vives 611, ut illud faceret
quod magnum esse in lege ipse responderat, secutus evangelista ait: Ille autem volens se
iustificare dixit: " Et quis est mihi proximus? " 612. Tunc Dominus narravit de illo qui descendebat ab
Ierusalem in Hierichum et incidit in latrones. Unde quia et tentans praedictus est et duo praecepta
ipse respondit et post admonitionem Domini dicentis: Hoc fac, etvives, non bonus commendatur,
cum dicitur de eo: Ille autem volens se iustificare, iste autem quem pari ordine Matthaeus
Marcusque commemorant tam bene commendatus est, ut ei diceret Dominus: Non longe es a
regno Dei 613, probabilius creditur hunc alium esse, non illum.

Quod Iudaei interrogantur de Christo, cuius eius filius videatur, utrum non repugnet
Matthaeus aliis duobus.
74. 143. Sequitur Matthaeus: Congregatis autem pharisaeis interrogavit eos Iesus dicens: " Quid
vobis videtur de Christo? Cuius filius est? ". Dicunt ei: " David ". Ait illis: " Quomodo ergo David in
spiritu vocat eum Dominumdicens: "Dixit Dominus Domino meo, sede a dextris meis, donec ponam
inimicos tuos scabellum pedum tuorum"? Si ergo David vocat eum Dominum, quomodo filius eius
est? ". Et nemo poterat respondere ei verbum, neque ausus fuit quisquam ex illa die eum amplius
interrogare 614. Hoc consequenter et eodem ordine Marcus quoque commemorat 615. Lucas etiam
tantum modo de illo tacet qui interrogavit Dominum, quod esset mandatum primum in lege 616; hoc
autem praetermisso eumdem etiam ipse ordinem servat, et hoc de Christo, quomodo sit filius
David, quaesisse a Iudaeis Dominum pariter narrat. Nec interest ad sententiam, quod secundum
Matthaeum, cum interrogasset Iesus, quid eis videatur de Christo, cuius esset filius, illi
responderunt: David. Tum demum intulit, quomodo eum David diceret Dominum. Secundum illos

57

