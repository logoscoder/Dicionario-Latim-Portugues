ad hoc pertinere etiam illud de agro empto quod Ieremias dixit hinc potuit mystice significari, ut
non hic Zachariae nomen poneretur, qui dixit triginta argenteis, sed Ieremiae, qui dixit de agro
empto, ut lecto Evangelio atque invento nomine Ieremiae, lecto autem Ieremia et non
inventotestimonio de triginta argenteis, invento tamen agro empto, admoneatur lector utrumque
conferre et inde sensum enucleare prophetiae, quomodo pertineat ad hoc quod in Domino
impletum est. Nam illud quod subiecit huic testimonio Matthaeus, cum ait: Quem appretiaverunt
filii Israel et dederunt eos in agrum figuli, sicut constituit mihi Dominus 139, nec apud Zachariam nec
apud Ieremiam reperitur. Unde magis ex persona ipsius Evangelistae accipiendum est eleganter et
mystice insertum, quia hoc ex Domini revelatione cognoverit ad hanc rem, quae de Christi pretio
facta est, huiusmodi pertinere prophetiam. Liber quippe empti agri apud Ieremiam iubetur mitti in
vas fictile et emitur hic de pretio Domini ager figuli, et hoc ad sepulturam peregrinorum tamquam
ad permansionem quietis eorum qui in hoc saeculo peregrinantes consepeliuntur Christo per
baptismum 140. Nam et illam emptionem agri hoc significare Ieremiae dixit Dominus, quia erit
permansio de captivitate liberatorum in illa terra. Haec tamquam delineanda arbitratus sum, cum
admonerem, quid in his propheticis testimoniis in unum redactis et Evangelicae narrationi collatis
diligentius attentiusque requiratur. Haec interposuit Matthaeus de Iuda traditore.

De his quae apud Pilatum gesta sunt.
8. 32. Deinde sequitur et dicit: Iesus autem stetit ante praesidem et interrogavit eum praeses
dicens:" Tu esrex Iudaeorum? ". Dicit ei Iesus: " Tu dicis ". Et cum accusaretur a principibus
sacerdotum et senioribus, nihil respondit. Tunc dicit illi Pilatus: " Non audis, quanta adversum te
dicunt testimonia? ". Et non respondit ei ullum verbum, ita ut miraretur praeses vehementer. Per
diem autem sollemnem consueverat praeses dimittere populo unum vinctum quem voluissent.
Habebat autem tunc vinctum insignem, qui dicebatur Barabbas. Congregatis ergo illis dixit Pilatus:
" Quem vultis dimittam vobis, Barabbam an Iesum, qui dicitur Christus? ". Sciebat enim, quod per
invidiam tradidissent eum. Sedente autem illo pro tribunali misit ad eum uxor eius dicens: " Nihil
tibi et iusto illi, multa enim passa sum hodie per visum propter eum ". Principes autem sacerdotum
et seniores persuaserunt populis, ut peterent Barabbam, Iesum vero perderent. Respondens autem
praeses ait illis: " Quem vultis vobis de duobus dimitti? ". At illi dixerunt: " Barabbam ". Dicit illis
Pilatus: " Quid igitur faciam de Iesu, qui dicitur Christus? ". Dicunt omnes: " Crucifigatur! ". Ait illis
praeses: " Quid enim mali fecit? ". At illi magis clamabant dicentes: " Crucifigatur! ". Videns autem
Pilatus, quia nihil proficeret, sed magis tumultus fieret, accepta aqua lavit manus coram populo
dicens: " Innocens ego sum a sanguine iusti huius; vos videritis ". Et respondens universus populus
dixit: " Sanguis eius super nos et super filios nostros ". Tunc dimisit illis Barabbam; Iesum autem
flagellatum tradidit eis, ut crucifigeretur 141. Haec narravit Matthaeus per Pilatum gesta de Domino.
8. 33. Marcus quoque paene isdem verbis et rebus concinit 142. Verba autem Pilati, quibus respondit
populo petenti, ut sollemniter unus vinctus dimitteretur, ita refert: Pilatus autem respondit eis, et
dixit: " Vultis dimittam vobis regem Iudaeorum? " 143. Matthaeus autem sic ait: Congregatis ergo
illis, dixit Pilatus: " Quem vultis dimittam vobis: Barabbam, an Iesum qui dicitur Christus? " 144. Nulla
quaestio est, quod tacet ipsos petisse, ut aliquis eis dimitteretur, sed quaeri potest, quae verba
Pilatus dixerit, utrum quae a Matthaeo an quae a Marco referuntur. Aliud enim videtur esse: Quem
vultis dimittam vobis, Barabbam an Iesum, qui dicitur Christus? Aliud: Vultis dimittam vobis regem
Iudaeorum? Sed quia christos reges dicebant, et qui dixit illum an illum, manifestum est eum
quaesisse, an vellent dimitti sibi regem Iudaeorum, id est Christum, nihil interest sententiae, quod
hic tacuit Marcus de Barabba hoc solum volens dicere quod ad Dominum pertinebat, quando
quidem in eorum responsione satis et ipse ostendit, quem sibi dimittivoluerint: Pontifices, inquit,
concitaverunt turbam, ut magis Barabbam dimitteret eis. Sequitur autem et dicit: Pilatus autem
iterum respondens ait illis: " Quid ergo vultis faciam regi Iudaeorum? " 145. Unde iam satis apparet,
quod id Marcus velit ostendere dicendo: regem Iudaeorum, quod Matthaeus dicendo: Christum. Non
enim dicebantur christi regis nisi Iudaeorum: namque in eo etiam loco Matthaeus ait: Dicit illis
Pilatus: " Quid igitur faciam de Iesu, qui dicitur Christus? " 146. Ergo sequitur Marcus: At illi
iterumclamaverunt: " Crucifige eum! ", quod ille ait: Dicunt omnes: " Crucifigatur! ". Et sequitur
Marcus: Pilatus vero dicebat eis: " Quid enim mali fecit? ". At illi magis clamabant: "Crucifige eum! "
147
. Hoc Matthaeus non dixit, sed quoniam dixit: Videns autem Pilatus quia nihil proficeret, sed
magis tumultus fieret 148, dixit etiam eum lavisse manus coram populo, ut innocentem se a
sanguine iusti significaret, quod item et Marcus et alii tacent. Satis ostendit etiam Matthaeus egisse
praesidem cum populo, ut dimitteretur. Quod breviter significavit Marcus in eo quod refert Pilatum
dixisse: Quid enim mali fecit? Deinde sic etiam ipse concludit quae per Pilatum cum Domino gesta
sunt: Pilatus autem, inquit, volens populo satisfacere, dimisit illis Barabbam et tradidit Iesum
flagellis caesum, ut crucifigeretur 149. Haec apud praesidem gesta narravit Marcus.

73

