sedentem in dextris coopertum stola candida et obstupuisse nisi intellegamus aut Matthaeum
tacuisse de illo angelo, quem intrantes viderunt, Marcum vero de illo tacuisse, quem foris viderunt
sedentem super lapidem, ut duos viderint et a duobus singillatim audierint quae dixerunt angeli de
Iesu, prius ab illo quem foris viderunt sedentem super lapidem, deinde ab illo quemviderunt
intrantes in monumentum sedentem a dextris, quo ut intrarent illius qui foris sedebat verbis
exhortatae sunt dicentis: Venite et videte locum, ubi positus erat Dominus 284, quo venientes, ut
dictum est, et intrantes viderunt eum, de quo Matthaeus tacet, Marcus autem loquitur, sedentem a
dextris, a quo talia similiter audierunt. Aut certe intrantes in monumentum in aliqua saepta
maceriae debemus accipere, qua communitum locum tunc fuisse credibile est in aliquo spatio ante
petram, qua excisa locus factus fuerat sepulturae, ut ipsum viderint in eodem spatio sedentem a
dextris, quem dicit Matthaeus sedentem super lapidem, quem terrae motu ab ostio monumenti
revolverat, id est a loco sepulchri, quod effossum erat in petra.
24. 64. Item quaeri potest, quemadmodum Marcus dicat: At illae exeuntes fugerunt de
monumento, invaserat enim eas tremor et pavor, et nemini quidquam dixerunt, timebant enim 285,
cum dicat Matthaeus: Et exierunt cito de monumento cum timore et gaudio magno currentes
nuntiare discipulis eius 286, nisi intellegamus ipsorum angelorum nemini ausas fuisse aliquid dicere,
id est, respondere ad ea quae ab illis audierant aut certe custodibus, quos iacentes viderunt. Nam
illud gaudium, quod Matthaeus commemorat, non repugnat timori, de quo Marcus dicit. Debuimus
enim utrumque in illarum animo factum intellegere, etiamsi ipse Matthaeus de timore non diceret;
cum vero et ipse dicat: Et exierunt cito de monumento cum timore et gaudio magno, nihil ex hac re
quaestionis remanere permittit.
24. 65. De hora quoque ipsa, qua venerunt mulieres ad monumentum, non contemnenda exoritur
quaestio. Cum enim Matthaeus dicat: Vespere autem sabbati, quae lucescit in primam sabbati,
venit Maria Magdalene et altera Maria videre sepulchrum 287, quid est, quod dicitMarcus: Et valde
mane una sabbatorum venit ad monumentum oriente iam sole 288? In quo quidem a ceteris duobus,
id est Luca et Ioanne, non discrepat. Quod enim dicit Lucas: Valde diluculo 289 et Ioannes: Mane
cum adhuc tenebrae essent 290 hoc intellegitur Marcus dicere: Valde mane oriente iam sole, id est
cum caelum ab Orientis parte iam albesceret, quod non fit utique nisi solis orientis vicinitate, eius
enim est ille fulgor qui nomine aurorae appellari solet. Ideo non repugnat illi qui ait: Cum adhuc
tenebrae essent. Die quippe surgente aliquae reliquae tenebrarum tanto magis extenuantur,
quanto magis oritur lux. Nec sic accipiendum est quod ait: Valde mane, tamquam sol ipse iam
videretur super terras, sed potius sicut dicere solemus eis quibus volumus significare temperius
aliquid faciendum. Cum enim dixerimus: Mane, ne putent iam sole supra terram conspicuo nos
dicere ad hoc plerumque addimus: Valde mane, ut illud quod etiam albescente vocatur, intellegant
quamquam et hoc usitatum sit, ut post galli cantum saepe repetitum cum coniectare homines
coeperint diem iam propinquare, dicant: " Iam mane est ", et cum post hoc verbum attenderint, ac
iam oriente, id estiam de proximo adveniente in has partes sole caelum rubescere vel albescere
viderint, addant qui dicebant: " Mane est " et dicant: " Valde mane est ". Quid autem interest, dum
sive illo sive isto modo nihil aliud intellegamus a Marco appellatum mane, nisi quod Lucas appellavit
diluculo et hoc valde mane, quod ille valde diluculo et quod Ioannes mane cum adhuc tenebrae
essent; sole autem iam oriente, id est ortu suo iam caelum illuminare incipiente? Quomodo ergo his
tribus congruat Matthaeus, qui nec diluculo, nec mane, sed: Vespere ait sabbati, quae lucescit in
primam sabbati, attentius indagandum est. A parte quippe prima noctis, quod est vesper, ipsam
noctem voluit significare Matthaeus, cuius noctis fine venerunt mulieres ad monumentum. Ea vero
causa intellegitur eamdem noctem sic appellasse, quia iam vespere licebat afferre aromata
transacto utique sabbato. Ergo, quoniam sabbato impediebantur, ut non ante facerent, ab eo
tempore nominavit noctem, ex quo eis licere coepit, ut facerent, quocumque vellent tempore
eiusdem noctis. Sic itaque dictum est vespere sabbati, ac si diceretur: " nocte sabbati ", id est
nocte, quae sequitur diem sabbati. Quod ipsa verba eius satis indicant. Sic enim ait: Vespere autem
sabbati, quae lucescit in primam sabbati. Quod fieri non potest, si tantum modo primam noctis
particulam, id est solum initium noctis, intellexerimus dicto vespere significatam; neque enim
ipsum initium lucescit in primam sabbati, sed ipsa nox, quaeluce incipit terminari. Nam terminus
primae partis noctis secundae partis initium est, lux autem terminus totius noctis est. Unde non
potest dici vesper elucescens in primam sabbati, nisi nomine vesperi nox ipsa intellegatur, quam
lux terminat. Et usitatus loquendi modus est divinae Scripturae est, a parte totum significare: a
vespere ergo noctem significavit, cuius extremum est diluculum. Diluculo enim venerunt illae
mulieres admonumentum: ac per hoc ea nocte venerunt quae significata est nomine vesperi. Tota
enim significata est eo nomine, ut dixi; et ideo, quacumque eius noctis parte venissent, ea utique
nocte venissent; cum ergo venerunt parte eius noctis extrema, ea procul dubio nocte venerunt.
Vespere autem, quae lucescit in primam sabbati, non potest nisi tota ipsa nox intellegi; eo igitur
vespere venerunt quae ipsa nocte venerunt, ipsa autem nocte venerunt quae noctis ipsius quamvis
extrema parte venerunt.

84

