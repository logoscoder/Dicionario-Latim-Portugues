videt et omnis contentiosus saltem cum admonitus fuerit, vel tacendo vel, etiamsi tacere noluerit,
cogitando sibi ipse respondet.

De asinae pullo, quomodo Matthaeus ceteris congruat, qui solum pullum commemorant.
66. 127. Sequitur Matthaeus et dicit: Et cum appropinquasset Hierosolymis et venissent Bethphage
ad montem Oliveti, tunc Iesus misit duos discipulos dicens eis: " Ite in castellum, quod contra vos
est et statim invenietis asinam alligatam et pullum cum ea " 544, et cetera usque ad eum locum, ubi
ait: Benedictus qui venit in nomine Domini, osanna in altissimis 545. Hoc etiam Marcus narrat eodem
ordine custodito 546. Lucas autem in Hiericho immoratur quaedam commemorans quae isti
praetermiserunt de Zaccheo principe publicanorum et quaedam in parabolis dicta 547. Post haec et
ipse occurrit eis ad huius pulli commemorationem, in quo sedit Iesus. Nec moveat quod Matthaeus
et asinam dicit et pullum, ceteri autem de asina tacent. Immo etiam recordanda est illa regula,
quam de quinquagenis et centenis discumbentibus, cum quinque panibus turbae pascerentur 548,
supra insinuavimus. Qua insinuata non deberet hoc iam permovere lectorem, nec si Matthaeus ita
de pullo tacuisset, quemadmodum illi de asina tacuerunt, ut maxime contrarium putaretur, quod
unus asinam dixit, alii pullum asinae; quanto minus moveri oportet, quia unus ita commemoravit
asinam, de qua ceteri tacuerunt, ut tamen pullum non taceret, de quo illi dixerunt, ubi ergo
utrumque factum potest intellegi, nulla repugnantia est, nec si alius aliud et aliud alius
commemoret, quanto minus, ut alius unum, alius utrumque.
66. 128. Ioannes quoque, cum taceat, quemadmodum Dominus discipulos suos ad haec animalia
sibi adducenda miserit, interponit tamen breviter hoc de pullocum testimonio etiam prophetae 549,
quod Matthaeus adhibet. In quo etiam testimonio prophetico aliquantum diversa evangelistarum
locutio ab ea quidem sententia non recedit; sed potest movere, quod hoc Matthaeus sic adhibet, ut
asinam dicat commemorasse prophetam 550, non autem ita se habet vel quod Ioannes interponit vel
codices ecclesiastici interpretationis usitatae. Cuius rei causa illa mihi videtur, quod Matthaeus
hebraea lingua perhibetur Evangelium conscripsisse. Manifestum est autem interpretationem illam,
quae dicitur Septuaginta, in nonnullis se aliter habere, quam inveniunt in hebraeo qui eam linguam
noverunt et qui interpretati sunt singuli eosdem libros hebraeos. Huius item distantiae causa si
quaeratur, cur tanta auctoritas interpretationis Septuaginta multis in locis distet ab ea veritate quae
in hebraeis codicibus invenitur, nihil occurrere probabilius existimo quam illos Septuaginta eo
spiritu interpretatos, quo et illa quae interpretabantur dicta fuerant, quod ex ipsa eorum mirabili
quae praedicatur consensione firmatum est. Ergo et ipsi nonnulla in eloquio variando et ab eadem
voluntate Dei, cuis illa dicta erant et cui verba servire debebant, non recedendo nihil aliud
demonstrare voluerunt quam hoc ipsum quod nunc in evangelistarum quattuor concordi quadam
diversitate miramur, qua nobis ostenditur non esse mendacium, si quisquam ita diverso modo
aliquid narret, ut ab eius voluntate, cui consonandum et consentiendum est, non recedat.Quod
nosse et moribus utile est propter cavenda et iudicanda mendacia et ipsi fidei, ne putemus quasi
consecratis sonis ita muniri veritatem, tamquam Deus nobis quemadmodum ipsam rem, sic verba,
quae propter illam sunt dicenda, commendet; cum potius ita res, quae dicenda est, sermonibus per
quos dicenda est, praeferatur, ut istos omnino quaerere non deberemus, si eam sine his nosse
possemus, sicut illam novit Deus et in ipso angeli eius.

De expulsis templo vendentibus et ementibus, quemadmodum tres isti non repugnent
Ioanni qui hoc idem longe alibi dicit.
67. 129. Sequitur Matthaeus et dicit: Et cum intrasset Hierosolyma, commota est universa civitas
dicens: Quis est hic? Populi autem dicebant: " Hic est Iesus propheta a Nazareth Galilaeae ". Et
intravit Iesus in templum Dei et eiciebat omnes vendentes et ementes in templo 551, et cetera
usque ad eum locum, ubi ait: Vos autem fecistis illam speluncam latronum 552, hoc de turbis
vendentium eiectis e templo omnes commemorant 553, sed Ioannes longe diverso ordine. Nam post
testimonium Baptistae Ioannis de Iesu, cum eum commemorasset isse in Galilaeam quando aquam
convertit in vinum, inde post commemorationem paucorum in Capharnaum dierum dicit eum
ascendisse in Hierosolymam, cum esset Pascha Iudaeorum, et facto flagellode resticulis expulisse
de templo vendentes. Unde manifestum est non semel, sed iterum hoc esse a Domino factum, sed
illud primum commemoratum a Ioanne, hoc ultimum a ceteris tribus.

De artefacta arbore ficulnea, quomodo non repugnet Mattaeus ceteris, et maxime Marco
de ordine narrationis.

53

