in omnibus gentibus redderetur, quod diu per unam gentem promittebatur. Proinde qui Prophetas
ante descensionem suam praemisit, ipse et apostolos post ascensionem suam misit. Omnibus
autem discipulis suis per hominem quem assumpsit, tamquam membris sui corporis caput est.
Itaque cum illi scripserunt quae ille ostendit et dixit, nequaquam dicendum est quod ipse non
scripserit; quandoquidem membra eius id operata sunt, quod dictante capite cognoverunt.
Quidquid enimille de suis factis et dictis nos legere voluit, hoc scribendum illis tamquam suis
manibus imperavit. Hoc unitatis consortium et in diversis officiis concordium membrorum sub uno
capite ministerium quisquis intellexerit non aliter accipiet quod narrantibus discipulis Christi in
Evangelio legerit, quam si ipsam manum Domini, quam in proprio corpore gestabat, scribentem
conspexerit. Quamobrem illa potius iam videamus qualia sint quae putant evangelistas sibimet
scripsisse contraria (quod parum intellegentibus videri potest), ut his quaestionibus dissolutis ex
hoc quoque appareat illius capitis membra non solum idem sentiendo, verum etiam convenientia
scribendo, in corporis ipsius unitate germanam servasse concordiam.

2 LIBER SECUNDVS

Prologus.
1. 1. Quoniam sermone non brevi et admodum necessario, quem libro uno complexi sumus,
refutavimus eorum vanitatem, qui discipulos Christi Evangelium conscribentes ideo contemnendos
putant, quia ipsius Christi, quem licet non ut Deum, tamen ut hominem sapientia longe prae ceteris
excellentem honorandum esse non dubitant, nulla scripta proferuntur a nobis; et eum talia
scripsisse videri volunt, qualia perversi diligunt, non qualibus lectis et creditis a perversitate corrigi
possunt: nunc iam videamus ea quae quattuor evangelistae de Christo scripserunt, quemadmodum
sibi atque inter se congruant, ne quid ex hoc in fide christiana offendiculi patiantur qui curiosiores
quam capaciores sunt, quod non utcumque perlectis, sed quasi diligentius perscrutatis evangelicis
Libris inconvenientia quaedam et repugnantia se reprehendisse existimantes, magis ea contentiose
obiectanda, quam prudenter consideranda esse arbitrantur.

Quare usque ad Ioseph generatores Christi commemorentur, cum de illius semine
Christus non sit natus, sed de Virgine Maria.
1. 2. Matthaeus evangelista sic orsus est: Liber generationis Iesu Christi, filii David, filii Abraham 1.
Quo exordio suo satis ostendit generationem Christi secundum carnem se suscepisse narrandam.
Secundum hanc enim Christus Filius hominis est 2, quod etiam se ipse saepissime appellat
commendans nobis, quid misericorditer dignatus sit esse pro nobis. Nam illa superna et aeterna
generatio, secundum quam Filius Dei unigenitus est ante omnem creaturam, quia omnia per ipsum
facta sunt 3, ita ineffabilis est, ut de illa dictum a propheta intellegatur: Generationem eius quis
enarrabit? 4 Exsequitur ergo humanam generationem Christi Matthaeus ab Abraham generatores
commemorans, quos perducit ad Ioseph virum Mariae, de qua natus est Iesus. Neque enim fas erat
ut eum ob hoc a coniugio Mariae separandum putaret, quod non ex eius concubitu, sed virgo
peperit Christum. Hoc enim exemplo magnifice insinuatur fidelibus coniugatis etiam servata pari
consensu continentia posse permanere vocarique coniugium non permixto corporis sexu, sed
custodito mentis affectu, praesertim quia nasci eis etiam filius potuit sine ullo complexu carnali, qui
propter solos gignendos filios adhibendusest. Neque enim propterea non erat appellandus Ioseph
pater Christi, quia non eum concumbendo genuerat, quando quidem recte pater esset etiam eius
quem non ex sua coniuge procreatum alicunde adoptasset.
1. 3. Putabatur quidem Christus etiam aliter filius Ioseph, tamquam ex eius omnino carne
progenitus,sed ab eis hoc putabatur, quos Mariae latebat virginitas. Nam Lucas ait: Et ipse Iesus
erat incipiens quasi annorum triginta, ut putabatur, filius Ioseph 5. Qui tamen Lucas non eius
parentem solam Mariam, sed ambos parentes eius appellare minime dubitavit, ubi ait: Puer autem
crescebat et confortabatur plenus sapientia, et gratia Dei erat in illo. Et ibant parentes eius per
omnes annos in Ierusalem in die sollemni Paschae 6. Sed ne quisquam hic parentes consanguineos
potius Mariae cum ipsa matre eius intellegendos putet, quid ad illud respondebit quod ipse item
Lucas superius dixit: Et erat pater eius et mater mirantes super his quae dicebantur de illo 7? Cum
igitur ipse narret non ex concubitu Ioseph, sed ex Maria Virgine natum Christum, unde eum patrem
eius appellat, nisi quia et virum Mariae recte intellegimus sine commixtione carnis ipsa copulatione

16

