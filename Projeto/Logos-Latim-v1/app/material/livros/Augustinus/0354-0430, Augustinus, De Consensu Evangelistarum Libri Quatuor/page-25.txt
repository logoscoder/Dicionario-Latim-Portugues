ascendere solitos in Ierusalem tunc accipiamus factitatum cum iam non timeretur Archelaus. Quod
si Archelai regnum aliquanto diuturnius ulla praeter Evangelium prodit historia, cui fides habenda
videatur, illud quod superius dixi suffecerit, quod ita timebant parentes pueri habitationem in
Ierusalem, ut tamen propter Dei timorem festivitatem solemnem non praetermitterent, in qua
latere facillime possent. Neque enim incredibile est captatis temporibus opportunis vel dierum vel
horarum, accedere homines ad ea loca, in quibus esse formidant.

Quomodo potuerint, completis diebus purgationis matris Christi, sicut Lucas dicit,
ascendere cum illo in templum ad peragenda sollemnia.
11. 24. Hinc etiam illa solvitur quaestio, si aliquem movet, cum iam sollicitus esset ille maior
Herodes perculsus Magorum nuntio, quod rex Iudaeorum natus fuisset 122, quomodo potuerint
completis diebus purgationis matris eius tuto cum illo ascendere in templum, ut fierent circa eum
secundum legem Domini 123quae Lucas commemorat. Quis enim non videat etiam illum unum diem
regem multis occupatum latere potuisse? Si autem illud verisimile non videtur, quod Herodes, qui
valde sollicitus exspectabat, quid sibi Magi de puero renuntiarent 124, posttam multos dies se sensit
illusum, ut transacto tempore purgationis matris eius et peracta circa infantem sollemnitate
primogenitorum in templo Ierusalem, post etiam profectionem eorum in Aegyptum, in mentem illi
venerit quaerere animam pueri et necare tot parvulos, si hoc ergo movet, omitto dicere, quot et
quantis occupationibus regia cura distendi potuerit et per plurimos dies ab illa intentione vel averti
omnino vel impediri. Neque enim enumerari possunt causae, quibus hoc potuerit accidere, quas
tamen multas et magnas esse potuisse nemo ita rerum humanarum inexpertus est, ut aut neget
aut dubitet. Cuius enim cogitationi non occurrat, quam multa alia terribiliora regi nuntiari potuerint
seu vera seu falsa, ut qui regem infantem post aliquot annos sibi vel filiis suis adversaturum
timuerat aliquorum magis propinquantium periculorum terroribus agitatus ab illa cura mentem
abreptam in aliis proxime cavendis potius occuparet? Ut ergo haec omittam, illud dico, posteaquam
nihil Herodi Magi renuntiaverunt, eum credere potuisse illos fallacis stellae visione deceptos,
posteaquam non invenerunt quem natum putaverant, erubuisse ad se redire atque ita eum timore
depulso ab inquirendo ac persequendo puero quievisse. Cum ergo post purgationem matris eius in
Ierusalem cum illo venissent et ea gesta essent intemplo quae a Luca narrantur 125, quia verba
Simeonis et Annae de illo prophetantium, cum coepissent ab eis qui audierant praedicari, ad
pristinam intentionem revocatura erant animum regis, admonitus per somnium Ioseph cum infante
et matre eius fugit in Aegyptum 126. Deinde divulgatis rebus, quae in templo factae dictaeque
fuerant, Herodes se a Magis sensit illusum; ac deinde ad Christi mortem cupiens pervenire, multos
infantes, sicut Matthaeus narrat, occidit.

De verbis Ioannis inter omnes quattuor.
12. 25. Matthaeus ergo de Ioanne ita contexit: In diebus autem illis venit Ioannes Baptista
praedicans in deserto Iudaeae et dicens: "Paenitentiam agite, appropinquavit enim regnum
caelorum ". Hic est enim qui dictus est per Isaiam prophetam dicentem: " Vox clamantis in deserto:
Parate viam Domini, rectas facite semitas eius " 127. Marcus quoque et Lucas consentiunt hoc Isaiae
testimonium esse de Ioanne 128. Nam plura verba etiam consequentia ex eodem propheta Lucas
commemoravit, cum de Baptista Ioanne narraret. Ioannes autem evangelista ipsum Ioannem
Baptistam de se ipso idem testimonium Isaiae protulisse commemorat 129, sicut nunc Matthaeus
dixit quaedam Ioannis verba, quae alii non dixerunt. Praedicans, inquit, in desertoIudaeae et
dicens: " Paenitentiam agite, appropinquavit enim regnum caelorum ". Haec verba Ioannis alii
praetermiserunt. Iam vero quod sequitur Matthaeus et adiungit:Hic est enim qui dictus est per
Isaiam prophetam dicentem: " Vox clamantis in deserto: Parate viam Domini, rectas facite semitas
eius ", ambigue positum est, nec elucet, utrum ex persona sua idem Matthaeus hoc
commemoraverit, an adhuc verba eiusdem Ioannis secutus adiunxerit, ut totum hoc Ioannes dixisse
intellegatur: Paenitentiam agite, appropinquavit enim regnum caelorum. Hic est enim qui dictus est
per Isaiam prophetam, et cetera. Neque enim hoc movere debet, quia non ait: "Ego sum enim, qui
dictus sum per Isaiam prophetam ", sed ait: Hic est enim qui dictus est. Solet quippe esse talis
locutio et ipsorum evangelistarum Matthaei et Ioannis. Nam et Matthaeus dixit: Invenit hominem
sedentem in telonio 130, nec dixit: " Invenit me ", et Ioannes: Hic est, inquit, discipulus, qui
testimonium perhibet de his, et scripsit haec; et scimus quia verum est testimonium eius 131, non
dixit: " Ego sum ", aut: " Verum est testimonium meum ". Dominus autem ipse saepissime dicit:
Filius hominis aut Filius Dei 132, et non dicit: "Ego ", et: Oportebat, inquit, Christum pati et
resurgeretertio die 133, non ait: " Oportebat me pati ". Potuit ergo et Ioannes Baptista, cum dixisset:
Agite paenitentia, appropinquavit enim regnum caelorum, de se ipso adiungere quae sequuntur:
Hic est enim qui dictus est per Isaiam prophetam, et cetera, ut post verba eius Matthaeus ita
narrationem contexat: Ipse autem Ioannes habebat vestimentum de pilis camelorum, et cetera.

25

