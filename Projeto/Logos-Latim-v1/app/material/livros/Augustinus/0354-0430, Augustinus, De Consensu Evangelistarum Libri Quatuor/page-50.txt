56. 112. Sequitur Matthaeus: Amen dico vobis, sunt quidam de hic stantibus, qui non gustabunt
mortem, donec videant Filium hominis venientem in regno suo 492. Et post dies sex assumpsit Iesus
Petrum et Iacobum et Ioannen fratrem eius, et duxit illos in montem excelsum seorsum 493, et
cetera usque ad illud ubi ait: nemini dixeritis visionem, donec Filius hominis a mortuis resurgat 494.
Haec visio Domini in monte coram tribus discipulis, Petro, Iacobo et Ioanne, ubi etiam de caelo illi
testimonium paternae vocis perhibitum est, a tribus evangelistis eodem ordine commemoratur et
ad easdem omnino sententias 495; sed cetera secundum ea genera locutionum diversa sine ulla
sententiarum diversitate, quae multis locis superius demonstravimus, videri a legentibus possunt.
56. 113. Quod autem Marcus post sex dies factum dicit, sicut Matthaeus, Lucas autem post octo,
non contemnendi sunt, si quos movet, sed ratione reddita instruendi 496. Dies enim quando
enuntiamus dicentes: " Post tot dies " aliquando non annumeramus eum, in quo loquimur, et eum,
quo res ipsa futura est, quam praenuntiamus vel pollicemur, sed medios, post quos revera plenos
atque integros illud futurum est. Hoc fecit Matthaeus et Marcus, excepto eo die, quo haec
loquebatur Iesus, et illo, quo exhibuit memoratam in monte visionem, medios dies intuentes
dixerunt: Post sex dies quod ille annumeratis finalibus, id est primo atque ultimo, dixit: Post octo
dies, eo loquendi modo, quo pars pro toto commemoratur.
56. 114. Item quod Lucas ait de Moyse et Elia: Et factum est, dum discederent ab illo, ait Petrus ad
Iesum: " Praeceptor, bonum est nos hic esse " 497, et cetera, non debet putari contrarium ei quod
Matthaeus Marcusque ita coniunxerunt Petrum hoc suggessisse, quasi adhuc Moyses et Elias cum
Domino loquerentur 498. Non enim expresserunt, quod tunc; sed tacuerunt potius, quod iste addidit,
illis discedentibus hoc Petrum de tribus tabernaculis faciendis Domino suggessisse. Addidit etiam
Lucas intrantibus illis in nubem factam esse vocem de nube, quod illi non dixerunt, sed nec
contradixerunt.

Ubi de adventu Eliae locutus est eis, quae sit convenientia inter Matthaeum et Marcum.
57. 115. Sequitur Matthaeus: Et interrogaverunt eum discipuli dicentes: " Quid ergo scribae dicunt
quod Eliam oporteat primum venire? ". At ille respondens ait eis: " Elias quidem venturus est et
restituet omnia: dico autem vobis quia Elias iam venit, et non cognoverunt eum,sed fecerunt in eo
quaecumque voluerunt; sic et Filius hominis passurus est ab eis ". Tunc intellexerunt, discipuli, quia
de Ioanne Baptista dixisset eis 499. Hoc idem Marcus etiam hunc ordinem servans commemoravit et
in nonnulla diversitate verborum. Nusquam tamen ab eiusdem sententiae veritate discessit 500; sed
ipse non addidit intellexisse discipulos quod Ioannem Dominus significasset dicendo, quod Elias iam
venerit.

De illo qui ei obtulit filium suum, quem discipuli sanare non potuerant.
58. 116. Sequitur Matthaeus et dicit: Et cum venisset ad turbam, accessit ad eum homo genibus
provolutis ante eum dicens: " Domine, miserere filii mei, quia lunaticus est et male patitur " 501, et
cetera usque ad illud ubi ait: hoc autem genus non eicitur nisi per orationem et ieiunium 502. Hoc et
Marcus et Lucas eodem etiam ordine memorant sine ulla repugnantiae quaestione 503.

Ubi de passione sua cum discipulis dixisset, ipsi contristati sunt.
59. 117. Sequitur Matthaeus dicens: Conversantibus autem eis in Galilaea dixit illis Iesus: " Filius
hoministradendus est in manibus hominum, et occident eum, et tertio die resurget ". Et contristati
sunt vehementer 504. Hoc eodem ordine Marcus Lucasque commemorant 505.

Ubi de ore piscis solvit tributum, quod Matthaeus solus dicit.
60. 118. Sequitur Matthaeus : Et cum venissent Capharnaum, accesserunt qui didrachma
accipiebant ad Petrum et dixerunt ei: " Magister vester non solvit didrachma? ". Ait: Etiam 506, et
cetera usque ad illud ubi ait: invenies staterem, illum sumens da eis pro me et te 507. Hoc solus iste
commemorat, quo interposito eumdem ordinem sequitur, in quo cum eo etiam Marcus et Lucas
pariter ambulant.

De puero parvulo quem proposuit imitandum, de scandalis mundi, de membris corporis
scandalizantibus, de angelis parvulorum qui vident faciem Patris, etc.
50

