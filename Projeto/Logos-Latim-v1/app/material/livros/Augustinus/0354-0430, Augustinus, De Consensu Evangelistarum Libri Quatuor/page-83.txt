donavit corpus Ioseph 271. Lucas sic: Et ecce vir nomine Ioseph, qui erat decurio, vir bonus et iustus
(hic non consenserat consilio et actibus eorum), ab Arimathia civitate Iudaeae, qui exspectabat et
ipse regnum Dei, hic accessit ad Pilatum et petiit corpus Iesu 272. Ioannes autem, posteaquam
narravit de cruribus fractis eorum qui cum Domino crucifixi erant et de latere Domini lancea
percusso, quod totum solus dixit, subiungit etiam de Ioseph, consentiens ceteris, ita narrans: Post
haec autem rogavit Pilatum Ioseph ab Arimathia eo quod esset discipulus Iesu, occultus autem
propter metum Iudaeorum, ut tolleret corpus Iesu. Et permisit Pilatus. Venit ergo et tulit corpus Iesu
273
. In hoc nihil exstat, in quo aliquis eorum alicui repugnare videatur. Sed aliquis forsitan quaerat,
quomodo a semetipso Ioannes ipse non discrepet, contestans cum ceteris, quod Ioseph petiverit
corpus Iesu, et solus dicens, quod occultus fuisset discipulus Domini propter metum Iudaeorum.
Merito enim movet, cur ille qui propter timorem occultus discipulus erat, ausus sit petere corpus
eius, quod nullus eorum qui eum palam sequebantur auderet. Sed intellegendum est istum fiducia
dignitatis hoc fecisse, qua praeditus poterat familiariter intrare ad Pilatum. In extremo autem illo
officio funeri exhibendo minus curasse de Iudaeis, quamvis soleret in Domino audiendo eorum
inimicitias devitare.

De sepoltura eius.
23. 60. Sequitur Matthaeus: Et accepto corpore Ioseph involvit illud in sindone munda et posuit
illud in monumento suo novo, quod exciderat in petra. Et advolvit saxum magnum ad ostium
monumenti et abiit 274. Marcus sic: Ioseph autem mercatus sindonem et deponens eum involvit
sindone et posuit eum in monumento, quod erat excisum de petra, et advolvit lapidem ad ostium
monumenti 275. Lucas sic: Et depositum involvit in sindone et posuit eum in monumento exciso, in
quo nondum quisquam positus fuerat 276. Ex his tribus nulla quaestio dissensionis oriri potest.
Ioannes autem sepulturam Domini non a solo Ioseph, sed a Nicodemo quoque curatam fuisse
commemorat. Consequenter enim a Nicodemo incipiens ita narrat: Venit autem et Nicodemus, qui
venerat Iesum nocte primum, ferens mixturam myrrhae et aloes quasi libras centum 277. Deinde
sequitur adiungens ipsum Ioseph et dicit: Acceperunt ergo corpus Iesu et ligaverunt eum linteis
cum aromatibus, sicut mos Iudaeis est sepelire. Erat autem in loco, ubi crucifixus est, hortus, et in
horto monumentum novum, in quo nondum quisquam positus erat. Ibi ergo propter parasceven
Iudaeorum, quia iuxta erat monumentum, posuerunt Iesum 278. Neque hic aliquid repugnat recte
intellegentibus. Neque enim illi, qui de Nicodemo tacuerunt affirmaverunt a solo Ioseph Dominum
sepultum, quamvissolius commemorationem fecerint, aut quia illi una sindone Ioseph involvisse
dixerunt, propterea prohibuerunt intellegi et alia lintea potuisse afferri a Nicodemo et superaddi, ut
verum narraret Ioannes, quod non uno linteo, sed linteis involutus sit, quamvis et propter sudarium,
quod capiti adhibebatur, et institas, quibus totum corpus alligatum est, quia omnia de lino erant,
etiamsi una sindon ibi fuit, verissime dici potuit: Ligaverunt eum linteis. Lintea quippe generaliter
dicuntur quae lino texuntur.

De his quae circa tempus resurrectionis Domini facta sunt.
24. 61. Sequitur Matthaeus: Erat autem ibi Maria Magdalene et altera Maria sedentes contra
sepulchrum 279. Quod Marcus ita dicit: Maria autem Magdalene et Maria Ioseph aspiciebant, ubi
poneretur 280. Unde nihil eos ex hoc dissentire manifestum est.
24. 62. Sequitur Matthaeus: Altera autem die, quae est post parasceven, convenerunt principes
sacerdotum et Pharisaei ad Pilatum dicentes: " Domine, recordati sumus, quia seductor ille dixit
adhuc vivens: "Post tres dies resurgam". Iube ergo custodiri sepulchrum usque in diem tertium, ne
forte veniant discipuli eius et furentur eum et dicant plebi: "Surrexit a mortuis", et erit novissimus
error peior priore ". Ait illis Pilatus: " Habetis custodiam, ite, custodite sicut scitis ". Illi autem
abeuntes munierunt sepulchrum signantes lapidem cum custodibus 281. Hoc solus Matthaeus narrat
nullo aliorum narrante aliquid quod huic videatur esse contrarium.
24. 63. Deinde sequitur idem Matthaeus et dicit: Vespere autem sabbati, quae lucescit in primam
sabbati, venit Maria Magdalene et altera Maria videre sepulchrum. Et ecce terrae motus factus est
magnus. Angelus autem Domini descendit de caelo, etaccedens revolvit lapidem et sedebat super
eum. Erat autem aspectus eius sicut fulgur et vestimenta eius sicut nix. Prae timore autem eius
exterriti sunt custodes et facti sunt velut mortui. Respondens autem angelus dixit mulieribus: "
Nolite timere vos; scio enim, quod Iesum, qui crucifixus est, quaeritis. Non est hic, surrexit enim
sicut dixit. Venite et videte locum, ubi positus erat Dominus. Et cito euntes dicite discipulis eius
quia surrexit et ecce praecedit vos in Galilaeam, ibi eum videbitis. Ecce dixi vobis " 282. Huic Marcus
consonat 283. Sed potest movere, quomodo secundum Matthaeum angelus super lapidem sedebat
revolutum a monumento. Marcus enim introeuntes eas in monumentum dicit vidisse iuvenem

83

