Quomodo dicat Matthaeus centurionem ad eum accessisse pro puero suo, cum Lucas
dicat quod amicos ad eum miserit.
20. 48. Post haec Matthaeus sequitur et dicit: Cum autem introisset Capharnaum, accessit ad illum
centurio, rogans eum et dicens: " Domine, puer meus iacet in domo paralyticus et male torquetur "
223
, et cetera usque ad eum locum, ubi ait: Et sanatus est puer ex horailla 224. Hoc de puero
centurionis etiam Lucas commemorat, non sicut iste post leprosum mundatum, quem ille postea
recordatus commemoravit, sed post finem illius prolixioris sermonis, quod ita coniungit: Cum autem
implesset omnia verba sua in aures plebis, intravit Capharnaum. Centurionis autem cuiusdam
servus male habens erat moriturus, qui illi erat pretiosus 225, et cetera usque in eum locum, quo
sanatus est 226. Hic intellegendum est, cum implesset quidem omnia verba sua in aures plebis,
intrasse Christum Capharnaum, hoc est, quia non, antequam haec verba terminasset, intravit, sed
non esse expressum, post quantum temporis intervallum, cum istos sermones terminasset,
intraverit Capharnaum. Ipso quippe intervallo leprosus ille mundatus est, quem loco suo Matthaeus
interponit, iste autem postea recordatur.
20. 49. Iam ergo videamus, utrum sibi de hoc servo centurionis Matthaeus Lucasque consentiant.
Matthaeus enim dicit: Accessit ad eum centurio rogans eum et dicens: " Puer meus iacet in domo
paralyticus "227. Cui videtur repugnare quod ait Lucas: Et cum audisset de Iesu misit ad eum
seniores Iudaeorum rogans eum, ut veniret et salvaret servum eius. At illi cum venissent ad Iesum,
rogabant eum sollicite dicentes ei: " Quia dignus est, ut hoc illi praestes; diligit enimgentem
nostram et synagogam ipse aedificavit nobis ". Iesus autem ibat cum illis. Et cum iam non longe
esset a domo, misit ad eum centurio amicos dicens: " Domine, noli vexari; non enim dignus sum ut
sub tectum meum intres, propter quod et meipsum non sum dignum arbitratus, ut venirem ad te;
sed dic verbo et sanabitur puer meus " 228. Si enim hoc ita gestum est, quomodo erit verum quod
Matthaeus narrat: Accessit ad eum quidam centurio, cum ipse non accesserit, sed amicos miserit,
nisi diligenter advertentes intellegamus Matthaeum non omni modo deseruisse usitatum morem
loquendi? Non solum enim dicere solemus accessisse aliquid, etiam antequam perveniat illuc quo
dicitur accessisse - unde etiam dicimus: " Parum accessit ", vel: " Multum accessit ", eo quo appetit
pervenire -, verum etiam ipsam perventionem, cuius adipiscendi causa acceditur, dicimus
plerumque factam etsi eum ad quem pervenit non videat ille qui pervenit, cum per amicum
pervenit ad aliquem, cuius ei favor est necessarius. Quod ita tenuit consuetudo, ut iam etiam vulgo
perventores appellentur qui potentium quorumlibet tamquam inaccessibiles animos per
convenientium personarum interpositionem ambitionisarte pertingunt. Si ergo ipsa perventio
usitate dicitur per alios fieri, quanto magis accessus per alios fieri potest, qui plerumque infra
perventionem remanet, quando potuerit quisque plurimum quidem accedere, sed tamen non
potuerit pervenire! Non ergo absurde Matthaeus etiam quod vulgo possit intellegi per alios facto
accessu centurionis ad Dominum compendio dicere voluit: Accessit ad eum centurio.
20. 50. Verumtamen non neglegenter intuenda est etiam sancti evangelistae altitudo mysticae
locutionis, secundum quam scriptum est in Psalmo: Accedite ad eum et illuminamini 229. Proinde
quia fidem centurionis, qua vere acceditur ad Iesum, ipse ita laudavit, ut diceret: Non inveni tantam
fidem in Israel 230, ipsum potius accessisse ad Christum dicere voluit prudens evangelista quam illos
per quos verba sua miserat. Porro autem Lucas ideo totum quemadmodum gestum esse aperuit, ut
ex hoc intellegere cogeremur, quemadmodum eum accessisse dixerit alius qui mentiri non potuit.
Sic enim et illa mulier, quae fluxum sanguinis patiebatur, quamvis fimbriam vestimenti eius
tenuerit, magis tamen tetigit Dominum quam illae turbae, a quibus premebatur 231. Ut enim haec
quo magis credidit, eo magis tetigit Dominum, ita et centurio, quo magis credidit, eo magis accessit
ad Dominum. Iam cetera in hoc capitulo quae alter dicit et alter praetermittit superfluo
pertractantur, cum ex illa regula primitus commendata nihil inveniantur habere contrarium.

De socru Petri quo ordine narratum sit.
21. 51. Sequitur Matthaeus et dicit: Et cum venisset Iesus in domum Petri, vidit socrum eius
iacentem et febricitantem. Et tetigit manum eius, et dimisit eam febris, et surrexit et ministrabat
eis 232. Hoc quando factum sit, id est post quid vel ante quid, non expressit Matthaeus. Non enim
post quod narratur, post hoc etiam factum necesse est intellegatur. Nimirum tamen iste hoc
recoluisse intellegitur quod prius omiserat. Nam id Marcus narrat 233, antequam illud de leproso
mundato commemoret,quod post sermonem in monte habitum, de quo ipse tacuit, videtur
interposuisse. Itaque et Lucas post hoc factum narrat de socru Petri 234, post quod et Marcus, ante
sermonem etiam ipse, quem prolixum interposuit, qui potest idem videri quem dicit habitum in
monte Matthaeus. Quid autem interest, quis quo loco ponat sive quod ex ordine inserit sive quod
omissum recolit sive quod postea factum ante praeoccupat, dum tamen non adversetur eadem vel

32

