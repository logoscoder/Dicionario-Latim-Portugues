utique prohibitio tam multorum contra unum quam uniuscontra tam multos notior et potentior esse
deberet. Nam si huius Dei cultus est impius, inutiles sunt dii, qui homines ab impietate non
prohibent: si vero pius est huius cultus, quoniam in illo praecipitur ne isti colantur, impius est cultus
illorum. Si autem tam fidenter istum coli prohibent, ut plus audiri timeant quam prohibere audeant,
hoc ipso quis non sapiat, quis non sentiat illum esse potius eligendum, qui istos coli tam publice
prohibet, qui eorum simulacra everti iussit, praedixit, evertit, quam istos, quos, ut ille non colatur,
iussisse nescimus, praedixisse non legimus, valuisse aliquid non videmus? Rogo, respondeant: quis
est Deus iste, qui omnes deos gentium sic persequitur, qui omnia eorum sacra sic prodit, sic
extinguit?

Opinio Gentium de Deo nostro.
22. 30. Quid interrogem homines, qui evanuerunt cogitando, quis iste sit? Alii dicunt: Saturnus est,
credo propter sabbati sanctificationem, quia isti eum diem Saturno tribuerunt. Varro autem ipsorum
quo doctiorem apud se neminem inveniunt, Deum Iudaeorum Iovem putavit nihil interesse censens,
quo nomine nuncupetur, dum eadem res intellegatur, credo illius summitate deterritus. Nam quia
nihil superius solent colere Romani quam Iovem, quod Capitolium eorum satis aperteque testatur,
eumque regem omnium deorum arbitrantur, cum animadverteret Iudaeos summum Deum colere,
nihil aliudpotuit suspicari quam Iovem. Sed sive qui Saturnum sive qui Iovem Deum Iudaeorum
putant, dicant quando Saturnus prohibere ausus est coli alterum deum, nec ipsum Iovem, qui eum
regno expulisse perhibetur, patrem filius. Quisi tamquam potentior et victor placuit cultoribus suis,
Saturnum victum expulsumque non colant. Sed neque istum coli Iovis prohibuit, et quem vincere
potuit, deum tamen esse permisit.

De Iove et Saturno quid nugati sint pagani.
23. 31. Istae, inquiunt, fabulae sunt aut interpretandae a sapientibus aut ridendae; nos autem
Iovem colimus, de quo ait Maro:
Iovis omnia plena 47,
id est omnia vivificantem spiritum 48. Merito ergo et Varro Iovem opinatus est coli a Iudaeis, quia
dicit per prophetam: Caelum et terram ego impleo 49. Quid illud quod idem poeta dicit aethera?
Quomodo accipiunt? Sic enim ait:
Tum pater omnipotens fecundis imbribus aether,
coniugis in gremium laetae descendit 50.
Aetherem quippe non spiritum, sed corpus esse dicunt sublime, quo caelum super aerem
distenditur. An poetae conceditur nunc secundum platonicos, ut non corpus, sed spiritus, nunc
secundum stoicos loqui, ut corpus sit Deus? Quid ergo in Capitolio colunt? Si spiritum, si denique
ipsum caelum corporeum, quid illic facit scutum illud Iovis, quod appellant Aegida? Nempe origo
nominis huius ita redditur, quia Iovem a matre occultatum capra nutrivit. An et hoc poetae
mentiuntur? Numquid et Capitolia Romanorum opera sunt poetarum? Quid sibi autem vult ista non
poetica, sed plane mimica varietas, deos secundum philosophos in libris quaerere, secundum
poetas in templis adorare?
23. 32. Sed numquid etiam ille Euhemerus poeta fuit, qui et ipsum Iovem et Saturnum patrem eius
et Plutonem atque Neptunum fratres eius ita planissime homines fuisse prodit, ut eorum cultores
gratias magis poetis agere debeant, quia non ad eos dehonestandos, sed potius ad exornandos
multa finxerunt? Quamvis et ipsum Euhemerum ab Ennio poeta in latinam linguam esse conversum
Cicero commemoret 51. Nunquid et ipse Cicero poeta fuit, qui eum, cum quo in Tusculanis disputat,
tamquam secretorum conscium admonet dicens: Si vero scrutari vetera, et ex eis quae scriptores
Graeciae prodiderunt, eruere coner, ipsi illi maiorum gentium dii qui habentur, hinc a nobis profecti
in caelum reperientur. Quaere quorum demonstrentur sepulcra in Graecia; reminiscere, quoniam es
initiatus, quae tradantur mysteriis; tum denique quam hoc late pateat intelleges 52. Hic certe
istorum deos homines fuisse satis confitetur, in caelum autem pervenisse benevole suspicatur,
quamquam et hunc honorem opinionis ab hominibus eis esse delatum, non dubitavit publice dicere,
cum de Romulo loqueretur: Qui hanc urbem, inquit, condidit, Romulum ad deos immortales
benevolentia famaque sustulimus 53. Quid igitur mirum est, si hoc fecerunt antiquiores homines de
Iove et Saturno et ceteris, quod Romani de Romulo, quod denique iam recentioribus temporibus
etiam de Caesare facere voluerunt? Quibus et Vergilius adulationem carminis addidit dicens:
Ecce Dionaei processit Caesaris astrum 54.
Videant ergo, ne forte historica veritas sepulchra falsorum deorum ostendat in terra, vanitas autem
poetica stellas eorum non figat, sed fingat in caelo. Neque enim re vera stella illa Iovis est aut illa

8

