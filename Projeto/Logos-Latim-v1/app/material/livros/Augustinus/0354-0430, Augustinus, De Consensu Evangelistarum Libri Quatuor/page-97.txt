De captura piscium.
9. 10. Sic ergo narrare Lucas incipit Evangelium: Fuit in diebus Herodis, regis Iudae, sacerdos
quidam nomine Zacharias de vice Abia, et uxor illi de filiabusAaron et nomen eius Elisabeth 47, et
cetera usque ad eum locum, ubi ait: Ut cessavit autem loqui, dixit ad Simonem: " Duc in altum et
laxate retia vestra in capturam " 48. Hoc totum non habet ullam repugnantiae quaestionem. Ioannes
quidem videtur simile aliquid dicere, sed illud longe aliud est, quod factum est post resurrectionem
Domini ad mare Tiberiadis 49. Ibi enim non solum ipsum tempus valde diversum est, sed etiam res
ipsa plurimum distat. Nam retia illic in dextram partem missa, centum quinquaginta tres pisces
ceperunt, magnos quidem, sed pertinuit ad Evangelistam dicere, quod, cum tam magni essent,
retia non sunt disrupta, respicientem scilicet ad hoc factum, quod Lucas commemorat, ubi prae
multitudine piscium retia rumpebantur 50. Iam cetera similia Ioanni Lucas non dixit nisi circa Domini
passionem et resurrectionem. Qui totus locus a cena ipsius usque ad finem sic a nobis tractatus est,
ut omnium collatis testimoniis nihil eos dissentire doceremus.

De Ioanne evangelista, quid a ceteris tribus distet.
10. 11. Ioannes est reliquus, qui iam non restat cui conferatur. Quidquid enim singuli dixerunt,
quae ab aliis non dicta sunt, difficile est ut habeant aliquam repugnantiae quaestionem. Ac per hoc
liquido constat tres istos, Matthaeum scilicet, Marcum et Lucam, maxime circa humanitatem
Domini nostri Iesu Christi esse versatos, secundum quam et rex et sacerdos est. Et ideo Marcus, qui
in illo mysterio quattuor animalium hominis videtur demonstrare personam 51, vel Matthaei magis
comes videtur, quia cum illo plura dicit propter regiam personam, quae incomitata esse non solet,
quod in primolibro commemoravi, vel, quod probabilius intellegitur, cum ambobus incedit. Nam
quamvis Matthaeo in pluribus, tamen in aliis nonnullis Lucae magis congruit, ut hoc ipso
demonstretur ad leonem et ad vitulum, hoc est et ad regalem, quam Matthaeus, et ad
sacerdotalem, quam Lucas insinuat personam, id quod Christus homo est, pertinere, quam figuram
Marcus gerit pertinens ad utrumque. Divinitas vero Christi, qua aequalis est Patri, secundum quod
Verbum est et Deus apud Deum et Verbum caro factus est, ut habitaret in nobis 52, secundum quod
ipse et Pater unum sunt 53, a Ioanne maxime commendanda suscepta est, qui sicut aquila in his
quae Christus sublimius locutus est immoratur nec in terram quodammodo nisi raro descendit.
Denique quamvis matrem Christi se nosse plane testetur, tamen nec in eius nativitate cum
Matthaeo et Luca aliquid dicit nec eius baptismum cum tribus commemorat, sed tantum modo ibi
testimonium Ioannis alte sublimiterque commendans 54 relictis eis pergit cum illo ad nuptias in
Canan Galilaeae, ubi, quamvis ipse Evangelista matrem eius fuisse commemoret 55, ille tamen dicit:
Quid mihi et tibi est, mulier? 56 non repellens, de qua suscepit carnem, sed suam tunc maxime
insinuans divinitatem aquam conversurus in vinum, quae divinitas illam etiam feminam fecerat, non
in illa facta erat.
10. 12. Inde post paucos dies factos in Capharnaum redit ad templum, ubi eum dixisse
commemorat de templo corporissui: Solvite templum hoc, et in tribus diebus excitabo illud 57. Ubi
maxime insinuat non solum, quia Deus erat in templo Verbum caro factum, verum etiam quia
eamdem carnem ipse resuscitavit, non utique nisi secundum id quod unum est cum Patre nec
separabiliter operatur, cum ceteris locis fortassis omnibus Scriptura non dicat, nisi quod Deus illum
suscitaverit, nec alicubi sic expressum est, quod cum Deus resuscitarit Christum, etiam ipse se
resuscitavit, quia cum Patre unus Deus est, sicut hoc loco, ubi ait: Solvite templum hoc, et in tribus
diebus suscitabo illud 58.
10. 13. Inde cum illo Nicodemo quam magna, quam divina locutus est! Inde rursus pergit ad
testimonium Ioannis et commendat amicum sponsi non gaudere nisi propter vocem sponsi 59. Ubi
admonet animam humanam non de se ipsa sibi lucere nec beari nisi incommutabilis participatione
sapientiae. Inde ad mulierem Samaritanam, ubi commemoratur aqua, unde qui biberit non sitiet in
aeternum 60. Inde rursus in Canan Galilaeae, ubi fecerat de aqua vinum 61. Ubi eum commemorat
dixisse regulo, cuius filius infirmabatur: Nisi signa et prodigia videritis, non creditis 62, usque adeo
supra omnia mutabilia volens mentem credentis attollere, ut nec ipsa miracula, quae quamvis
divinitus de mutabilitate corporum fiunt, a fidelibus quaeri velit.
10. 14. Inde Hierosolymam redit; fit sanus triginta octo annorum languidus 63. Ex hac occasione
quae dicuntur! Quam diu dicuntur! Ibi dictum est: Quaerebant eum Iudaei interficere, quia non
solum solvebat sabbatum, sed et Patrem suum dicebat Deum, aequalem se faciens Deo 64. Ubi satis
ostenditur, quam non usitate, sicut solent sancti homines dicere, dixerit Patrem suum Deum, sed
quod ei sit aequalis insinuans; quippe paulo superius dixerat eis de sabbato calumniantibus: Pater

97

