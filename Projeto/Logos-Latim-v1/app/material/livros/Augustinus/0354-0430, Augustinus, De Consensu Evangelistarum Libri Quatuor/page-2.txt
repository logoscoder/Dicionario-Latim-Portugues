3. 5. Dominus enim Iesus Christus, unus verus rex et unusverus sacerdos, illud ad regendos nos,
illud ad expiandos, has duas personas apud Patres singillatim commendatas suam figuram egisse
declaravit, sive titulo illo, qui cruci eius superfixus erat, Rex Iudaeorum 3, unde arcano instinctu
Pilatus respondit: Quod scripsi scripsi 4, praedictum quippe erat in Psalmis: Ne corrumpas tituli
inscriptionem 5, sive, quod ad personam sacerdotis attinet, in eo quod nos offerre atque accipere
docuit, unde prophetiam de se praemisit dicentem: Tu es sacerdos in aeternum secundum ordinem
Melchisedech 6. Multisque aliis documentis divinarum Scripturarum rex et sacerdos Christus apparet
7
. Hinc et ipse David, cuius non frustra crebrius filius dictus est quam filius Abrahae et quem
communiter tenuerunt Matthaeus et Lucas, ille a quo per Salomonem descenderet, iste ad quem
Nathan ascenderet 8, quamquam aperte rex fuit, figuravit tamen et sacerdotis personam, quando
panes propositionis manducavit, quos non licebat manducare nisi solis sacerdotibus 9. Huc accedit,
quod solus etiam Lucas Mariam commemorat ab angelo manifestatam cognatam fuisse Elisabeth 10,
quae uxor erat Zachariae sacerdotis, de quo idem scripsit, quod eam de filiabus Aaron 11, hoc est de
tribu sacerdotum, habebat uxorem.
3. 6. Cum ergo Matthaeus circa regis, Lucas circasacerdotis personam gereret intentionem, utrique
humanitatem Christi maxime commendarunt. Secundum hominem quippe Christus et rex et
sacerdos effectus est, cui dedit Deus sedem David, patris sui, ut regni eius non esset finis 12 et
esset ad interpellandum pro nobis mediator Dei et hominum homo Christus Iesus 13. Non autem
habuit tamquam breviatorem coniunctum Lucas sicut Marcum Matthaeus, et hoc forte non sine
aliquo sacramento, quia regum est non esse sine comitum obsequio. Unde ille, qui regiam
personam Christi narrandam susceperat, habuit sibi tamquam comitem adiunctum, qui sua vestigia
quodammodo sequeretur, sacerdos autem quoniam in Sancta Sanctorum solus intrabat 14,
propterea Lucas, cuius circa sacerdotium Christi erat intentio, non habuit tamquam socium
subsequentem, qui suam narrationem quodammodo breviaret.

Ioannes ipsius divinitatem exprimendam curavit.
4. 7. Tres tamen isti evangelistae in his rebus maxime diversati sunt, quas Christus per humanam
carnem temporaliter gessit; porro autem Ioannes ipsam maxime divinitatem Domini, qua Patri est
aequalis, intendit eamque praecipue suo Evangelio, quantum inter homines sufficere credidit,
commendare curavit. Itaque longe a tribus istis superius fertur ita ut hos videas quodammodo in
terra cum Christo homine conversari, illum autem transcendisse nebulam, qua tegitur omnis terra
15
, et pervenisse ad liquidum caelum, unde acie mentis acutissimaatque firmissima videret, in
principio Verbum Deum apud Deum, per quod facta sunt omnia, et ipsum agnosceret carnem
factum, ut habitaret in nobis 16; quod acceperit carnem, non quod fuerit mutatus in carnem. Nisi
enim carnis assumptio servata incommutabili divinitate facta esset, non diceretur: Ego et Pater
unum sumus 17, neque enim Pater et caro unum sunt. Et hoc de se ipso Domini testimonium solus
idem Ioannes commemoravit, et: Qui me vidit, vidit et Patrem, et: Ego in Patre et Pater in me est 18,
et: Ut sint unum, sicut et nos unum sumus 19; et: Quaecumque Pater facit, haec eadem et Filius
facit similiter 20; et si qua alia sunt, quae Christi divinitatem, in qua aequalis est Patri, recte
intellegentibus intiment, pene solus Ioannes in Evangelio suo posuit; tamquam qui de pectore ipsius
Domini, super quod discumbere in eius convivio solitus erat 21, secretum divinitatis eius uberius et
quodammodo familiarius biberit.

Virtutes duae; circa contemplativam Ioannes, circa activam Evangelistae alii versantur.
5. 8. Proinde cum duae virtutes propositae sint animae humanae,una activa, altera contemplativa,
illa qua itur, ista quo pervenitur, illa qua laboratur, ut cor mundetur ad videndum Deum 22; ista qua
vacatur et videtur Deus: illa est in praeceptis exercendae vitaehuius temporalis, ista in doctrina
vitae illius sempiternae. Ac per hoc illa operatur, ista requiescit, quia illa est in purgatione
peccatorum, ista in lumine purgatorum 23. Ac per hoc in hac vita mortali illa est in opere bonae
conversationis 24; ista vero magis in fide et apud perpaucos per speculum in enigmate et ex parte in
aliqua visione incommutabilis veritatis 25. Hae duae virtutes in duabus uxoribus Iacob figuratae
intelleguntur 26. De quibus adversus Faustum Manichaeum pro modulo meo, quantum illi operi
sufficere videbatur, disserui. Lia quippe interpretatur " Laborans ", Rachel autem: " Visum
principium ". Ex quo intellegi datur, si diligenter advertas, tres evangelistas temporalia facta Domini
et dicta, quae ad informandos mores vitae praesentis maxime valerent, copiosius persecutos circa
illam activam virtutem fuisse versatos, Ioannem vero facta Domini multo pauciora narrantem, dicta
vero eius, ea praesertim, quae Trinitatis unitatem et vitae aeternae felicitatem insinuarent,
diligentius et uberius conscribentem, in virtute contemplativa commendanda, suam intentionem
praedicationemque tenuisse.

2

