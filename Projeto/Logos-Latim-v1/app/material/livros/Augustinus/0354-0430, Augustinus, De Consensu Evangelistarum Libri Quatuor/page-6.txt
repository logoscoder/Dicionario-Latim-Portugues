quando quidem per Christi Evangelium, veri regis et sacerdotis, quod illo regno et sacerdotio
futurum praefiguravit, nunc ipse Deus Israel ubique delet idola gentium, quae utique ne delerentur,
recipere sacra eius Romani noluerunt, sicut receperunt deorum aliarum gentium, quas vicerunt. Ita
et regnum sacerdotiumque propheticae gentis abstulit, quia iamqui per ea promittebatur
advenerat, et Romanum imperium, a quo illa gens victa est, per Christum regem suo nomini
subiugavit atquead evertenda idola, propter quorum honorem sacra eius recepta non erant,
christianae fidei robore ac devotione convertit.
14. 22. Puto, quia de se futura ut per tot Prophetas et per cuiusdam etiam gentis regnum ac
sacerdotium praenuntiarentur, non magicis artibus fecit Christus, antequam esset in hominibus
natus. Nam et illius iam deleti regni populus ubique dispersus mirabili Dei providentia, quamvis sine
ulla unctione regis sacerdotisque remanserit, in quo chrismate Christi nomen apparet, tenet tamen
reliquias quarumdam observationum suarum, Romana autem sacra illa de idolorum cultu nec victus
ac subiugatus accepit, ut libros propheticos ad testimonium gerat Christi ac sic de inimicorum
codicibus probetur veritas prophetati Christi. Quid ergo adhuc miseri Christum male laudando se
ipsos indicant? Si aliqua magica sub eius nomine scripta sunt, cum vehementer his artibus Christi
doctrina inimica sit, hinc potius intellegant, quantum sit illud nomen, quo addito etiam illi qui contra
eius praecepta vivunt suas nefarias artes honorare conantur. Sic enim diversis hominum erroribus
multi etiam varias hereses adversus veritatem sub eius nomine condiderunt, ita sentiunt etiam
inimici Christi ad suadendum quod proferunt contra doctrinam Christi nullum sibi esse pondus
auctoritatis, si non habeat nomen Christi.

Pagani Christum laudare compulsi, in eius discipulos contumeliosi.
15. 23. Quid quod isti vani Christi laudatores et christianae religionis obliqui obtrectatores
propterea non audent blasphemare Christum, quia quidam philosophi eorum, sicut in libris suis
Porphyrius siculus prodit, consuluerunt deos suos, quid de Christo responderent, illi autem oraculis
suis Christum laudare compulsi sunt? Nec mirum, cum et in Evangelio legamus eum demones
fuisse confessos 41; scriptum est autem in Prophetis nostris quoniam dii Gentium demonia 42. Ac per
hoc isti, ne contra deorum suorum responsa conentur, continent blasphemias a Christo et eas in
discipulos eius effundunt; mihi autem videtur, quod illi dii gentium, quos philosophi paganorum
consulere potuerunt, etiam, si de discipulis Christi interrogarentur, ipsos quoque laudare
cogerentur.

Apostoli de subvertendis idolis nihil a Christo vel a Prophetis diversum docuerunt.
16. 24. Verumtamen isti ita disputant, quod haec eversio templorum et damnatio sacrificiorum et
confractio simulacrorum non per doctrinam Christi fiat, sed per discipulorum eius, quos aliud quam
ab illo didicerunt docuisse contendunt, ita volentes christianam fidem Christum honorantes
laudantesque convellere, quia utique per discipulos Christi et facta et dicta Christi annuntiata sunt,
quibus constat religio christiana adhuc istis iam paucissimis, nec iam oppugnantibus, sed tamen
adhuc mussitantibus, inimica. Sed si nolunt credere Christum talia docuisse, Prophetas legant, qui
non solum superstitiones idolorum everti praeceperunt, verum etiam christianis temporibus hanc
eversionem futuram praedixerunt 43. Qui si fefellerunt,cur tanta manifestatione completur? Si
verum dixerunt, cur tantae divinitati resistitur?

In Romanos qui Deum Israel solum reiecerunt.
17. 25. Verumtamen diligentius ab istis quaerendum est, quemnam putent esse Deum Israel. Cur
eum colendum non receperunt sicut aliarum gentium deos, quas Romanum subegit imperium,
praesertim cum eorum sententia sit omnes deos colendos esse sapienti? Cur ergo a numero
ceterorum iste reiectus est? Si plurimum valet, cur ab eis solus non colitur? Si parum aut nihil valet,
cur contritis eorum simulacris ab omnibus gentibus solus pene iam colitur? Nunquam huius
quaestionis eximi vinculo poterunt, qui cum maiores et minores deos colant, quos deos putant,
hunc Deum non colunt, qui praevaluit omnibus, quos colunt. Si enim magnae virtutis est, cur
existimatus est improbandus? Si parvae nulliusve virtutis est, cur tantum potuit improbatus? Si
bonus est, cur a ceteris bonis solus separatur? Si malus est, cur a tot bonis unus non superatur? Si
verax est, cur eius praecepta respuuntur? Si mendax est, cur eius praedicta complentur?

Hebraeorum Deus a Romanis non receptus, quia se solum coli voluerit.

6

