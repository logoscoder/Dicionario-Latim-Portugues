evangelistarum aliquem mentitum fuisse, vel existimare vel dicere, sic apparebit nec eum fuisse
mentitum, cui recordanti tale aliquid acciderit, quale illis accidisse monstratur. Et quanto magis ad
mores optimos pertinet cavere mendacium, tanto magis tam eminenteauctoritate regi debebamus,
ne putaremus esse mendacia, cum sic inter se variari aliquorum narrationes inveniremus, ut inter
evangelistas variatae sunt. Simul etiam, quod ad doctrinam fidelem maxime pertinet,
intellegeremus non tam verborum quam rerum quaerendam vel amplectendam esse veritatem,
quando eos qui non eadem locutione utuntur, cum rebus sententiisque non discrepant, in eadem
veritate constitisse approbamus.
12. 29. Quid ergo in his quae de narrationibus evangelistarum collata proposui putandum est esse
contrarium? An quod alius dixit: Cuius non sum dignus calceamenta portare 149, alii vero: Corrigiam
calceamenti solvere 150? Non enim verbis aut verborum ordine aut aliquo genere locutionis, sed
etiam re ipsa videtur aliud esse calceamenta portare, aliud corrigiam calceamenti solvere. Merito
ergo quaeri potest, quid Ioannes dixerit non se dignum esse, utrum calceamenta portare an
corrigiam calceamenti solvere. Si enim alterum horum dixit, ille verum videtur narrasse qui hoc
potuit narrare quod dixit, qui autem aliud, etsi non est mentitus, certe vel oblitus aliud pro alio
dixisse putabitur. Omnem autem falsitatem abesse ab evangelistis decet, non solum eam quae
mentiendo promitur, sed etiam eam quae obliviscendo. Itaque si ad rem pertinet aliquid aliud
intellegere ex eo quod dictum est calceamenta portare et aliquid aliud ex eo quod dictum est
corrigiamcalceamenti solvere, quid aliud accipiendum recte existimaveris nisi Ioannem utrumque
dixisse, sive aliud alio tempore sive contextim? Potuit enim sic dicere: "Cuius non sum dignus
corrigiam calceamenti solvere, nec calceamenta portare ",ut unus evangelistarum hinc aliud, alii
vero aliud, omnes tamen verum narraverint. Si autem nihil intendit Ioannes, cum de calceamentis
Domini diceret, nisi excellentiam eius et humilitatem suam, quodlibet horum dixerit, sive de
solvenda corrigia calceamentorum sive de portandis calceamentis, eamdem tamen sententiam
tenuit, quisquis etiam verbis suis per calceamentorum commemorationem eamdem significationem
humilitatis expressit, unde ab eadem voluntate non aberravit. Utilis igitur modus et memoriae
maxime commendandus, cum de convenientia dicimus evangelistarum, non esse mendacium, cum
quisque etiam dicens aliquid aliud quod etiam ille non dixit, de quo aliquid narrat, voluntatem
tamen eius hanc explicat, quam etiam ille qui eius verba commemorat. Ita enim salubriter discimus
nihil aliud esse quaerendum quam quid velit qui loquitur.

De baptizatu Iesu.
13. 30. Sequitur ergo Matthaeus et dicit: Tunc venit Iesus a Galilaea in Iordanem ad Ioannem, ut
baptizaretur ab eo. Ioannes autem prohibebat eum dicens: " Ego a te debeo baptizari et tu venis ad
me? ". Respondens autem Iesus dixit ei: " Sine modo, sic enim decet nos implere omnem iustitiam
". Tunc dimisit eum 151. Attestantur et ceteri venisse Iesum ad Ioannem. Baptizatum autem tres
commemorant 152, sed tacent quod Matthaeus ait, dixisse Domino Ioannem vel Ioanni Dominum
respondisse.

De verbis vocis factae de caelo super baptizatum.
14. 31. Deinde sequitur Matthaeus: Baptizatus autem confestim ascendit de aqua. Et ecce aperti
sunt ei caeli et vidit Spiritum Dei descendentem sicut columbam et venientem super se. Et ecce
vox de caelis dicens: " Hic est Filius meus dilectus, in quo mihi complacui " 153. Hoc et alii duo,
Marcus et Lucas, similiter narrant sed de verbis vocis, quae de caelo facta est, variant locutionem
salva tamen sententia 154. Quod enim Matthaeus ait dictum: Hic est Filius meus dilectus, et alii duo
dicunt: Tu es Filius meus dilectus 155, ad eamdem sententiam explicandam valet, sicut superius
tractatum est. Vox enim caelestis unum horum dixit, sed evangelista ostendere voluit ad id valere
quod dictum est: Hic est Filius meus, ut illis potius qui audiebant indicaretur, quod ipse esset Filius
Dei, atque ita dictum referre voluit: Tu es Filius meus, ac si illis diceretur: Hic est Filius meus. Non
enim Christo indicabatur quod sciebat, sed audiebant qui aderant, propter quos etiam ipsa vox
facta est. Iam vero quod alius dicit: In quo mihi complacui, alius: In te complacui, alius: In
tecomplacuit mihi, si quaeris, quid horum in illa voce sonuerit, quod libet accipiendum, modo
intellegas eos qui non eamdem locutionem retulerunt, eamdem retulisse sententiam. Quae
diversitas locutionum ad hoc etiam utilis est, ne uno modo dictum minus intellegatur et aliter, quam
se res habet, interpretetur. Quod enim dictum est: In quo mihi complacui si velit quis ita intellegere,
ut Deus in Filio sibi placuisse videatur, admonetur ex eo quod dictum est: In te complacui. Si rursus
ex hoc uno intellegat quisque in Filio Patrem placuisse hominibus, admonetur ex eo quod dictum
est: In te complacuit mihi. Ex quo satis apparet, quilibet evangelistarum caelestis vocis etiam verba
tenuerit, alios ad eamdem sententiam familiarius explicandam verba variasse, ut intellegatur hoc
dictum esse ab omnibus, tamquam diceretur: " In te placitum meum constitui ", hoc est: " Per te
gerere quod mihi placuit ". Illud vero quod nonnulli codices habent secundum Lucam, hoc illa voce

27

