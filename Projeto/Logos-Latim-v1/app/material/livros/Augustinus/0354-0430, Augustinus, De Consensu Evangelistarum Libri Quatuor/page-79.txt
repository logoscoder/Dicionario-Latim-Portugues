13. 48. Quiquis autem dixerit potuisse Marcum si ita esset eo tempore dicere fuisse horam tertiam,
quo erat hora tertia cum vox Iudaeorum de crucifigendo Domino sonuisset, dicere etiam quod eum
tunc ipsi crucifixerint nimis superbe leges narratoribus veritatis imponit. Sic enim potest dicere si
haec ipse narraret eo modo eodemque ordine ab omnibus debuisse narrari quo ipse narravit.
Dignetur ergo consilio Marci evangelistae superari consilium suum qui eo loco id ponendum
iudicavit, quo loco divina inspiratione suggestum est. Recordationes enim eorum eius manu
gubernatae sunt qui gubernataquam, sicut scriptum est, qualiter illi placuerit 211. Fluitat enim
humana memoria per varias cogitationes, nec in cuiusquampotestate est quid et quando ei veniat
in mentem. Cum ergo illi sancti et veraces viri quasi fortuita recordationum suarum propter
narrationis ordinem occultae Dei potestati cui nihil fortuitum est, commisissent, non oportet
quemquam hominum dicere longe abiectum ab oculis Dei et longe peregrinantem: hoc loco poni
debuit quod valde ignorat cur eo loco Deus poni voluerit: Quia et si obvelatum est Evangelium
nostrum, ait Apostolus, in his qui pereunt obvelatum est 212, et cum dixisset: Aliis quidem sumus
odor vitae in vitam, aliis odor mortis in mortem, subiecit statim: Et ad haec quis idoneus? 213 Id est,
quis idoneus intellegere quam iuste fiat? Quod idem Dominus dicit: Ego veni, ut qui non vident
videant et qui vident caeci fiant 214. Ipsa est enim altitudo divitiarum sapientiae et scientiae Dei 215,
qua fit ex eadem massa aliud vas in honorem aliud in contumeliam, et dicitur carni et sanguini: O
homo, tu quis es, qui respondeas Deo? 216 Quis ergo et in hac re cognoscit intellectum Domini aut
quis consiliarius illius fuit 217, ubi sic gubernavit corda reminiscentium Evangelistarum et in
Ecclesiae fastigio tanto auctoritatis culminesublimavit, ut per haec ipsa quae in eis contraria videri
possunt multi excaecarentur digne traditi in concupiscentias cordis sui et in reprobum sensum 218,
et multi exercerentur ad elimandum pium intellectum secundum occultam Omnipotentis iustitiam?
Dicit enim Propheta Domino: Nimis profundae factae sunt cogitationes tuae, vir imprudens non
cognoscit et stultus non intellegit haec 219.
13. 49. Peto autem et admoneo eos qui haec legunt per nos adiuvante Domino elaborata, ut huius
sermonis, quem hoc loco interponendum arbitratus sum in omni simili quaestionum difficultate
meminerint, ne saepius eadem repetenda sint. Facile autem videbit qui sine impietatis duritia
voluerit attendere, quam opportuno loco Marcus hoc de tertia hora posuerit, ut quisque ibi
recordetur, qua hora Iudaei crucifixerint Dominum 220, qui volebant in Romanos vel principes vel
milites transferre ipsum facinus, ubi factum ministrorum militum commemoratum est. Ait enim: Et
crucifigentes eum diviserunt vestimenta eius mittentes sortes super eis, quis quid tolleret 221. Qui
hoc, nisi milites, sicut Ioannes manifestat 222? Ergo ne quisquam cogitationem tanti criminis aversus
a Iudaeis in milites illos converteret: Erat autem, inquit, hora tertia et crucifixerunt eum, ut illi eum
potius crucifixisse inveniantur quos hora tertia, ut crucifigeretur, clamare potuisse diligensinquisitor
inveniet, cum adverterit hoc quod a militibus factum est hora sexta factum esse.
13. 50. Quamquam non desint qui parasceves quam Ioannes commemoravit dicens: Erat autem
parasceve hora fere sexta 223 horam diei tertiam velint intellegi, qua sedit Pilatus pro tribunali, ut
eadem tertia completa videatur, quando crucifixus est, atque illo iam pendente in ligno aliae tres
horae peractae sint et reddiderit spiritum, ut ab ea hora, qua defunctus est, id est diei sexta,
tenebrae fierent usque ad nonam. Dicunt enim die quidem illo, quem dies sabbati sequebatur,
parasceven fuisse Paschae Iudaeorum, quod ab eodem sabbato iam inciperent Azyma; sed tamen
verum Pascha, quod iam in passione Domini gerebatur, non Iudaeorum, sed Christianorum,
coepisse praeparari, id est parasceven habere, ab hora noctis nona in eo quod Dominus a Iudaeis
occidendus praeparabatur. Parasceve quippe interpretatur " praeparatio ". Ab illa ergo nona hora
noctis usque ad eius crucifixionem occurrit hora parasceves sexta secundum Ioannem et hora diei
tertia secundum Marcum ut non Marcus horam illam recordatam recapitulando commemoraverit,
qua clamaverunt Iudaei: Crucifige, crucifige! sed eam prorsus horam tertiam dixerit, qua Dominus
est fixus in ligno. Quis fidelis non huicfaveat solutioni quaestionis, si modo possit aliquis articulus
conici ab hora nona noctis, unde coepisse parasceven Paschae nostrae, id est praeparationem
mortis Christi, congruenter intellegamus? Si enim dicamus eam coepisse, quando a Iudaeis
apprehensus est Dominus, adhuc noctis primae partes erant; si, quando ad domum perductus est
soceri Caifae, ubi et auditus est a principibus sacerdotum, adhuc gallus non cantaverat, quod ex
Petri negatione colligimus, quae, cum iam audiretur, facta est; si autem, quando Pilato traditus est,
iam mane fuisse apertissime scriptum est. Restat ergo, ut intellegamus tunc coepisse istam
parasceven Paschae, id est praeparationem mortis Domini, quando responderunt omnes principes
sacerdotum, apud quos primo audiebatur, et dixerunt: Reus est mortis, quod apud Matthaeum et
Marcum invenitur, ut recapitulando intellegantur de Petri negatione postea dixisse quod antea
factum erat. Non enim absurde conicitur eo tempore, quando, ut dixi, reum mortis pronuntiaverunt,
nonam horam noctis esse potuisse. Ex qua hora usque ad horam, qua sedit Pilatus pro tribunali,
quasi sexta hora fuit, non diei, sed parasceves, id est immolationis Domini, quod verum Pascha est,
ut plena sexta eiusdem parasceves, quae plena diei tertia occurrebat, Dominus suspenderetur in
ligno. Sive ergo hoc potius intellegendum eligatur, sive Marcus tertiam horamrecoluerit, eamque

79

