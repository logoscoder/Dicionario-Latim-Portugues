agitur de virgis variatis quas ponebat Iacob in aqua, ut in conceptu positae oves eas viderent cum
biberent et varios fetus parerent 161, non bene a nobis exposita est causa, cur iterum concipientibus
non ponebat, id est cum alios fetus conciperent, sed in priore conceptu 162. Nam quaestionis alterius
expositio 163, ubi quaeritur cur dixerit socero suo Iacob: Et decepisti mercedem meam decem
agnabus 164, satis veraciter enodata demonstrat istam, sicut solvi debuit, non solutam.
55. 2. In tertio quoque libro, ubi de summo agitur sacerdote 165, quomodo creabat filios, cum
haberet necessitatem bis in die ingredi in Sancta Sanctorum, ubi erat altare incensi, ad offerendum
incensum mane et vespera 166, quo non posset, sicut lex dicit, immundus intrare, et eadem lex dicat
immundum fieri hominem etiam ex concubitu coniugali 167, quem iubet quidem lavari aqua sed et
lotum dicit immundum esse usque ad vesperam, unde dixi: Consequens fuisse ut aut continens
esset aut diebus aliquibus intermitteretur incensum, non vidi non fuisse consequens. Potest enim
sic intellegi quod scriptum est: Immundus erit usque ad vesperam, ut per ipsam vesperam iam non
esset immundus, sed usque ad ipsam, ut vespertino iam tempore incensum mundus offerret, cum
propter creandos filios post matutinum incensum mixtus esset uxori. Itemque ubi quaesitum est,
quomodo prohibitus esset super funus patris summus sacerdos intrare 168, cum eum fieri
sacerdotem, quando unus erat, nisi post mortem sacerdotis patris non oporteret, dixi: Propter hoc
necesse fuisse nondum sepulto patre statim post eius mortem filium eius constitui, qui succederet
patri, propter etiam continuationis incensum, quod bis in die necesse erat offerri 169, qui sacerdos
super mortem nondum sepulti patris prohibetur intrare. Sed parum attendi potuisse hoc praecipi
magis propter illos qui futuri fuerant summi sacerdotes non patribus summis sacerdotibus
succedentes, sed tamen ex filiis, id est ex posteris Aaron, si forte summus sacerdos aut filios non
haberet, aut ita reprobos haberet ut nullus eorum patri deberet succedere, sicut Samuel summo
sacerdoti Heli successit 170, cum sacerdotis filius ipse non esset, sed tamen ex filiis, hoc est ex
posteris esset Aaron.
55. 3. De latrone etiam cui dictum est: Hodie mecum eris in paradiso 171, quod non fuerit visibiliter
baptizatus, quasi certum posui, cum sit incertum magisque illum baptizatum fuisse credendum sit,
sicut ego quoque alibi postea disputavi 172. Item quod in quinto libro dixi, ubi commemorantur
matres in generationibus Evangelicis, non eas positas nisi cum patribus 173, verum est quidem, sed
ad rem de qua agebatur non pertinet. Agebatur autem de his qui ducebant fratrum vel
propinquorum coniuges, eorum qui sine filiis defuncti essent, propter duos patres Ioseph, quorum
alterum Matthaeus commemorat, alterum Lucas. De qua quaestione diligenter in hoc opere
disserui, cum retractaremus opus nostrum Contra Faustum Manichaeum 174.
Hoc opus sic incipit: Cum Scripturas sanctas, quae appellantur Canonicae.
LVI (LXXXIII) - DE ANIMA ET EIUS ORIGINE, LIBRI QUATTUOR
56. Eodem tempore quidam Vincentius Victor in Mauritania Caesariensi invenit apud Hispanum
quemdam presbyterum Petrum, nonnullum opusculum meum, ubi quodam loco de origine animae
hominum singulorum, utrum ex illa una primi hominis ac deinde ex parentibus propagentur, an
sicut illi uni sine ulla propagatione singulae singulis dentur 175, me nescire confessus sum,
verumtamen scire animam non corpus esse sed spiritum; et contra ista mea ad eumdem Petrum
scripsit ille duos libros, quos mihi de Caesarea Renatus monachus misit. Quibus ego lectis
responsione mea quattuor reddidi: unum ad Renatum monachum, alterum ad presbyterum Petrum
et duos ad eumdem Victorem. Sed ad Petrum, quamvis habeat libri prolixitatem, tamen epistola
est, quam nolui a tribus ceteris separari. In his autem omnibus, in quibus multa necessaria
disseruntur, defendi de origine animarum, quae singulis hominibus dantur, cunctationem meam, et
multos errores atque pravitates praesumptionis eius ostendi. Quem tamen iuvenem non
praepropere detestandum, sed adhuc docendum quanta potui lenitate tractavi, et ab eo rescripta
correctionis eius accepi.
Huius operis liber ad Renatum sic incipit: Sinceritatem tuam erga nos;
ad Petrum autem sic: Domino dilectissimo fratri et compresbytero Petro;
duorum vero novissimorum ad Vincentium Victorem primus sic incipit: Quod mihi ad te scribendum
putavi.
LVII (LXXXIV) - AD POLLENTIUM, DE ADULTERINIS CONIUGIIS, LIBRI DUO

41

