51. Aliquanto post collationem quam cum haereticis Donatistis habuimus, orta est nobis necessitas
pergendi in Mauritaniam Caesariensem. Ibi apud ipsam Caesaream Emeritum Donatistarum
episcopum vidimus, unum scilicet eorum septem quos pro suae causae defensione delegerant, et
qui in eadem causa maxime laboraverat. Quae cum illo egerimus praesentibus episcopis eiusdem
provinciae et plebe Caesariensis Ecclesiae, in qua civitate et civis et memoratorum haereticorum
episcopus fuit, ecclesiastica gesta testantur, quae in meis habentur opusculis. Ubi non inveniens
quid responderet, totum sermonem meum, quem de solis Maximianistis in auribus eius et omnium
qui aderant explicavi, tamquam mutus audivit.
Hic liber vel haec gesta sic incipiunt: Gloriosissimis imperatoribus Honorio duodecimo et Theodosio
octavo consulibus duodecimo Kalendas Octobres Cesareae in ecclesia maiore.
LII (LXXIX) - CONTRA SERMONEM ARIANORUM, LIBER UNUS
52. Inter haec venit in manus meas quidam sermo Arianorum, sine nomine auctoris sui. Huic,
petente atque instante qui eum mihi miserat, quanta potui etiam brevitate et celeritate respondi;
adiuncto eodem sermone a capite responsionis meae, et adhibitis ad singula numeris, quibus
inspectis quid cui loco responderim, facile possit adverti.
Hic liber post eorum sermonem, qui a capite adiunctus est, sic incipit: Eorum praecedenti
disputationi hac disputatione respondeo.
LIII (LXXX) - DE NUPTIIS ET CONCUPISCENTIA, AD VALERIUM, LIBRI DUO
53. Scripsi duos libros ad illustrem virum comitem Valerium, cum audissem Pelagianos ei nescio
quid scripsisse de nobis, quod scilicet nuptias damnaremus asserendo originale peccatum. Quorum
librorum titulus est: De nuptiis et concupiscentia. Bonitatem quippe defendimus nuptiarum, ne
putaretur earum esse vitium concupiscentia carnis et lex in membris repugnans legi mentis 155, quo
malo libidinis bene utitur ad filios procreandos pudicitia coniugalis. Ut autem duo libri essent,
primus venit in Iuliani pelagiani manus, et scripsit adversus eum libros quattuor 156, ex quibus
quidam nonnulla decerpsit et comiti Valerio misit, ille vero ad nos. Quae cum accepissem, alio libro
ad eadem ipsa respondi 157.
Huius operis primus liber sic incipit: Haeretici novi, dilectissime fili Valeri;
secundus autem sic: Inter militiae tuae curas.
LIV (LXXXI) - LOCUTIONUM, LIBRI SEPTEM
54. Septem libros de septem libris divinarum Scripturarum, id est Moysi quinque et uno Iesu Nave
et altero Iudicum, feci notatis locutionibus singulorum quae minus usitatae sunt linguae nostrae,
quas parum advertendo sensum quaerunt qui legunt divinorum eloquiorum, cum sit locutionis
genus, et nonnumquam exculpunt aliquid quod a veritate quidem non abhorreat, non tamen id
sensisse auctor a quo id scriptum est invenitur, sed genere locutionis hoc dixisse credibilius
apparet. Multa autem in Scripturis sanctis obscura cognito locutionis genere dilucescunt. Propter
quod cognoscenda sunt eadem genera locutionum ubi sententiae patent, ut etiam ubi latent
cognitio ipsa succurrat easque intentioni legentis aperiat. Huius operis titulus est; Locutiones de
Genesi, atque ita de singulis libris. Quod autem in primo libro posui 158 scriptum esse: Et fecit Noe
omnia verba quaecumque praecepit illi Dominus, sic fecit 159, eamque locutionem dixi esse similem
ei quod in conditione creaturae, posteaquam dicitur: Et sic est factum, additur: et fecit Deus 160,
non omni modo simile hoc eidem mihi videtur. Denique ibi etiam sensus latet, hic sola locutio est.
Hoc opus sic incipit: Locutiones Scripturarum.
LV (LXXXII) - QUAESTIONUM, LIBRI SEPTEM
55. 1. Eodem tempore scripsi etiam libros Quaestionum de libris eisdem divinis septem, quos ideo
appellare sic volui, quia ea quae ibi disputantur magis quaerenda proposui quam quaesita dissolvi,
quamvis multo plura in eis mihi videantur ita pertractata, ut possint etiam soluta et exposita non
immerito iudicari. Regnorum quoque libros eodem modo iam considerare coeperamus; sed non
multum progressi in alia, quae magis urgebant, animum intendimus. In primo autem libro, ubi

40

