Hic liber sic incipit: Quoniam scriptum est.
XVIII (XVII) - DE GENESI AD LITTERAM IMPERFECTUS,

LIBER UNUS
18. Cum de Genesi duos libros contra Manichaeos condidissem 228, quoniam secundum allegoricam
significationem Scripturae verba tractaveram, non ausus naturalium rerum tanta secreta ad
litteram exponere, hoc est quemadmodum possent secundum historicam proprietatem quae ibi
dicta sunt accipi, volui experiri in hoc quoque negotiosissimo ac difficillimo opere quid valerem; sed
in Scripturis exponendis tirocinium meum sub tanta sarcinae mole succubuit, et nondum perfecto
uno libro ab eo quem sustinere non poteram labore conquievi. Sed in hoc opere, cum mea opuscula
retractarem, iste ipse ut erat imperfectus venit in manus, quem neque edideram et abolere
decreveram, quoniam scripsi postea duodecim libros quorum titulus est: De Genesi ad litteram 229.
In quibus quamvis multa quaesita potius quam inventa videantur, tamen eis iste nullo modo est
comparandus. Verum et hunc posteaquam retractavi manere volui, ut esset index, quantum
existimo, non inutilis rudimentorum meorum in enucleandis atque scrutandis divinis eloquiis;
eiusque titulum esse volui: De Genesi ad litteram imperfectus. Inveni quippe eum usque ad haec
verba dictatum: Pater tantum Pater est, nec Filius aliud est quam Filius; quia et cum dicitur
similitudo Patris, quamquam ostendat nullam intervenire dissimilitudinem, non tamen solus est
Pater, si habet similitudinem 230. Post haec repetivi verba Scripturae rursus consideranda atque
tractanda: Et dixit Deus: "Faciamus hominem ad imaginem et similitudinem nostram" 231. Huc
usque dictatum librum imperfectum reliqueram. Quod autem ibi sequitur addendum putavi cum
eum retractarem; nec sic tamen perfeci, sed hoc quoque addito imperfectum reliqui. Si enim
perfecissem, saltem de omnibus operibus et verbis Dei, quae ad sextum diem pertinent,
disputassem. In hoc libro ea notare quae mihi displicent, vel defendere quae aliis non bene
intellecta displicere possunt, superfluum mihi visum est. Breviter enim potius admoneo, ut illi
duodecim libri legantur, quos longe postea episcopus feci, et ex ipsis de isto iudicetur.
Hic ergo sic incipit: De obscuris naturalium rerum, quae omnipotente Deo artifice facta sentimus,
non affirmando sed quaerendo tractandum est.
XIX (XVIII) - DE SERMONE DOMINI IN MONTE, LIBRI DUO
19. 1. Per idem tempus De sermone Domini in monte secundum Matthaeum duo volumina scripsi.
In quorum primo propter id quod scriptum est: Beati pacifici quoniam ipsi filii Dei vocabuntur 232,
Sapientia, inquam, congruit pacificis, in quibus iam ordinata sunt omnia nullusque motus adversus
rationem rebellis est, sed cuncta obtemperant spiritui hominis, cum et ipse obtemperat Deo 233.
Quod merito movet quomodo dixerim. Non enim cuiquam provenire in hac vita potest, ut lex
repugnans legi mentis 234 omnino non sit in membris, quando quidem etiamsi ei sic resisteret
spiritus hominis, ut in nullum eius laberetur assensum, non ideo tamen illa non repugnaret. Hoc
ergo quod dictum est: Nullum esse motum adversus rationem rebellem, recte accipi potest id nunc
agentibus pacificis, domando concupiscentias carnis, ut ad istam pacem plenissimam quandoque
veniatur.
19. 2. Proinde quod alio loco, cum eamdem sententiam evangelicam repetens dixissem: Beati
pacifici quoniam ipsi filii Dei vocabuntur, adiunxi dicens: Et ista quidem in hac vita compleri
possunt, sicut completa esse in Apostolis credimus 235, sic accipiendum est, non ut in Apostolis hic
viventibus nullum carnis motum arbitremur spiritui repugnasse, sed hactenus hic ista posse
compleri, quatenus in Apostolis credimus esse completa, ea mensura scilicet perfectionis humanae,
quanta in hac vita potest esse perfectio. Non enim dictum est: ista in hac vita compleri possunt,
nam completa esse in Apostolis credimus, sed dictum est: sicut completa esse in Apostolis
credimus, ut ita compleantur sicut in illis completa sunt, id est quadam perfectione, cuius capax est
ista vita, non sicut complenda sunt illa quam speramus pace plenissima, quando dicetur: Ubi est,
mors, contentio tua? 236
19. 3. Alio loco quod interposui testimonium: Non enim ad mensuram dat Deus spiritum 237,
nondum intellexeram de Christo proprie verius accipi. Aliis quippe hominibus nisi ad mensuram
daretur spiritus, non duplum peteret Eliseus quam fuit in Elia 238. Item quod scriptum est: Iota unum
aut unus apex non transiet a lege donec omnia fiant 239, cum exponerem, dixi: nihil posse aliud
intellegi nisi vehementem perfectionis expressionem 240. Ubi merito quaeritur, utrum ista perfectio
sic possit intellegi, ut tamen verum sit, neminem iam utentem voluntatis arbitrio hic vivere sine
peccato. A quo enim usque ad unum apicem lex perfici potest, nisi a quo fiunt universa divina

17

