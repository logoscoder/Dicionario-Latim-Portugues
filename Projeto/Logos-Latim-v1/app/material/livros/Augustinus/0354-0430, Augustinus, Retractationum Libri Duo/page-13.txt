est accipi ad litteram, id est ad verbum, nihil autem salubrius quam spiritu revelari. Inde est: "
Littera occidit, spiritus autem vivificat " 181. Sed aliter exposui verba ista apostoli Pauli et, quantum
mihi videtur, vel potius ipsis rebus apparet, multo convenientius in eo libro qui inscribitur: De
spiritu et littera, quamvis non sit et sensus iste respuendus 182.
14. 2. Item dixi: Duae sunt enim personae in religione laudabiles. Una eorum qui iam invenerunt,
quos etiam beatissimos iudicari necesse est; alia eorum qui studiosissime et rectissime inquirunt.
Primi ergo sunt iam in ipsa possessione, alteri in via, qua tamen certissime pervenitur 183. In his
verbis meis, si illi qui iam invenerunt quos in ipsa possessione iam esse diximus, sic accipiantur
beatissimi, ut non in hac vita, sed in ea quam speramus et ad quam per fidei viam tendimus sint
non habet iste sensus errorem. Ipsi enim iudicandi sunt quod quaerendum est invenisse, qui iam ibi
sunt quo nos quaerendo et credendo, id est viam fidei tenendo, cupimus pervenire. Si autem in hac
vita putantur esse isti vel fuisse, id verum esse non mihi videtur, non quia in hac vita nihil veri
omnino inveniri potest, quod mente cernatur non fide credatur, sed quia tantum est quidquid est, ut
non faciat beatissimos. Neque enim quod ait Apostolus: Videmus nunc per speculum in
enigmate 184, et: Nunc scio ex parte, non cernitur mente; cernitur plane, sed beatissimos nondum
facit. Illud enim beatissimos si facit quod ait: Tunc autem facie ad faciem, et: Tunc cognoscam sicut
et cognitus sum 185. Qui hoc invenerunt, ipsi dicendi sunt in beatitudinis possessione consistere, ad
quam ducit via fidei quam tenemus, et quo credendo cupimus pervenire. Sed quinam sint illi
beatissimi, qui iam sunt in ea possessione quo ducit haec via, magna quaestio est. Et angeli quidem
sancti quod ibi sint, nulla quaestio est. Sed de sanctis hominibus iam defunctis, utrum ipsi saltem
dicendi sint iam in illa possessione consistere, merito quaeritur. Iam enim corpore quidem
corruptibili, quo anima aggravatur, exuti sunt; sed adhuc exspectant etiam ipsi redemptionem
corporis sui 186, et caro eorum requiescit in spe 187, nondum in futura incorruptione clarescit. Sed
utrum ad contemplandam cordis oculis veritatem, sicut dictum est facie ad faciem, nihil ex hoc
minus habeant, non hic locus est disputando inquirere. Item quod dixi: Nam scire magna et honesta
vel etiam divina, beatissimum est 188, ad eamdem beatitudinem referre debemus. In hac enim vita,
quantumcumque id sciatur, nondum est beatissimum, quoniam incomparabiliter longe est amplius
quod inde nescitur.
14. 3. Et quod dixi: Multum interesse utrum aliquid mentis certa ratione teneatur, quod scire
dicimus, an famae vel litteris credendum posteris utiliter commendetur; et paulo post: Quod scimus
igitur debemus rationi, quod credimus auctoritati 189, non sic accipiendum est, ut in sermone
usitatiore vereamur nos dicere scire quod idoneis testibus credimus. Proprie quippe cum loquimur,
id solum scire dicimus quod mentis firma ratione comprehendimus. Cum vero loquimur verbis
consuetudini aptioribus, sicut loquitur etiam Scriptura divina, non dubitemus dicere scire nos et
quod percipimus nostri corporis sensibus et quod fide dignis credimus testibus, dum tamen inter
haec et illud quid distet intellegamus.
14. 4. Item quod dixi: Nemini dubium est omnes homines aut stultos esse aut sapientes 190, potest
videri esse contrarium illi quod legitur in libro tertio De libero arbitrio: Quasi vero natura humana
praeter stultitiam et sapientiam nullam mediam recipiat affectionem 191. Sed illud ibi dictum est, ubi
de primo homine quaerebatur, utrum sapiens fuerit factus an stultus an neutrum, quoniam nullo
modo stultum dicere poteramus qui sine vitio factus est, cum sit stultitia magnum vitium; et
sapientem quomodo diceremus qui potuit seduci, non satis apparebat. Ideoque ad compendium
dicere volui: Quasi vero natura humana praeter stultitiam et sapientiam nullam mediam recipiat
affectionem. Intuebar quippe etiam parvulos, quos licet confiteamur trahere originale peccatum,
tamen nec sapientes nec stultos possumus proprie dicere, nondum utentes libero arbitrio seu bene
seu male. Nunc autem aut sapientes aut stultos esse omnes homines dixi, eos volens intellegi qui
iam ratione utuntur, qua discernuntur a pecoribus ut homines sint, sicut dicimus beatos esse omnes
homines velle. Numquid enim in hac sententia tam vera atque manifesta metuimus, ne
intellegantur et parvuli qui hoc adhuc velle non possunt?
14. 5. Alio loco, cum miracula commemorassem quae Dominus Iesus fecit cum hic esset in carne,
adiunxi dicens: Cur, inquis, ista modo non fiunt? 192 Atque respondi: Quia non moverent nisi mira
essent, si autem solita essent, mira non essent 193. Hoc autem dixi, quia non tanta nec omnia modo,
non quia nulla fiunt etiam modo.
14. 6. In fine autem libri: Sed quoniam sermo iste noster, inquam, multo processit longius quam
putabam, hic finem libro faciamus, in quo memineris volo nondum me Manichaeos coepisse
refellere, et illas nugas nondum invasisse neque de ipsa Catholica magnum aliquid aperuisse, sed
voluisse tantummodo eruere tibi, si possem, falsam opinionem de veris Christianis malitiose aut
imperite nobis insinuatam et erigere ad magna quaedam et divina discenda. Quare hoc volumen ita

13

