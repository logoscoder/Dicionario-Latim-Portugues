19. 9. Alio loco in eo quod dixi: Ob hoc dixisse Dominum: " Sufficit diei malitia sua ", quia cibos
sumere urgebit ipsa necessitas, quam propterea malitiam nominatam arbitror, quia poenalis est
nobis, pertinet enim ad hanc fragilitatem quam peccando meruimus 268, non attendi etiam primis
hominibus data fuisse in paradiso corporis alimenta, antequam istam mortis poenam peccando
meruissent. Sic enim erant immortales in corpore nondum spiritali sed animali, ut tamen in
eiusmodi immortalitate alimentis corporalibus uterentur. Item quod dixi: Quam sibi elegit Deus "
gloriosam Ecclesiam non habentem maculam neque rugam " 269, non ideo dixi, quia nunc ex omni
parte iam talis est, quamvis ad hoc electa non dubitaretur, ut talis sit quando Christus apparuerit
vita 270 eius, tunc enim et ipsa cum illo apparebit in gloria, propter quam gloriam dicta est Ecclesia
gloriosa. Item quod Dominus ait: Petite et accipietis, quaerite et invenietis, pulsate et aperietur
vobis 271, operose quidem tria ista quid inter se differant exponendum putavi 272; sed longe melius
ad instantissimam petitionem omnia referuntur. Hoc quippe ostendit ubi eodem verbo cuncta
conclusit dicens: Quanto magis Pater vester qui in caelis est dabit bona petentibus se 273, non enim
dixit: " petentibus et quaerentibus et pulsantibus ".
Hoc opus sic incipit: Sermonem quem locutus est Dominus.
XX (XIX) - PSALMUS CONTRA PARTEM DONATI
20. Volens etiam causam Donatistarum ad ipsius humillimi vulgi et omnino imperitorum atque
idiotarum notitiam pervenire, et eorum quantum fieri per nos posset inhaerere memoriae, Psalmum
qui eis cantaretur per Latinas litteras feci, sed usque ad V litteram. Tales autem abecedarios
appellant. Tres vero ultimas omisi; sed pro eis novissimum quasi epilogum adiunxi, tamquam eos
mater alloqueretur Ecclesia. Hypopsalma etiam, quod respondetur, et prooemium causae, quod
nihilominus cantaretur, non sunt in ordine litterarum; earum quippe ordo incipit post prooemium.
Ideo autem non aliquo carminis genere id fieri volui, ne me necessitas metrica ad aliqua verba quae
vulgo minus sunt usitata compelleret.
Iste Psalmus sic incipit: Omnes qui gaudetis de pace, modo verum iudicate, quod eius hypopsalma
est.
XXI (XX) - CONTRA EPISTOLAM DONATI HERETICI, LIBER UNUS *
21. 1. Librum etiam Contra epistolam Donati, qui partis Donati secundus post Maiorinum episcopus
apud Carthaginem fuit, eodem presbyterii mei tempore scripsi; in qua epistola ille agit, ut non nisi
in eius communione baptisma Christi esse credatur, cui nos contradicimus in hoc libro. In quo dixi
quodam loco de apostolo Petro, quod in illo tamquam in petra fundata sit Ecclesia 274, qui sensus
etiam cantatur ore multorum in versibus beatissimi Ambrosii, ubi de gallo gallinacio ait: Hoc ipse
petra Ecclesiae canente, culpam di- luit 275. Sed scio me postea saepissime sic exposuisse 276 quod
a Domino dictum est: Tu es Petrus, et super hanc petram aedificabo Ecclesiam meam 277, ut super
hunc intellegeretur quem confessus est Petrus dicens: Tu es Christus filius Dei vivi 278, ac sic Petrus
ab hac petra appellatus personam Ecclesiae figuraret, quae super hanc petram aedificatur et
accepit claves regni caelorum 279. Non enim dictum illi est: " Tu es petra ", sed: Tu es Petrus. Petra
autem erat Christus 280; quem confessus Simon, sicut eum tota Ecclesia confitetur, dictus est
Petrus. Harum autem duarum sententiarum quae sit probabilior, eligat lector.
21. 2. Alio loco dixi: Nullius mortem Deus quaerit, quod sic accipiendum est, quia homo sibi
adquisivit mortem deserens Deum et adquirit qui non recurrit ad Deum, secundum quod scriptum
est: Deus mortem non fecit 281. Sed etiam illud non minus verum est: Vita et mors a Domino Deo
est 282, vita scilicet a donante, mors a vindicante.
21. 3. Item quod dixi: Donatum, cuius epistolam refellebam, rogasse, ut Imperator inter ipsum et
Caecilianum transmarinos episcopos iudices daret 283, non ipsum sed alium Donatum, eiusdem
tamen schismatis, hoc fecisse probabilius invenitur. Ille autem non erat Carthaginiensis
Donatistarum episcopus sed a Casis Nigris, qui tamen primus apud Carthaginem ipsum nefarium
schisma commisit. Nec sane Donatus Carthaginiensis ut Christiani rebaptizarentur instituit, quod
ego eum instituisse credideram, quando eius epistolae respondebam. Nec de libro Ecclesiastici ipse
abstulit de media sententia verba ad rem necessaria, ubi cum scriptum sit: Qui baptizatur a
mortuo, et iterum tangit illum, quid proficit lavatio eius? 284 Iste sic posuit tamquam scriptum esset:
Qui baptizatur a mortuo, quid proficit lavatio eius? Nos autem, et antequam esset pars Donati, sic
habuisse codices plurimos, verumtamen Afros, ut non esset in medio: et iterum tangit illum, postea

19

