mandata? Sed in eisdem mandatis est etiam quod iubemur dicere: Dimitte nobis debita nostra sicut
et nos dimittimus debitoribus nostris 241, quam orationem usque in finem saeculi tota dicit Ecclesia.
Omnia ergo mandata facta deputantur, quando quidquid non fit ignoscitur.
19. 4. Sane quod ait Dominus: Quicumque solverit unum de mandatis istis minimis et docuerit
sic 242, et cetera, usque ad eum locum ubi ait: Nisi abundaverit iustitia vestra plus quam scribarum
et pharisaeorum, non intrabitis in regnum caelorum 243; multo melius et convenientius exposui in
aliis posterioribus sermonibus meis, quod etiam hic retexere longum est. Ad hoc autem iste ibi
perducitur sensus, ut eorum sit iustitia maior quam scribarum et pharisaeorum qui dicunt et
faciunt. De scribis quippe et Pharisees alio loco ipse Dominus ait: Dicunt enim et non faciunt 244.
Illud etiam melius intelleximus postea 245 quod scriptum est: Qui irascitur fratri suo 246. Codices
enim Greci non habent sine causa, sicut hic positum est, quamvis idem ipse sit sensus. Illud enim
diximus intuendum, quid sit irasci fratri suo, quoniam non fratri irascitur, qui peccato fratris
irascitur. Qui ergo fratri non peccato irascitur, sine causa irascitur.
19. 5. Item quod dixi: Hoc et de patre et de matre et de ceteris vinculis sanguinis intellegendum
est, ut in eis oderimus quod genus humanum nascendo et moriendo sortitum est 247, ita sonat,
quasi non essent futurae istae necessitudines, si nullo naturae humanae praecedente peccato
nemo moreretur, quem sensum iam superius improbavi 248. Essent enim profecto cognationes et
affinitates, etiamsi originali nullo existente peccato, sine morte cresceret et multiplicaretur genus
humanum. Ac per hoc aliter solvenda quaestio est, cur Dominus praeceperit diligendos inimicos 249,
cum alio loco praecipiat odio habendos et parentes et filios 250, non sicut hic soluta est, sed sicut
eam posterius saepe solvimus 251, id est ut diligamus inimicos lucrandos regno Dei, et oderimus in
propinquis si impediunt a regno Dei.
19. 6. Item de praecepto quo prohibetur uxor dimitti, nisi propter fornicationem 252 hic quidem
scrupulosissime disputavi 253. Sed quam velit Dominus intellegi fornicationem, propter quam liceat
dimittere uxorem, utrum eam quae damnatur in stupris an illam de qua dicitur: Perdidisti omnem
qui fornicatur abs te 254, in qua utique et ista est (neque enim non fornicatur a Domino qui tollens
membra Christi facit ea membra meretricis 255), etiam atque etiam cogitandum est atque
requirendum. Nec volo in re tanta tamque ad dignoscendum difficili putare lectorem, istam sibi
nostram disputationem debere sufficere; sed legat et alia, sive nostra quae postea scripta sunt, sive
aliorum melius considerata atque tractata 256; vel ipse si potest ea quae hic merito movere possunt
vigilantiore atque intellegentiore mente discutiat. Non quia omne peccatum fornicatio est (neque
enim omnem peccantem Deus perdit, qui quotidie sanctos suos exaudit dicentes: Dimitte nobis
debita nostra 257, cum perdat omnem qui fornicatur ab eo), sed quatenus intellegenda atque
limitanda sit haec fornicatio, et utrum etiam propter hanc liceat dimittere uxorem, latebrosissima
quaestio est. Licere tamen propter istam quae in stupris committitur, nulla quaestio est. Et ubi dixi:
hoc permissum esse non iussum, non attendi aliam Scripturam dicentem: Qui tenet adulteram
stultus et impius est 258. Nec sane dixerim adulteram fuisse deputandam illam mulierem, etiam
posteaquam audivit a Domino: Nec ego te damnabo; vade deinceps iam noli peccare 259, si hoc
oboedienter audivit.
19. 7. Alio loco peccatum fratris ad mortem, de quo dicit Ioannes apostolus: Non pro illo dico ut
roget quis 260, ita definivi ut dicerem: Peccatum fratris ad mortem puto esse, cum post agnitionem
Dei per gratiam Domini nostri Iesu Christi quisque oppugnat fraternitatem et adversus ipsam
gratiam, qua reconciliatus est Deo, invidentiae facibus agitatur 261. Quod quidem non confirmavi,
quoniam hoc putare me dixi; sed tamen addendum fuit: si in hac tam scelerata mentis perversitate
finierit hanc vitam, quoniam de quocumque pessimo in hac vita constituto non est utique
desperandum, nec pro illo imprudenter oratur de quo non desperatur.
19. 8. In secundo item libro: Nulli, inquam, licebit ignorare Dei regnum, cum eius Unigenitus non
solum intellegibiliter, sed etiam visibiliter in homine dominico de caelo venerit " iudicaturus vivos et
mortuos " 262. Sed non video utrum recte dicatur homo dominicus qui est Mediator Dei et hominum
homo Christus Iesus 263, cum sit utique Dominus. Dominicus autem homo quis in eius sancta familia
non potest dici? Et hoc quidem ut dicerem apud quosdam legi tractatores catholicos divinorum
eloquiorum 264. Sed ubicumque hoc dixi, dixisse me nollem 265. Postea quippe vidi non esse
dicendum, quamvis nonnulla possit ratione defendi. Item quod dixi: Nullius enim fere conscientia
Deum potest odisse 266, non video fuisse dicendum; multi enim sunt de quibus scriptum est:
Superbia eorum qui oderunt te 267.

18

