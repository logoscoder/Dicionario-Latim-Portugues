quod paulo post dixi: nullum esse malum naturale 135, possunt quaerere similem latebram, nisi hoc
dictum ad naturam talem referatur, qualis sine vitio primitus condita est; ipsa enim vere ac proprie
natura hominis dicitur. Translato autem verbo utimur, ut naturam dicamus etiam qualis nascitur
homo, secundum quam locutionem dixit Apostolus: Fuimus enim et nos aliquando natura filii irae
sicut et ceteri 136.
Hoc opus sic incipit: Si eligerent Manichaei quos deciperent.
XI (X) - DE MUSICA, LIBRI SEX
11. 1. Deinde, ut supra commemoravi 137, sex libros De musica scripsi, quorum ipse sextus maxime
innotuit, quoniam res in eo cognitione digna versatur, quomodo a corporalibus et spiritalibus, sed
mutabilibus numeris, perveniatur ad immutabiles numeros, qui iam in ipsa sunt immutabili veritate,
et sic invisibilia Dei per ea quae facta sunt intellecta conspiciantur 138. Quod qui non possunt et
tamen ex fide Christi vivunt 139, ad illa certius atque felicius conspicienda post hanc vitam veniunt.
Qui autem possunt, si desit eis fides Christi qui unus Mediator est Dei et hominum 140, cum tota
sapientia sua pereunt.
11. 2. In hoc libro illud quod dixi: Corpora enim tanto meliora sunt quanto numerosiora talibus
numeris, anima vero istis quae per corpus accipit carendo fit melior, cum sese avertit a carnalibus
sensibus, et divinis Sapientiae numeris reformatur 141, non sic accipiendum est, quasi non sint futuri
numeri corporales in corporibus incorruptibilibus et spiritalibus, cum multo speciosiora et
decentiora futura sint, aut anima eos sensura non sit, quando erit optima, quemadmodum hic eis
carendo fit melior. Hic enim opus habet avertere se a carnalibus sensibus ad intellegibilia capienda,
quia infirma est et minus idonea utrisque simul adhibere intentionem suam; et in his corporalibus
nunc illecebra cavenda est, quamdiu anima illici ad delectationem turpem potest. Tunc autem tam
firma erit atque perfecta, ut numeris corporalibus non avertatur a contemplatione Sapientiae, et ita
sentiat eos ut non illiciatur ab eis, nec eis carendo fiat melior; sed ita sit bona et recta, ut nec latere
possint eam nec occupare.
11. 3. Item quod dixi: Haec autem sanitas tunc firmissima erit atque certissima, cum pristinae
stabilitati certo suo tempore atque ordine hoc corpus fuerit restitutum 142, non ita dictum putetur,
quasi non sint futura post resurrectionem corpora meliora, quam primorum hominum in paradiso
fuerunt, cum illa iam non sint alenda corporalibus alimentis, quibus alebantur ista; sed pristina
stabilitas hactenus accipienda est, quatenus aegritudinem ita nullam corpora illa patientur, sicut
nec ista pati possent ante peccatum.
11. 4. Alio loco: Laboriosior est, inquam, huius mundi amor. Quod enim in illo anima quaerit,
constantiam scilicet aeternitatemque, non invenit, quoniam rerum transitu completur infima
pulchritudo, et quod in illa imitatur constantiam, a summo Deo per animam traicitur, quoniam prior
est species tantummodo tempore commutabilis quam est ea quae et tempore et locis 143. Haec
verba, si eo modo accipi possunt, ut non intellegatur infima pulchritudo nisi in corporibus hominum
omniumque animalium, quae cum sensu corporis vivunt, ratio manifesta defendit. Hoc quippe in ea
pulchritudine imitatur constantiam, quod in compage sua manent eadem corpora, in quantum
manent, id autem a summo Deo in ea per animam traicitur 144. Anima quippe ipsam compagem
tenet, ne dissolvatur et diffluat; quod videmus in corporibus animalium anima discedente
contingere. Si autem infima pulchritudo in omnibus corporibus intellegatur, cogit ista sententia
etiam ipsum mundum animal credere, ut etiam in ipsum, quod in illo imitatur constantiam, a
summo Deo per animam traiciatur. Sed animal esse istum mundum, sicut Plato sensit aliique
philosophi plurimi 145, nec ratione certa indagare potui, nec divinarum Scripturarum auctoritate
persuaderi posse cognovi. Unde tale aliquid a me dictum quo id accipi possit, etiam in libro De
immortalitate animae temere dictum notavi 146, non quia hoc falsum esse confirmo, sed quia nec
verum esse comprehendo, quod sit animal mundus. Hoc sane inconcusse retinendum esse non
dubito, Deum nobis non esse istum mundum, sive anima eius ulla sive nulla sit, quia si ulla est, ille
qui eam fecit est Deus noster, si autem nulla est, nullorum Deus potest esse iste, quanto minus
noster. Esse tamen spiritalem vitalemque virtutem, etiam si non sit animal mundus, quae virtus in
angelis sanctis ad decorandum atque administrandum mundum Deo servit et a quibus non
intellegitur, rectissime creditur. Angelorum autem sanctorum nomine, omnem sanctam creaturam
spiritalem in Dei secreto atque occulto ministerio constitutam nunc appellaverim; sed spiritus
angelicos sancta Scriptura nomine animarum significare non solet. Proinde in eo quod circa finem
libri huius dixi: Rationales et intellectuales numeri beatarum animarum atque sanctarum legem
ipsam Dei, sine qua folium de arbore non cadit, et cui nostri capilli numerati sunt, nulla interposita
natura excipientes, usque ad terrena et inferna iura transmittunt 147, non video quemadmodum

10

