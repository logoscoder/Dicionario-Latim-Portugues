quia non dicimus esse in potestate nostra, nisi quod cum volumus fit; ubi prius et maxime est
ipsum velle. Sine ullo quippe intervallo temporis praesto est voluntas ipsa cum volumus. Sed hanc
quoque ad bene vivendum desuper accipimus potestatem, cum praeparatur voluntas a Domino 15.
Secunda quaestio est: Quomodo dictum sit: " Penitet me quod constituerim regem Saul " 16.
Tertia: Utrum spiritus immundus qui erat in phitonissa potuerit agere, ut Samuel a Saule videretur
et loqueretur cum eo 17.
Quarta: De eo quod scriptum est: " Intravit rex David et sedit ante Dominum " 18.
Quinta: De eo quod dixit Helias: " O Domine, testis huius viduae cum qua ego inhabito apud ipsam,
tu male fecisti occidere filium eius " 19.
Hoc opus sic incipit: Gratissimam plane atque suavissimam.
II (XXIX) - CONTRA EPISTOLAM MANICHAEI QUAM VOCANT FUNDAMENTI, LIBER UNUS
2. Liber Contra epistolam Manichaei quam vocant fundamenti principia eius sola redarguit; sed in
ceteris illius partibus annotationes ubi videbatur affixae sunt, quibus tota subvertitur et quibus
commonerer, si quando contra totam scribere vacavisset.
Hic liber sic incipit: Unum verum Deum omnipotentem.
III (XXX) - DE AGONE CHRISTIANO, LIBER UNUS
3. Liber De agone christiano fratribus in eloquio Latino ineruditis humili sermone conscriptus est,
fidei regulam continens et praecepta vivendi. In quo illud quod positum est: Nec eos audiamus qui
carnis resurrectionem futuram negant et commemorant quod ait apostolus Paulus: " Caro et
sanguis regnum Dei non possidebunt " 20, non intellegentes quod ipse dicit Apostolus: " Oportet
corruptibile hoc induere incorruptionem, et mortale hoc induere immortalitatem " 21, cum enim hoc
factum fuerit, iam non erit caro et sanguis sed caeleste corpus 22, non sic accipiendum est, quasi
carnis non sit futura substantia, sed carnis et sanguinis nomine ipsam corruptionem carnis et
sanguinis intellegendus est Apostolus nuncupasse 23, quae utique in regno illo non erit, ubi caro
incorruptibilis erit; quamvis et aliter possit intellegi, ut carnem et sanguinem opera carnis et
sanguinis dixisse accipiamus Apostolum, et eos Regnum Dei non possessuros qui perseveranter ista
dilexerint.
Hic liber sic incipit: Corona victoriae.
IV (XXXI) - DE DOCTRINA CHRISTIANA, LIBRI QUATTUOR
4. 1. Libros De doctrina christiana, cum imperfectos comperissem, perficere malui quam eis sic
relictis ad alia retractanda transire. Complevi ergo tertium, qui scriptus fuerat usque ad eum
locum 24, ubi commemoratum est ex Evangelio testimonium de muliere quae abscondit fermentum
in tribus mensuris farinae, donec totum fermentaretur 25. Addidi etiam novissimum librum, et
quattuor libris opus illud implevi, quorum primi tres adiuvant ut Scripturae intellegantur, quartus
autem quomodo quae intellegimus proferenda sint.
4. 2. In secundo sane libro 26 de auctore libri quem plures vocant Sapientiam Salomonis, quod
etiam ipsum sicut Ecclesiasticum Iesus Sirach scripserit, non ita constare sicut a me dictum est,
postea didici, et omnino probabilius comperi non esse hunc eius libri auctorem. Ubi autem dixi: His
quadraginta quattuor libris Testamenti Veteris terminatur auctoritas 27, ex consuetudine qua iam
loquitur Ecclesia, Vetus Testamentum appellavi. Apostolus autem non videtur appellare
Testamentum Vetus nisi quod datum est in monte Sina 28. Et in eo quod dixi: De temporum historia
sanctum Ambrosium solvisse quaestionem, tamquam coaetanei fuerint Plato et Hieremias, me
fefellit memoria. Nam quid ille de hac re episcopus dixerit, in libro eius legitur quem de sacramentis
sive de philosophia scripsit 29.
Hoc opus sic incipit: Sunt praecepta quaedam.
V (XXXII) - CONTRA PARTEM DONATI, LIBRI DUO*
5. Sunt duo libri mei quorum titulus est: Contra partem Donati 30. Quorum in libro primo dixi non
mihi placere ullius saecularis potestatis impetu schismaticos ad communionem violenter arctari 31.

27

