didicimus. Quod si tunc scissem, non in istum tamquam in furem divini eloquii vel violatorem tanta
dixissem.
Hic liber sic incipit: Abs te ipso praesente audieram.
XXII (XXI) - CONTRA ADIMANTUM MANICHAEI DISCIPULUM, LIBER UNUS
22. 1. Eodem tempore venerunt in manus meas quaedam Disputationes Adimanti, qui fuerat
Manichaei discipulus, quas conscripsit adversus Legem et Prophetas, velut contraria eis evangelica
et apostolica Scripta demonstrare conatus. Huic ergo respondi verba eius ponens eisque reddens
responsionem meam. Quod opus uno volumine conclusi, et in eo quibusdam quaestionibus non
semel sed iterum respondi, quoniam quod primum responderam perierat et tunc inventum est, cum
iam iterum respondissem. Aliquas sane earumdem quaestionum popularibus ecclesiasticis
sermonibus solvi 285. Adhuc etiam quibusdam non respondi; aliquae remanserunt, quae rebus aliis
magis urgentibus praetermissae sunt cumulo quoque oblivionis adiuncto.
22. 2. In hoc ergo dixi: Certis enim quibusdam umbris et figuris rerum ante Domini adventum,
secundum mirabilem atque ordinatissimam distributionem temporum, populus ille tenebatur qui
Testamentum Vetus accepit, tamen in eo tanta praedicatio et praenuntiatio Novi Testamenti est, ut
nulla in evangelica atque apostolica doctrina repperiantur, quamvis ardua et divina praecepta et
promissa, quae illis etiam libris veteribus desint 286. Sed addendum erat: pene, atque dicendum: Ut
pene nulla in evangelica atque apostolica doctrina repperiantur quamvis ardua et divina praecepta
et promissa, quae illis etiam Libris veteribus desint. Quid est enim quod in sermone evangelico in
monte Dominus dicit: Audistis quod dictum est antiquis hoc, ego autem dico vobis hoc 287, si nihil
ipse amplius praecepit quam praeceptum est in illis veteribus Libris? Deinde regnum caelorum illi
populo fuisse promissum non legimus in his quae promissa sunt Lege data per Moysen in monte
Sina 288, quod proprie Vetus dicitur Testamentum; quod praefiguratum dicit Apostolus per ancillam
Sarae et filium eius 289; sed ibi figuratum est et Novum per ipsam Saram et filium eius. Proinde si
figurae discutiantur, omnia ibi prophetata repperiuntur quae sunt praesentata vel exspectantur
praesentanda per Christum. Verumtamen propter quaedam praecepta non figurata sed propria,
quae non in Vetere Testamento sed in Novo inveniuntur, cautius et moderatius diceretur: pene
nulla, quam nulla hic esse quae non sint et illic, quamvis illic sint duo illa praecepta de dilectione
Dei et proximi 290, quo rectissime omnia et legitima et prophetica et evangelica et apostolica
referuntur.
22. 3. Item quod dixi: Tribus modis in Scripturis sanctis filiorum nomen accipitur 291, minus
considerate dictum est. Et alios enim quosdam modos sine dubio praetermisimus; sicut dicitur filius
gehennae 292, vel filius adoptivus 293, quae utique nec secundum naturam nec secundum doctrinam
nec secundum imitationem dicuntur. Quorum trium modorum, tamquam soli sint, exempla
reddidimus: secundum naturam, sicut Iudaei filii Abrahae 294; secundum doctrinam sicut filios suos
quos Evangelium docuit, Apostolus vocat 295; secundum imitationem sicut filii Abrahae nos sumus,
cuius imitamur fidem 296. Quod autem dixi: Cum induerit incorruptionem et immortalitatem, iam
non caro et sanguis erit 297, secundum corruptionem carnalem dictum est carnem non futuram, non
secundum substantiam secundum quam Domini corpus, etiam post resurrectionem caro appellata
est 298.
22. 4. Alio loco: Nisi quisque, inquam, voluntatem mutaverit, bonum operari non potest, quod in
nostra potestate esse positum alio loco docet, ubi ait: " Aut facite arborem bonam et fructum eius
bonum, aut facite arborem malam et fructum eius malum " 299. Quod non est contra gratiam Dei
quam praedicamus. In potestate est quippe hominis mutare in melius voluntatem; sed ea potestas
nulla est, nisi a Deo detur, de quo dictum est: Dedit eis potestatem filios Dei fieri 300. Cum enim hoc
sit in potestate quod cum volumus facimus, nihil tam in potestate quam ipsa voluntas est; sed
praeparatur voluntas a Domino 301. Eo modo ergo dat potestatem. Sic intellegendum est et quod
dixi postea: In nostra potestate esse, ut vel inseri bonitate Dei vel excidi eius severitate
mereamur 302, quia in potestate nostra non est nisi quod nostram sequitur voluntatem, quae cum
fortis et potens praeparatur a Domino, facile fit opus pietatis etiam quod difficile atque impossibile
fuit.
Hic liber sic incipit: De eo quod scriptum est: " In principio fecit Deus caelum et terram ".

20

