illa argumenta certissima ratione refutavi, quamvis iocando dictum sit et magis ironia videatur, non
debuit tamen dici.
Hoc opus sic incipit: O utinam, Romaniane, hominem sibi aptum.
II - DE BEATA VITA, LIBER UNUS
2. Librum De beata vita non post libros De Academicis, sed inter illos ut scriberem contigit. Ex
occasione quippe ortus est diei natalis mei, et tridui disputatione completus, sicut satis ipse indicat.
In quo libro constitit inter nos, qui simul quaerebamus, non esse beatam vitam nisi perfectam
cognitionem Dei. Displicet autem illic quod Manlio Theodoro, ad quem librum ipsum scripsi,
quamvis docto et christiano viro, plus tribui quam deberem 23; et quod fortunam etiam illic saepe
nominavi 24; et quod tempore vitae huius in solo animo sapientis dixi habitare beatam vitam,
quomodolibet se habeat corpus eius 25, cum perfectam cognitionem Dei, hoc est qua homini maior
esse non possit, in futura vita speret Apostolus 26, quae sola beata vita dicenda est, ubi et corpus
incorruptibile atque immortale 27 spiritui suo sine ulla molestia vel reluctatione subdetur. Sane
istum librum in nostro codice interruptum repperi, et non parum minus habere; et sic a fratribus
quibusdam descriptus est, nec adhuc apud aliquem integrum inveneram, ex quo emendarem,
quando haec retractavi.
Hic liber sic incipit: Si ad philosophiae portum.
III - DE ORDINE, LIBRI DUO
3. 1. Per idem tempus inter illos qui De Academicis scripti sunt, duos etiam libros De ordine scripsi,
in quibus magna quaestio versatur, utrum omnia bona et mala divinae providentiae ordo contineat.
Sed cum rem viderem ad intellegendum difficilem, satis aegre ad eorum perceptionem, cum quibus
agebam, disputando posse perduci, de Ordine studendi loqui malui, quo a corporalibus ad
incorporalia potest profici.
3. 2. Verum et in his libris displicet mihi saepe interpositum fortunae vocabulum 28; et quod non
addebam: " corporis ", quando sensus corporis nominavi 29. Et quod multum tribui liberalibus
disciplinis 30, quas multi sancti multum nesciunt; quidam etiam qui sciunt eas, sancti non sunt 31; et
quod Musas quasi aliquas deas, quamvis iocando commemoravi 32; et quod admirationem vitium
nuncupavi 33; et quod philosophos non vera pietate praeditos dixi virtutis luce fulsisse 34; et quod
duos mundos, unum sensibilem alterum intellegibilem 35, non ex Platonis vel ex Platonicorum
persona, sed ex mea sic commendavi, tamquam hoc etiam Dominus significare voluerit 36, quia non
ait: " Regnum meum non est de mundo ", sed: Regnum meum non est de hoc mundo 37, cum possit
et aliqua locutione dictum inveniri; et si alius a Domino Christo significatus est mundus, ille
congruentius possit intellegi, in quo erit caelum novum et terra nova 38, quando complebitur quod
oramus dicentes: Adveniat regnum tuum 39. Nec Plato quidem in hoc erravit, quia esse mundum
intellegibilem dixit, si non vocabulum quod ecclesiasticae consuetudini in re illa inusitatum est, sed
ipsam rem velimus attendere. Mundum quippe ille intellegibilem nuncupavit ipsam rationem
sempiternam atque incommutabilem, qua fecit Deus mundum. Quam qui esse negat, sequitur ut
dicat irrationabiliter Deum fecisse quod fecit aut, cum faceret vel antequam faceret, nescisse quid
faceret, si apud eum ratio faciendi non erat. Si vero erat, sicut erat, ipsam videtur Plato vocasse
intellegibilem mundum. Nec tamen isto nomine nos uteremur, si iam satis essemus litteris
ecclesiasticis eruditi.
3. 3. Nec illud mihi placet, quod cum dixissem: Summa opera danda est optimis moribus, mox
addidi: Deus enim noster aliter nos exaudire non poterit, bene autem viventes facillime exaudiet 40.
Sic enim dictum est tamquam Deus non exaudiat peccatores 41, quod quidam dixit in Evangelio, sed
ille qui nondum cognoverat Christum, a quo iam fuerat illuminatus in corpore. Nec illud mihi placet,
quod Pythagorae philosopho tantum laudis dedi 42, ut qui hanc audit vel legit possit putare, me
credidisse nullos errores in Pythagorica esse doctrina, cum sint plures idemque capitales.
Hoc opus sic incipit: De ordine rerum, Zenobi.
IV - SOLILOQUIORUM, LIBRI DUO

3

