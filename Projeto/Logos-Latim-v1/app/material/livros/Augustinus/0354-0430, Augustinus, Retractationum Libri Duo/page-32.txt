nec tamen commemorari omnia potuerunt, sed satis ad inquisita responsum est. Quorum librorum
prior epistola est; habet quippe in capite, quis ad quem scribat. Sed ideo inter libros adnumeratur
hoc opus, quoniam sequens qui nomina nostra non habet multo est prolixior, et in eo multo plura
tractantur. In primo ergo quod de manna dixi: Quia unicuique secundum propriam voluntatem in
ore sapiebat 84, non mihi occurrit, unde possit probari, nisi ex libro Sapientiae 85, quem Iudaei non
recipiunt in auctoritatem canonicam. Quod tamen fidelibus potuit provenire, non illis adversus
Deum murmuratoribus, qui profecto alias escas non desiderarent, si hoc eis saperet manna quod
vellent.
Hoc opus sic incipit: Ad ea quae me interrogasti.
XXI (XLVIII) - DE OPERE MONACHORUM, LIBER UNUS
21. Ut De opere monachorum librum scriberem, illa necessitas compulit quod, cum apud
Carthaginem monasteria esse coepissent, alii se suis manibus transigebant obtemperantes
Apostolo 86, alii vero ita ex oblationibus religiosorum vivere volebant, ut nihil operantes, unde
necessaria vel haberent vel supplerent, se potius implere praeceptum evangelicum existimarent
atque iactarent, ubi Dominus ait: Respicite volatilia caeli et lilia agri 87. Unde etiam inter laicos
inferioris propositi sed tamen studio ferventes existere coeperant tumultuosa certamina, quibus
Ecclesia turbaretur, aliis hoc aliis aliud defendentibus. Huc accedebat quod criniti erant quidam
eorum qui operandum non esse dicebant. Unde contentiones hinc reprehendentium inde quasi
purgantium pro partium studiis augebantur. Propter haec venerabilis senex Aurelius, Ecclesiae
ipsius civitatis episcopus, ut hinc aliquid scriberem iussit, et feci.
Hic liber sic incipit: Iussioni tuae, sancte frater Aureli.
XXII (XLIX) - DE BONO CONIUGALI, LIBER UNUS
22. 1. Ioviniani haeresis sacrarum virginum meritum aequando pudicitiae coniugali tantum valuit in
urbe Roma, ut nonnullas etiam sanctimoniales, de quarum pudicitia suspicio nulla praecesserat,
deiecisse in nuptias diceretur, hoc maxime argumento cum eas urgeret dicens: Tu ergo melior
quam Sara, melior quam Susanna sive Anna? Et ceteras commemorando testimonio sanctae
Scripturae commendatissimas feminas, quibus se illae meliores, vel etiam pares cogitare non
possent. Hoc modo etiam virorum sanctorum sanctum caelibatum commemoratione patrum
coniugatorum et comparatione frangebat. Huic monstro sancta Ecclesia quae ibi est, fidelissime ac
fortissime restitit. Remanserant autem istae disputationes eius in quorumdam sermunculis ac
susurris, quas palam suadere nullus audebat. Sed etiam occulte venenis repentibus facultate quam
donabat Dominus occurrendum fuit, maxime quoniam iactabatur Ioviniano responderi non potuisse
cum laude, sed cum vituperatione nuptiarum. Propter hoc librum edidi, cuius inscriptio est: De bono
coniugali. Ubi de propagatione filiorum priusquam homines mortem peccando mererentur, quoniam
concubitus mortalium corporum res videtur, quaestio magna dilata est; sed in aliis postea litteris
nostris, satis quantum arbitror, explicatur 88.
22. 2. Dixi etiam quodam loco: Quod enim est cibus ad salutem hominis, hoc est concubitus ad
salutem generis, et utrumque non est sine delectatione carnali, quae tamen modificata et
temperantia refrenante in usum naturalem redacta, libido esse non potest 89. Quod ideo dictum est,
quoniam libido non est bonus et rectus usus libidinis. Sicut enim malum est male uti bonis, ita
bonum bene uti malis. De qua re alias, maxime contra novos haereticos Pelagianos, diligentius
disputavi 90. De Abraham quod dixi: Ex hac oboedientia pater ille Abraham, qui sine uxore non fuit,
esse sine unico filio et a se occiso paratus fuit 91, non satis approbo. Magis enim filium, si esset
occisus, resuscitatione sibi mox fuisse reddendum credidisse credendus est 92, sicut in Epistola
legitur quae est ad Hebreos 93.
Hic liber sic incipit: Quoniam unusquisque homo, humani generis pars est.
XXIII (L) - DE SANCTA VIRGINITATE, LIBER UNUS
23. Posteaquam scripsi De bono coniugali, expectabatur ut scriberem de sancta virginitate; nec
distuli atque id Dei munus et quam magnum et quanta humilitate custodiendum esset uno sicut
potui volumine ostendi.

32

