27. Post haec ut ad Donatistas pervenirent contra eorum errorem et pro catholica veritate
necessaria documenta curavi, sive de ecclesiasticis sive de publicis gestis sive de Scripturis
canonicis. Et primo ad illos eadem promissa direxi, ut ipsi ea, si fieri posset, exposcerent. Quae cum
venissent in eorum quorumdam manus, nescio quis extitit qui suo nomine tacito contra haec
scriberet, ita se confitens Donatistam, tamquam hoc vocaretur. Cui ego respondens alium librum
scripsi. Illa vero documenta quae promiseram eidem libello quo ea promiseram iunxi et ex utroque
unum esse volui, eumque sic edidi ut in parietibus basilicae quae Donatistarum fuerat prius
propositus legeretur; cuius est titulus; Probationum et testimoniorum contra Donatistas. In quo libro
absolutionem Felicis Aptungensis 101, ordinatoris Caeciliani non hoc ordine posuimus, quo postea
nobis claruit, consulibus diligenter inspectis, sed tamquam post Caecilianum fuerit absolutus, cum
ante sit factum. Illud etiam quod commemorato Iudae apostoli testimonio, ubi ait: Hi sunt qui
segregant semetipsos animales spiritum non habentes 102, adiunxi etiam dicens: De quibus et
Paulus apostolus dicit: " Animalis autem homo non percipit ea quae sunt Spiritus Dei " 103, non sunt
isti illis coaequandi, quos omnino ab Ecclesia schisma praecidit. Istos quippe idem apostolus Paulus
parvulos dicit esse in Christo, quos nondum escam valentes capere lacte nutrit tamen; illi autem
non in filiis parvulis sed in mortuis et perditis computandi sunt, ut si quis eorum correctus Ecclesiae
fuerit copulatus, recte de illo dici possit: Mortuus erat et revixit, perierat et inventus est 104.
Hic liber sic incipit: Qui timetis consentire Ecclesiae catholicae.
XXVIII (LV) - CONTRA NESCIO QUEM DONATISTAM, LIBER UNUS *
28. Alterius libri quem supra commemoravi, titulum esse volui; Contra nescio quem Donatistam.
Ubi similiter de absolutione ordinatoris Caeciliani verus ordo temporis non est. Illud etiam quod dixi:
Ad multitudinem zizaniorum 105, ubi intelleguntur omnes haereses, minus habet unam necessariam
coniunctionem; dicendum enim fuit: Ubi intelleguntur et omnes haereses, aut: Ubi intelleguntur
etiam omnes haereses. Nunc vero ita dictum est, quasi praeter Ecclesiam tantummodo sint zizania
non etiam in Ecclesia, cum ipsa sit regnum Christi, de quo collecturi sunt angeli eius messis
tempore omnia scandala 106. Unde et Cyprianus martyr: Etsi videntur, inquit, in Ecclesia esse
zizania, non tamen impediri debet aut fides aut caritas nostra, ut quoniam zizania esse in Ecclesia
cernimus, ipsi de Ecclesia recedamus 107. Quem sensum etiam nos alias 108, et maxime adversus
praesentes eosdem Donatistas, in collatione defendimus.
Hic liber sic incipit: Probationes rerum necessariarum quodam breviculo collectas promisimus.
XXIX (LVI) - ADMONITIO DONATISTARUM DE MAXIMIANISTIS,

LIBER UNUS *
29. Cum viderem multos legendi labore impediri a discendo, quam nihil rationis atque veritatis
habeat pars Donati, libellum brevissimum feci, quo eos de solis Maximianistis admonendos putavi,
ut posset facilitate describendi in manus plurium pervenire, et ipsa sui brevitate facilius
commendari memoriae. Cui titulum imposui; Admonitio Donatistarum de Maximianistis.
Hic liber sic incipit: Quicumque calumniis hominum et criminationibus movemini.
XXX (LVII) - DE DIVINATIONE DAEMONUM, LIBER UNUS
30. Per idem tempus accidit mihi ex quadam disputatione necessitas ut De divinatione daemonum
libellum scriberem, cuius titulus iste ipse est. In eius autem quodam loco ubi dixi: Daemones
aliquando et hominum dispositiones non solum voce prolatas verum etiam cogitatione conceptas,
cum signa quaedam ex animo exprimuntur in corpore, tota facilitate perdiscere 109, rem dixi
occultissimam audaciore asseveratione quam debui. Nam pervenire ista ad notitiam daemonum per
nonnulla etiam experimenta compertum est. Sed utrum signa quaedam dentur ex corpore
cogitantium, illis sensibilia nos autem latentia, an alia vi et ea spiritali ista cognoscant, aut
difficillime potest ab hominibus aut omnino non potest inveniri.
Hic liber sic incipit: Quodam die, in diebus sanctis octavarum.
XXXI (LVIII) - QUAESTIONES EXPOSITAE CONTRA PAGANOS, NUMERO SEX

34

