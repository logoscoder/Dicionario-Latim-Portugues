dicitur originale peccatum, cum adhuc non utantur arbitrio voluntatis, non absurde vocatur etiam "
voluntarium ", quia ex prima hominis mala voluntate contractum, factum est quodammodo
haereditarium. Non itaque falsum est quod dixi: Usque adeo peccatum voluntarium malum est, ut
nullo modo sit peccatum, si non sit voluntarium 163. Ideo gratia Dei non solum reatus omnium
praeteritorum solvitur in omnibus qui baptizantur in Christo, quod fit Spiritu regenerationis, verum
etiam in grandibus voluntas ipsa sanatur et praeparatur a Domino, quod fit spiritu fidei et caritatis.
13. 6. Alio loco in eo quod dixi de Domino Iesu Christo: Nihil egit vi, sed omnia suadendo et
monendo 164, non mihi occurrerat quod vendentes et ementes flagellando eiecit de templo 165. Sed
quid hoc, aut quantum est? Quamvis et daemones nolentes ab hominibus non sermone suasionis,
sed vi potestatis eiecerit 166? Item alio loco: Prius, inquam, isti sequendi sunt, qui unum Deum
summum, solum, verum Deum et solum colendum esse dicunt. Si apud hos veritas non eluxerit,
tum demum migrandum est 167. Quod ita potest videri dictum, quasi de huius religionis veritate
dubitaverim. Dixi autem sicut ei congruebat ad quem scribebam. Sic enim dixi: Si apud hos veritas
non eluxerit, nihil dubitans quod apud eos elucesceret, quemadmodum ait Apostolus: Si Christus
non resurrexit 168, non utique dubitans quod resurrexerit.
13. 7. Item quod dixi: Nec miracula illa in nostra tempora durare permissa sunt, ne anima semper
visibilia quaereret, et eorum consuetudine frigesceret genus humanum, quorum novitate
flagravit 169, verum est quidem; non enim nunc usque, cum manus imponitur baptizatis, sic
accipiunt Spiritum Sanctum, ut loquantur linguis omnium gentium 170, aut nunc usque ad umbram
transeuntium praedicatorum Christi sanantur infirmi 171, et si qua talia tunc facta sunt, quae postea
cessasse manifestum est. Sed non sic accipiendum est quod dixi, ut nunc in Christi nomine fieri
miracula nulla credantur. Nam ego ipse, quando istum ipsum librum scripsi, ad Mediolanensium
corpora martyrum in eadem civitate caecum illuminatum fuisse iam noveram 172 et alia nonnulla,
qualia tam multa etiam istis temporibus fiunt, ut nec omnia cognoscere nec ea quae cognoscimus,
enumerare possimus.
13. 8. Et alio loco illud quod dixi: Sicut ait Apostolus: " Omnis ordo a Deo est " 173, non eisdem
verbis hoc dixit Apostolus, quamvis eadem videatur esse sententia. Ait quippe ille: Quae autem
sunt, a Deo ordinata sunt 174. Et alibi: Prorsus, inquam, nemo nos fallat, quidquid recte vituperatur,
in melioris comparatione respuitur 175. Hoc de substantiis atque naturis dictum est, inde enim
disputabatur, non de bonis actionibus atque peccatis. Itemque alibi: Sed nec sic quidem, inquam,
ab homine homo diligendus est, ut diliguntur carnales fratres vel filii vel coniuges vel quique
cognati, aut affines aut cives, nam et ista dilectio temporalis est. Non enim ullas tales
necessitudines haberemus, quae nascendo et moriendo contingunt, si natura nostra in praeceptis
et imagine Dei manens, in istam corruptionem non relegaretur 176. Hunc sensum prorsus improbo,
quem iam et superius improbavi in primo libro De Genesi contra Manichaeos 177. Ad hoc enim ducit,
ut credantur illi coniuges primi non generaturi posteros homines nisi peccassent; tamquam necesse
fuerit ut morituri gignerentur, si de concubitu maris et feminae gignerentur. Nondum enim videram
fieri potuisse, ut non morituri de non morituris nascerentur, si peccato illo magno non mutaretur in
deterius humana natura, ac per hoc, si et in parentibus et in filiis fecunditas felicitasque mansisset,
usque ad certum sanctorum numerum, quem praedestinavit Deus 178, nascerentur homines non
parentibus successuri morientibus, sed cum viventibus regnaturi. Essent ergo etiam istae
cognationes atque affinitates, si nullus delinqueret nullusque moreretur.
13. 9, Item alio loco: Ad unum Deum tendentes, inquam, et ei uni religantes animas nostras, unde
religio dicta creditur, omni superstitione careamus 179. In his verbis meis ratio quae reddita est,
unde sit dicta religio, plus mihi placuit. Nam non me fugit aliam nominis huius originem exposuisse
latini sermonis auctores, quod inde sit appellata religio, quod religitur 180. Quod verbum
compositum est a legendo, id est eligendo, ut ita latinum videatur " religo " sicut " eligo ".
Hic liber sic incipit: Cum omnis vitae bonae ac beatae via.
XIV (XIII) - DE UTILITATE CREDENDI, AD HONORATUM, LIBER UNUS
14. 1. Iam vero apud Hipponem Regium presbyter scripsi librum De utilitate credendi ad amicum
meum, quem deceptum a Manichaeis adhuc eo errore noveram detineri, et irridere in catholicae
fidei disciplina, quod iuberentur homines credere, non autem quid esset verum certissima ratione
docerentur. In hoc libro dixi: In quibus tamen legis praeceptis atque mandatis, quibus nunc
christiano uti fas non est, quale vel sabbatum est vel circumcisio vel sacrificia et si quid huiusmodi
est; tanta mysteria continentur, ut omnis pius intellegat nihil esse perniciosius quam quidquid ibi

12

