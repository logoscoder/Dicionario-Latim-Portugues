poena peccati, quantum est quod valet voluntas sub dominante cupiditate, nisi forte, si pia est, ut
oret auxilium? In tantum enim libera est, in quantum liberata est, et in tantum appellatur voluntas.
Alioquin tota cupiditas quam voluntas proprie nuncupanda est, quae non est, sicut Manichaei
desipiunt, alienae naturae additamentum, sed nostrae vitium a quo non sanamur nisi gratia
Salvatoris. Quod si quisquam dicit etiam ipsam cupiditatem nihil esse aliud quam voluntatem, sed
vitiosam peccatoque servientem, non resistendum est nec de verbis, cum res constet, controversia
facienda. Etiam sic enim ostenditur sine voluntate nullum esse peccatum sive in opere sive in
origine.
15. 5. Rursus in eo quod dixi: Iam quaerere poteram, utrum illud malum genus animarum,
antequam bono misceretur, habuisset aliquam voluntatem. Si enim non habebat, sine peccato
atque innocens erat et ideo nullo modo malum 203. Cur ergo, inquiunt, peccatum dicitis parvulorum,
quorum voluntatem non tenetis ream? Respondetur non eos proprietate voluntatis, sed origine reos
teneri. Omnis enim homo terrenus quid est origine nisi Adam? Porro autem Adam habebat utique
voluntatem, qua voluntate cum peccasset, peccatum per eum intravit in mundum 204.
15. 6. Itemque in eo quod dixi: Natura esse malae animae nullo modo queunt 205, si quaeritur
quomodo accipiamus quod ait Apostolus: Fuimus et nos natura filii irae, sicut et ceteri 206;
respondemus naturam in his verbis meis me intellegi voluisse illam, quae proprie natura dicitur, in
qua sine vitio creati sumus. Nam ista propter originem natura appellatur, quae origo utique habet
vitium, quod est contra naturam. Et iterum in eo quod dictum est: Peccati reum teneri quemquam,
quia non fecit quod facere non potuit, summae iniquitatis et insaniae est 207; cur ergo, inquiunt,
parvuli tenentur rei? Respondetur, quia ex eius origine tenentur qui non fecit quod facere potuit,
divinum scilicet servare mandatum. Quod autem dixi: Illae animae quidquid faciunt, si natura non
voluntate faciunt, id est si libero et ad faciendum et ad non faciendum motu animi carent, si
denique his abstinendi ab opere suo potestas nulla conceditur, peccatum earum tenere non
possumus 208, propterea non perturbat de parvulis quaestio, quia ex illius origine rei tenentur qui
voluntate peccavit, quando libero et ad faciendum et ad non faciendum motu animi non carebat,
eique ab opere malo abstinendi summa potestas erat. Quod Manichaei de tenebrarum gente non
dicunt, quam fabulosissime inducunt, eamque naturam semper malam numquam bonam fuisse
contendunt.
15. 7. Illud autem quaeri potest quomodo dixerim: Etiamsi sunt animae, quod interim incertum est,
corporeis officiis non peccato sed natura deditae nosque, quamquam sint inferiores, aliqua tamen
interiore vicinitate contingunt, non illas ideo malas haberi oportere, quia nos, cum eas sequimur et
corporea diligimus, mali sumus 209; quandoquidem de illis hoc dixi, de quibus superius loqui
coeperam dicens: Quamquam etiamsi eisdem concedatur inferiore alio genere animarum nos illici
ad turpia, non inde conficiunt aut illas natura malas esse aut istas summum bonum 210. De his enim
disputationem usque ad hunc locum perduxi, ubi dixi: Etiam si sunt animae, quod interim incertum
est, corporeis officiis non peccato sed natura deditae et cetera. Quaeri ergo potest, cur dixerim
quod interim incertum est, cum prorsus dubitare non debuerim non esse tales animas. Sed hoc ideo
dixi, quia expertus sum qui dicerent diabolum et angelos eius bonos esse in genere suo et in ea
natura, in qua eos creavit Deus ordine proprio tales quales sunt, sed nobis malum esse, si illiciamur
et seducamur ab eis, si autem caveamus eos atque vincamus, decorum atque gloriosum. Et hoc qui
dicunt videntur sibi, ut id probent, de Scripturis adhibere idonea testimonia: vel illud quod scriptum
est in libro Iob, cum diabolus describeretur: Hoc est initium figmenti Domini quod fecit ad
illudendum ab angelis suis 211, vel illud in Psalmo centesimo tertio : Draco hic quem finxisti ad
illudendum ei 212. Quam quaestionem, quae non adversus Manichaeos qui hoc non sentiunt sed
adversus alios qui hoc sentiunt suscipienda esset atque solvenda, pertractare atque enodare tunc
nolui, ne librum multo quam vellem facerem longiorem, cum viderem etiam si hoc concederetur,
tamen debere Manichaeos ac iam posse convinci introducentes insanissimo errore naturam mali
aeterno bono coaeternam. Ideo ergo dixi quod interim incertum est, non quod ego inde dubitarem,
sed quod inter me et illos, quos ita sapere inveneram, nondum esset ista quaestio dissoluta; quam
tamen in aliis longe posterioribus libris meis De Genesi ad litteram secundum Scripturas sanctas
quanta potui manifestatione dissolvi 213.
15. 8. Alio loco: Propterea, inquam, corporea diligendo peccamus, quia spiritalia diligere et iustitia
iubemur et natura possumus, et tunc in nostro genere optimi et beatissimi sumus 214. Ubi quaeri
potest, cur natura et non gratia possumus dixerim. Sed contra Manichaeos de natura quaestio
versabatur. Et utique id agit gratia, ut sanata natura, quod vitiata non potest, possit per eum qui
venit quaerere et salvum facere quod perierat 215. Quam tamen gratiam etiam tunc recolens oravi
pro familiarissimis meis, qui mortifero illo adhuc tenebantur errore, et dixi: Deus magne, Deus
omnipotens, Deus summae bonitatis, quem inviolabilem atque incommutabilem credi atque

15

