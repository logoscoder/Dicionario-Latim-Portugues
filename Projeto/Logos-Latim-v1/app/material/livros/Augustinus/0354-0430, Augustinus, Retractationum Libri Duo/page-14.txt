sese habeat, placatiore autem animo tuo facto ero fortassis in ceteris promptior 194. Haec non ita
dixi, quasi nihil adversus Manichaeos adhuc scripsissem, vel nihil de doctrina catholica mandassem
litteris, cum tot superius edita volumina de utraque re non me tacuisse testentur; sed in hoc libro
ad illum scripto nondum Manichaeos refellere coeperam, et illas nugas nondum invaseram, neque
de ipsa Catholica magnum aliquid aperueram, quoniam sperabam hoc initio facto, ad eum ipsum
me scripturum fuisse quae hic nondum scripseram.
Hic liber sic incipit: Si mihi, Honorate, unum atque idem videretur esse.
XV (XIV) - DE DUABUS ANIMABUS, CONTRA MANICHAEOS, LIBER UNUS
15. 1. Post hunc librum scripsi adhuc presbyter contra Manichaeos De duabus animabus, quarum
dicunt unam partem Dei esse, alteram de gente tenebrarum, quam non condiderit Deus, et quae sit
Deo coaeterna. Et has ambas animas, unam bonam alteram malam, in homine uno esse delirant;
istam scilicet malam propriam carnis esse dicentes, quam carnem etiam dicunt gentis esse
tenebrarum; illam vero bonam ex adventitia Dei parte, quae cum tenebrarum gente conflixerit,
atque utramque miscuerit. Et omnia quidem bona hominis illi bonae animae, omnia vero mala illi
malae animae tribuunt. In hoc libro illud quod dixi: Nullam esse qualemcumque vitam, quae non eo
ipso quo vita est, et in quantum omnino vita est, ad summum vitae fontem principiumque
pertineat 195, ita dixi, ut tamquam creatura ad Creatorem pertinere intellegatur, non autem de illo
esse tamquam pars eius existimetur.
15. 2. Item quod dixi: Nusquam scilicet, nisi in voluntate esse peccatum 196, possunt Pelagiani pro
se dictum putare propter parvulos, quos ideo negant habere peccatum quod eis in baptismo
remittatur, quia nondum arbitrio voluntatis utuntur. Quasi vero peccatum, quod eos ex Adam
dicimus originaliter trahere, id est reatu eius implicatos, et ob hoc poenae obnoxios detineri,
usquam esse potuit nisi in voluntate, qua voluntate commissum est, quando divini praecepti est
facta transgressio. Potest etiam putari falsa esse ista sententia qua diximus: Nusquam nisi in
voluntate esse peccatum, quia dixit Apostolus: Si autem quod nolo hoc facio, iam non ego operor
illud, sed id quod in me habitat peccatum 197. Hoc enim peccatum usque adeo non est in voluntate,
ut dicat: Quod nolo hoc facio. Quomodo ergo nusquam est nisi in voluntate peccatum? Sed hoc
peccatum, de quo sic est locutus Apostolus, ideo peccatum vocatur, quia peccato factum est et
poena peccati est; quando quidem hoc de concupiscentia carnis dicitur, quod aperit in
consequentibus dicens: Scio quia non habitat in me hoc est in carne mea bonum: velle enim
adiacet mihi, perficere autem bonum non 198. Perfectio quippe boni est, ut nec ipsa concupiscentia
peccati sit in homine, cui quidem quando bene vivitur non consentit voluntas. Verumtamen non
perficit bonum, quia inest adhuc concupiscentia cui repugnat voluntas; cuius concupiscentiae
reatus in baptismate solvitur, sed infirmitas manet, cui donec sanetur omnis fidelis qui bene
proficit, studiosissime reluctatur. Peccatum autem quod nusquam est nisi in voluntate, illud
praecipue intellegendum est, quod iusta damnatio consecuta est; hoc enim per unum hominem
intravit in mundum 199. Quamquam et hoc peccatum quo consentitur peccati concupiscentiae non
nisi voluntate committitur. Propter hoc et alio loco dixi: Non igitur nisi voluntate peccatur 200.
15. 3. Itemque alio loco ipsam voluntatem definivi dicens: Voluntas est animi motus cogente nullo
ad aliquid vel non amittendum vel adipiscendum 201. Quod propterea dictum est, ut hac definitione
volens a nolente discerneretur, et sic ad illos referretur intentio, qui primi in paradiso fuerunt
humano generi origo mali, nullo cogente peccando, hoc est libera voluntate peccando, quia et
scientes contra praeceptum fecerunt, et ille tentator suasit ut hoc fieret, non coegit. Nam et qui
nesciens peccavit, non incongruenter nolens peccasse dici potest, quamvis et ipse quod nesciens
fecit, volens tamen fecit; ita nec ipsius esse potuit sine voluntate peccatum. Quae voluntas utique,
sicut definita est, animi motus fuit cogente nullo ad aliquid vel non amittendum vel adipiscendum.
Quod enim si noluisset non fecisset, non coactus est facere. Quia voluit ergo fecit, etiamsi non quia
voluit peccavit, nesciens peccatum esse quod fecit. Ita nec tale peccatum sine voluntate esse
potuit, sed voluntate facti non voluntate peccati, quod tamen factum peccatum fuit; hoc enim
factum est quod fieri non debuit. Quisquis autem sciens peccat, si potest cogenti ad peccatum sine
peccato resistere nec tamen facit, utique volens peccat, quoniam qui potest resistere non cogitur
cedere. Qui vero cogenti cupiditati bona voluntate resistere non potest, et ideo facit contra
praecepta iustitiae, iam hoc ita peccatum est, ut sit etiam poena peccati. Quapropter peccatum
sine voluntate esse non posse verissimum est.
15. 4. Itemque definitio peccati qua diximus: Peccatum est voluntas retinendi vel consequendi
quod iustitia vetat, et unde liberum est abstinere 202, propterea vera est, quia id definitum est quod
tantummodo peccatum est, non quod etiam poena peccati. Nam quando tale est ut idem sit et

14

