XIII (XL) - ANNOTATIONES IN IOB, LIBER UNUS
13. Liber cuius est titulus: Annotationes in Iob, utrum meus habendus sit, an potius eorum qui eas,
sicut potuerunt vel voluerunt, redegerunt in unum corpus descriptas de frontibus codicis, non facile
dixerim. Suaves enim paucissimis intellegentibus sunt, qui tamen necesse est offendantur multa
non intellegentes, quia nec ipsa verba quae exponuntur ita sunt descripta in multis locis, ut
appareat quid exponatur. Deinde brevitatem sententiarum tanta secuta est obscuritas, ut eam
lector ferre vix possit, quem necesse est plurima non intellecta transire. Postremo tam mendosum
comperi opus ipsum in codicibus nostris, ut emendare non possem, nec editum a me dici vellem,
nisi quia scio fratres id habere, quorum studio non potuit denegari.
Hic liber sic incipit: Et opera magna erant ei super terram.
XIV (XLI) - DE CATECHIZANDIS RUDIBUS, LIBER UNUS
14. Est etiam liber noster De catechizandis rudibus hoc ipso titulo praenotatus. In quo libro ubi dixi:
Nec angelus qui cum spiritibus aliis satellitibus suis superbiendo deseruit oboedientiam Dei et
diabolus factus est aliquid nocuit Deo sed sibi, novit enim Deus ordinare deserentes se animas 58,
convenientius diceretur: deserentes se spiritus, quoniam de angelis agebatur.
Hic liber sic incipit: Petisti a me, frater Deogratias.
XV (XLII) - DE TRINITATE, LIBRI QUINDECIM
15. 1. Libros De Trinitate, quae Deus est, quindecim scripsi per aliquot annos. Sed cum eorum
duodecimum nondum perfecissem, et eos diutius tenerem quam possent sustinere qui vehementer
illos habere cupiebant, subtracti sunt mihi minus emendati quam deberent ac possent, quando eos
edere voluissem. Quod posteaquam comperi, quia et alia eorum apud nos exemplaria remanserant,
statueram eos iam ipse non edere sed sic habere, ut in alio aliquo opusculo meo quid mihi de his
evenerit dicerem. Urgentibus tamen fratribus, quibus resistere non valui, emendavi eos, quantum
emendandos putavi et complevi et edidi, adiungens eis a capite epistolam quam scripsi ad
venerabilem Aurelium episcopum Carthaginensis Ecclesiae, quo tamquam prologo exposui et quid
accidisset, et quid facere mea cogitatione voluissem, et quid fratrum caritate compellente fecissem.
15. 2. In quorum libro undecimo, cum de corpore visibili agerem, dixi: Quocirca id amare alienari
est 59. Quod secundum eum amorem dictum est, quo aliquid sic amatur, ut eo fruendo existimet
beatum se esse qui hoc amat. Nam non est alienari in laudem Creatoris amare speciem
corporalem, ut ipso Creatore fruens quisque vere beatus sit. Itemque in eodem ubi dixi: Nec avem
quadrupedem memini, quia non vidi, sed phantasiam talem facillime intueor, dum alicui formae
volatili qualem vidi adiungo alios duos pedes, quales itidem vidi 60, haec dicens non potui recolere
volatilia quadrupedia quae lex commemorat 61. Neque enim computat in pedibus duo posteriora
crura quibus locustae saliunt, quas dicit mundas et ideo discernit ab immundis talibus volatilibus,
quae non saliunt illis cruribus, sicut sunt scarabaei. Omnia quippe huiusmodi volatilia quadrupedia
vocantur in lege.
15. 3. In duodecimo 62, velut expositio verborum Apostoli, ubi ait: " Omne peccatum quodcumque
fecerit homo extra corpus est " 63, non mihi satisfacit; nec sic puto intellegendum quod dictum est:
Qui autem fornicatur in corpus proprium peccat, tamquam ille hoc faciat, qui propter adipiscenda
ea quae per corpus sentiuntur, ut in his finem boni sui ponat, aliquid agit. Hoc enim longe plura
peccata complectitur, quam illa fornicatio quae concubitu perpetratur illicito 64, de qua locutum,
cum hoc diceret, Apostolum apparet.
Hoc opus, excepta epistola quae postmodum ad eius caput adiuncta est, sic incipit: Lecturus haec
quae de Trinitate disserimus.
XVI (XLIII) - DE CONSENSU EVANGELISTARUM, LIBRI QUATTUOR.
16. Per eosdem annos, quibus paulatim libros De Trinitate dictabam, scripsi et alios labore continuo
interponens eos illorum temporibus, in quibus sunt libri quattuor De consensu Evangelistarum
propter eos qui tamquam dissentientibus calumniantur. Quorum primus liber adversus illos
conscriptus est, qui tamquam maxime sapientem Christum vel honorant vel honorare se fingunt, et

30

