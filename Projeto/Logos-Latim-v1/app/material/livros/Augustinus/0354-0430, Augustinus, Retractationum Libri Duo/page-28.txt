Et vere mihi tunc non placebat, quoniam nondum expertus eram, vel quantum mali eorum auderet
impunitas, vel quantum eis in melius mutandis conferre posset diligentia disciplinae.
Hoc opus sic incipit: Quoniam Donatistae nobis.
VI (XXXIII) - CONFESSIONUM, LIBRI TREDECIM
6. 1. Confessionum mearum libri tredecim, et de malis et de bonis meis Deum laudant iustum et
bonum, atque in eum excitant humanum intellectum et affectum. Interim quod ad me attinet, hoc
in me egerunt cum scriberentur et agunt cum leguntur. Quid de illis alii sentiant, ipsi viderint;
multis tamen fratribus eos multum placuisse et placere scio. A primo usque ad decimum de me
scripti sunt, in tribus ceteris de Scripturis sanctis, ab eo quod scriptum est: In principio fecit Deus
caelum et terram 32, usque ad sabbati requiem 33.
6. 2. In quarto libro, cum de amici morte animi mei miseriam confiterer, dicens quod anima nostra
una quodammodo facta fuerat ex duabus: Et ideo, inquam, forte mori metuebam, ne totus ille
moreretur, quem multum amaveram 34. Quae mihi quasi declamatio levis quam gravis confessio
videtur, quamvis utcumque temperata sit haec ineptia in eo quod additum est: forte. Et in libro
tertio decimo quod dixi firmamentum factum inter spiritales aquas superiores et corporales
inferiores 35, non satis considerate dictum est; res autem in abdito est valde.
Hoc opus sic incipit: Magnus es, Domine.
VII (XXXIV) - CONTRA FAUSTUM MANICHAEUM, LIBRI TRIGINTA TRES
7. 1. Contra Faustum Manichaeum blasphemantem Legem et Prophetas et eorum Deum et
incarnationem Christi; Scripturas autem novi Testamenti, quibus convincitur, falsatas esse
dicentem, scripsi grande opus, verbis eius propositis reddens responsiones meas. Triginta et tres
disputationes sunt, quos etiam libros cur non dixerim? Nam etsi sunt in eis aliqui perbreves, tamen
libri sunt. Unus vero eorum, ubi a nobis adversus eius criminationes Patriarcharum vita defenditur,
tantae prolixitatis est, quantae nullus fere librorum meorum 36.
7. 2. In libro ergo tertio cum solverem quaestionem, quomodo potuerit duos patres habere
Ioseph 37, dixi quidem quod ex alio natus ab alio fuerit adoptatus 38; sed genus quoque adoptionis
dicere debui. Sic enim sonat quod dixi, tamquam eum vivus adoptaverit alius pater. Lex autem
filios etiam mortuis adoptabat, iubens ut fratris sine filiis mortui duceret frater uxorem et fratri
defuncto semen ex eadem suscitaret. Quae profecto de duobus unius hominis patribus expeditior
ibi redditur ratio. Uterini autem fratres fuerunt in quibus hoc contigit, ut unius defuncti qui
vocabatur Heli duceret alter uxorem, id est Iacob, a quo Matthaeus narrat genitum esse Ioseph 39.
Sed uterino fratri suo eum genuit, cuius filium Lucas dicit fuisse Ioseph 40, non utique genitum, sed
ex lege adoptivum. Hoc in eorum litteris inventum est, qui recenti memoria post ascensionem
Domini de hac re scripserunt. Nam etiam nomen eiusdem mulieris quae peperit Iacob patrem
Ioseph de priore marito Mathan, qui fuit pater Iacob avus Ioseph secundum Matthaeum, et de
marito posteriore Melchi peperit Heli, cuius erat adoptivus Ioseph, non tacuit Africanus 41. Quod
quidem, cum Fausto responderem, nondum legeram; sed tamen per adoptionem potuisse
contingere, ut unus homo duos haberet patres, dubitare non poteram.
7. 3. In duodecimo et in tertio decimo 42, de filio Noe secundo, qui est appellatus Cham, ita
disputatum est, tamquam non in filio suo Chanaan, sicut Scriptura demonstrat, sed in seipso fuerit
a patre maledictus 43. In quarto decimo de sole et luna talia dicta sunt, tamquam sentiant et ideo
tolerent vanos adoratores suos 44, quamvis verba ibi accipi possint ab animali ad inanimale
translata, modo locutionis qui vocatur Grece metaphora; sicut de mari scriptum est: Quod fremat in
utero matris suae volens progredi 45, cum utique non habeat voluntatem. In undetricesimo: Absit,
inquam, ut sit in membris sanctorum etiam genitalibus aliqua turpitudo. Dicuntur quidem
inhonesta, quia non habent eam speciem decoris quam membra quae in promptu locata sunt 46.
Sed probabilior in aliis postea scriptis nostris 47 reddita ratio est, cur ea dixerit etiam Apostolus
inhonesta, propter legem scilicet in membris repugnantem legi mentis 48, quae de peccato accidit,
non de prima nostrae institutione naturae.
Hoc opus sic incipit: Faustus quidam fuit.

28

