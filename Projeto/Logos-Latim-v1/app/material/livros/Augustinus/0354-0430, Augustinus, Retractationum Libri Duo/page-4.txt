4. 1. Inter haec scripsi etiam duo volumina secundum studium meum et amorem ratione
indagandae veritatis de his rebus quas maxime scire cupiebam, me interrogans mihique
respondens, tamquam duo essemus, ratio et ego, cum solus essem, unde hoc opus Soliloquia
nominavi. Sed imperfectum remansit, ita tamen ut in primo libro quaereretur et utcumque
appareret, qualis esse debeat qui vult percipere sapientiam, quae utique non sensu corporis sed
mente percipitur, et quadam ratiocinatione in libri fine colligitur, ea quae vere sunt esse immortalia.
In secundo autem de immortalitate animae diu res agitur et non peragitur.
4. 2. In his sane libris non approbo, quod in oratione dixi: Deus, qui nisi mundos verum scire
noluisti 43. Responderi enim potest multos etiam non mundos multa scire vera; neque enim
definitum est hic, quid sit verum, quod nisi mundi scire non possint, et quid sit scire; et illud quod
ibi positum est: Deus, cuius regnum est totus mundus, quem sensus ignorat 44. Si Deus
intellegendus est, addenda fuerant verba ut diceretur quem mortalis corporis sensus ignorat. Si
autem mundus dictus est quem sensus ignorat, ille recte intellegitur qui futurus est caelo novo et
terra nova 45; sed etiam hic addenda erant illa ut diceretur: mortalis corporis sensus. Sed illo more
adhuc loquebar, quo sensus proprie corporis appellatur; nec assidue repetendum est quod et
superius inde iam dixi 46, sed hoc recolendum ubicumque ista locutio in meis litteris invenitur.
4. 3. Et ubi dixi de Patre et Filio: Qui gignit et quem gignit unum est 47, dicendum fuit: " unum sunt
", sicut aperte ipsa Veritas loquitur dicens: Ego et Pater unum sumus 48. Nec illud mihi placet, quod
in ista vita Deo intellecto iam beatam esse animam 49 dixi, nisi forte spe. Item quod dixi: Ad
sapientiae coniunctionem non una via perveniri 50, non bene sonat, quasi alia via sit praeter
Christum qui dixit: Ego sum via 51. Vitanda ergo erat haec offensio aurium religiosarum, quamvis
alia sit illa universalis via, aliae autem viae de quibus et in Psalmo canimus: Vias tuas, Domine,
notas fac mihi, et semitas tuas doce me 52. Et in eo quod ibi dictum est: Penitus esse ista sensibilia
fugienda 53, cavendum fuit, ne putaremur illam Porphyrii falsi philosophi tenere sententiam, qua
dixit omne corpus esse fugiendum 54. Non autem dixi ego " omnia " sensibilia sed ista, hoc est
corruptibilia. Sed hoc potius dicendum fuit; non autem talia sensibilia futura sunt in futuri saeculi
caelo novo et terra nova.
4. 4. Item quodam loco dixi quod disciplinis liberalibus eruditi, sine dubio in se illas oblivione
obrutas eruunt discendo et quodammodo refodiunt 55. Sed hoc quoque improbo. Credibilius est
enim propterea vera respondere de quibusdam disciplinis etiam imperitos earum, quando bene
interrogantur, quia praesens est eis, quantum id capere possunt, lumen rationis aeternae, ubi haec
immutabilia vera conspiciunt, non quia ea noverant aliquando et obliti sunt, quod Platoni vel talibus
visum est 56. Contra quorum opinionem, quanta pro suscepto opere dabatur occasio, in libro
duodecimo De Trinitate disserui 57.
Hoc opus sic incipit: Volventi mihi multa ac varia mecum.

V - DE IMMORTALITATE ANIMAE, LIBER UNUS
5. I. Post libros Soliloquiorum iam de agro Mediolanum reversus, scripsi librum De immortalitate
animae, quod mihi quasi commonitorium esse volueram propter Soliloquia terminanda, quae
imperfecta remanserant. Sed nescio quomodo me invito exiit in manus hominum, et inter mea
opuscula nominatur. Qui primo ratiocinationum contortione atque brevitate sic obscurus est, ut
fatiget cum legitur etiam intentionem meam, vixque intellegatur a me ipso.
5. 2. Deinde cogitans nihil aliud quam animos hominum in quadam argumentatione eiusdem libri
dixi: Nec esse in eo quod nihil discit disciplina potest 58. Itemque alio loco dixi: Nec ullam rem
scientia complectitur, nisi quae ad aliquam pertinet disciplinam 59; nec venit in mentem Deum non
discere disciplinam, sed habere omnium rerum scientiam, in qua etiam praescientia est futurorum.
Tale est illud quod ibi dictum est: non esse vitam cum ratione ulli nisi animae 60; neque enim Deo
sine ratione vita est, cum apud eum et summa vita et summa sit ratio; et illud, quod aliquanto
superius dixi: Id quod intellegitur eiusmodi esse semper 61, cum intellegatur et animus, qui utique
non eiusmodi est semper. Quod vero dixi: Animum propterea non posse ab aeterna ratione
separari, quia non ei localiter iungitur 62, profecto non dixissem, si iam tunc essem Litteris sacris ita
eruditus, ut recolerem quod scriptum est: Peccata vestra separant inter vos et Deum 63. Unde
intellegi datur etiam earum rerum posse dici separationem, quae non locis sed incorporaliter
iunctae fuerant.

4

