ideo nolunt Evangelio credere, quia non ab ipso illa conscripta sunt sed ab eius discipulis, quos
existimant ei divinitatem qua crederetur Deus errore tribuisse. In quo libro quod dixi: Ex Abraham
coepisse gentem Hebraeorum 65, est quidem et hoc credibile, ut Hebraei velut Abrahei dicti esse
videantur. Sed ex illo verius intelleguntur appellati qui vocabatur Heber, tamquam Heberaei 66, de
qua re in libro sexto decimo De civitate Dei satis disserui 67. In secundo cum agerem de duobus
patribus Ioseph, ab altero dixi genitum ab altero adoptatum. Sed dicendum fuit: "alteri
adoptatum" 68; defuncto enim 69, quod magis credendum est, secundum legem 70 fuerat adoptatus,
quoniam qui eum genuit eius matrem, fratris defuncti coniugem, duxerat. Item ubi dixi: Lucas vero
ad ipsum David per Nathan ascendit, per quem Prophetam Deus peccatum illius expiavit 71, per
cuius nominis Prophetam dicere debui, ne putaretur idem fuisse homo cum alter fuerit, quamvis et
ipse hoc vocaretur 72.
Hoc opus sic incipit: Inter omnes divinas auctoritates.
XVII (XLIV) - CONTRA EPISTOLAM PARMENIANI, LIBRI TRES
17. In tribus libris Contra epistolam Parmeniani Donatistarum Carthaginensis episcopi
successorisque Donati, quaestio magna versatur et solvitur, utrum in unitate et eorumdem
communione sacramentorum mali contaminent bonos, et quemadmodum non contaminent
disputatur propter Ecclesiam toto orbe diffusam, cui calumniando scisma fecerunt. In quorum libro
tertio 73, cum dissereretur quomodo sit accipiendum quod ait Apostolus: " Auferte malum ex vobis
ipsis " 74, illud quod dixi ut ex se ipso quisque auferat malum, non sic esse intellegendum, sed sic
potius ut homo malus auferatur ex hominibus bonis, quod fit per ecclesiasticam disciplinam, satis
Greca lingua indicat, ubi sine ambiguitate scriptum est, ut intellegatur: hunc malum, non: hoc
malum, quamvis et secundum istum intellectum responderim Parmeniano.
Hoc opus sic incipit: Multa quidem alias adversus Donatistas.
XVIII (XLV) - DE BAPTISMO, LIBRI SEPTEM
18. Contra Donatistas, auctoritate beatissimi episcopi et martyris Cypriani se defendere molientes,
septem libros De baptismo scripsi. In quibus docui nihil sic valere ad refellendos Donatistas et ad
eorum prorsus ora claudenda, ne adversus Catholicam suum scisma defendant, quomodo litteras
factumque Cypriani. Ubicumque autem in his libris commemoravi 75 Ecclesiam non habentem
maculam aut rugam 76, non sic accipiendum est quasi iam sit, sed quae praeparatur ut sit, quando
apparebit etiam gloriosa. Nunc enim propter quasdam ignorantias et infirmitates membrorum
suorum habet unde quotidie tota dicat: Dimitte nobis debita nostra 77. In quarto libro, cum dicerem
vicem baptismi posse habere passionem 78, non satis idoneum posui illius latronis exemplum, quia
utrum non fuerit baptizatus, incertum est 79. In libro septimo de vasis aureis et argenteis in domo
magna constitutis sensum Cypriani secutus sum, qui haec accepit in bonis, in malis autem lignea et
fictilia, ad illa referens quod dictum est: Alia quidem in honorem, ad haec autem quod dictum est:
Alia vero in contumeliam 80. Sed magis approbo quod apud Tyconium postea repperi vel adverti, in
utrisque intellegendum quaedam in honorem, non sola scilicet aurea et argentea, et rursus in
utrisque quaedam in contumeliam, non utique sola lignea et fictilia 81.
Hoc opus sic incipit: In eis libris quos adversus epistolam Parmeniani.
XIX (XLVI) - CONTRA QUOD ATTULIT CENTURIUS A DONATISTIS, LIBER UNUS *
19. Cum adversus partem Donati multa crebris disputationibus ageremus, attulit ad Ecclesiam
quidam laicus tunc eorum nonnulla contra nos dictata vel scripta in paucis velut testimoniis, quae
suae causae suffragari putant; his brevissime respondi. Huius libelli titulus est: Contra quod attulit
Centurius a Donatistis 82.
Et incipit sic: Dicis eo quod scriptum est a Salomone: " Ab aqua aliena abstine te "

83

.

XX (XLVII) - AD INQUISITIONES IANUARII LIBRI DUO
20. Libri duo quorum est titulus: Ad inquisitiones Ianuarii multa de sacramentis continent disputata,
sive quae universaliter sive quae partiliter, id est non peraeque in omnibus locis, observat Ecclesia;

31

