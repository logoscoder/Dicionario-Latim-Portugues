Quo testimonio meo in quodam libro suo Pelagius usus est. Cui libro cum respondissem, titulum libri
mei esse volui: De natura et gratia.
9. 4. In his atque huiusmodi verbis meis, quia gratia Dei commemorata non est, de qua tunc non
agebatur, putant Pelagiani, vel putare possunt, suam nos tenuisse sententiam. Sed frustra hoc
putant. Voluntas quippe est qua et peccatur et recte vivitur; quod his verbis egimus. Voluntas ergo
ipsa nisi Dei gratia liberetur a servitute, qua facta est serva peccati 100, et ut vitia superet
adiuvetur, recte pieque vivi a mortalibus non potest. Et hoc divinum beneficium quo liberatur nisi
eam praeveniret, iam meritis eius daretur et non esset gratia, quae utique gratis datur. Quod in
aliis opusculis nostris satis egimus 101, istos inimicos huius gratiae novos haereticos refellentes;
quamvis et in his libris, qui non contra illos omnino, quippe illi nondum erant, sed contra
Manichaeos conscripti sunt de libero arbitrio, non omnimodo de ista Dei gratia reticuimus, quam
nefanda impietate conantur auferre. Diximus quippe in secundo libro: non solum magna, sed etiam
minima bona non esse posse, nisi ab illo a quo sunt omnia bona, hoc est Deo 102; et paulo post:
Virtutes, inquam, quibus recte vivitur, magna bona sunt, species autem quorumlibet corporum, sine
quibus recte vivi potest, minima bona sunt, potentiae vero animi, sine quibus recte vivi non potest,
media bona sunt. Virtutibus nemo male utitur, ceteris autem bonis, id est mediis et minimis, non
solum bene sed etiam male quisque uti potest. Et ideo virtute nemo male utitur, quia opus virtutis
est bonus usus istorum, quibus etiam non bene uti possumus, nemo autem bene utendo male
utitur. Quare abundantia et magnitudo bonitatis Dei non solum magna sed etiam media et minima
bona esse praestitit. Magis laudanda est bonitas eius in magnis quam in mediis, et magis in mediis
quam in minimis bonis, sed magis in omnibus, quam si non omnia tribuisset 103. Et alio loco: Tu
tantum, inquam, pietatem inconcussam tene, ut nullum tibi bonum vel sentienti vel intellegenti vel
quoquo modo cogitanti occurrat quod non sit ex Deo 104. Itemque alio loco dixi: Sed quoniam non
sicut sponte homo cecidit, ita etiam sponte surgere potest, porrectam nobis desuper dexteram Dei,
id est Dominum nostrum Iesum Christum, firma fide teneamus 105.
9. 5. Et in libro tertio, cum dixissem illud, quo et Pelagium de meis opusculis usum fuisse
commemoravi 106: Quis enim, inquam, peccat in eo quod nullo modo caveri potest? Peccatur autem,
caveri igitur potest 107, continuo secutus adiunxi: Et tamen etiam per ignorantiam facta quaedam
improbantur et corrigenda iudicantur, sicut in divinis auctoritatibus legimus. Ait enim Apostolus: "
Misericordiam consecutus sum quia ignorans feci " 108; ait et Propheta: " Delicta iuventutis meae et
ignorantiae meae ne memineris " 109. Sunt etiam necessitate facta improbanda, ubi vult homo recte
facere et non potest. Nam unde sunt illae voces: " Non enim quod volo facio bonum, sed quod odi
malum hoc ago " 110; et illud: " Velle adiacet mihi, perficere autem bonum non " 111, et illud: " Caro
concupiscit adversus spiritum, spiritus autem adversus carnem; haec enim invicem adversantur, ut
non ea quae vultis faciatis " 112. Sed haec omnia hominum sunt ex illa mortis damnatione
venientium. Nam si non est ista poena hominis sed natura, nulla ista peccata sunt. Si enim non
receditur ab eo modo quo naturaliter factus est, ita ut melius esse non possit, ea quae debet facit,
cum haec facit. Si autem bonus homo esset, aliter esset. Nunc autem quia ita est, non est bonus
nec habet in potestate ut bonus sit, sive non videndo qualis esse debeat, sive videndo et non
valendo esse qualem debere esse se videt. Poenam istam esse quis dubitet? Omnis autem poena,
si iusta est, peccati poena est et supplicium nominatur. Si autem iniusta poena est, quoniam
poenam esse nemo ambigit, iniusto aliquo dominante homini imposita est. Porro quia de
omnipotentia Dei et iustitia dubitare dementis est, iusta haec poena est et pro peccato aliquo
penditur. Non enim quisquam iniustus dominator aut subripere hominem potuit velut ignoranti Deo,
aut extorquere invito tamquam invalidiori vel terrendo vel confligendo, ut hominem iniusta poena
cruciaret. Relinquitur ergo ut haec poena iusta de damnatione hominis veniat 113. Et alio loco:
Approbare, inquam, falsa pro veris ut erret invitus, et resistente atque torquente dolore carnalis
vinculi non posse a libidinosis operibus temperare, non est natura instituti hominis sed poena
damnati. Cum autem de libera voluntate recte faciendi loquimur, de illa scilicet in qua homo factus
est loquimur 114.
9. 6. Ecce tam longe antequam Pelagiana heresis exstitisset, sic disputavimus, velut iam contra
illos disputaremus. Cum enim omnia bona dicerentur ex Deo, id est et magna et media et minima,
in mediis quidem bonis invenitur liberum voluntatis arbitrium, quia et male illo uti possumus, sed
tamen tale est, ut sine illo recte vivere nequeamus. Bonus autem usus eius iam virtus est, quae in
magnis repperitur bonis, quibus male uti nullus potest. Et quia omnia bona, sicut dictum est, et
magna et media et minima ex Deo sunt, sequitur ut ex Deo sit etiam bonus usus liberae voluntatis,
quae virtus est et in magnis numeratur bonis 115. Deinde dictum est: ex qua miseria peccantibus
iustissime inflicta, liberet Dei gratia, quia sponte homo, id est libero arbitrio, cadere potuit non
etiam surgere. Ad quam miseriam iustae damnationis pertinet ignorantia et difficultas, quam
patitur omnis homo ab exordio nativitatis suae, nec ab isto malo quisquam, nisi Dei gratia,

8

