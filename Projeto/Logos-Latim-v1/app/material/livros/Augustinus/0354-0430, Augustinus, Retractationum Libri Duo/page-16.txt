intellegi fas est, Trina Unitas, quam catholica Ecclesia colit, supplex oro expertus in me
misericordiam tuam, ne homines, cum quibus mihi a pueritia in omni convictu fuit summa
consensio, in tuo cultu a me dissentire permittas 216. Sic utique orans, iam fide retinebam, non
solum conversos ad Deum gratia eius adiuvari ut proficiant ac perficiantur, ubi adhuc dici potest pro
merito conversionis illorum istam dari gratiam, verum etiam ut convertantur ad Deum, ad ipsam
Dei gratiam pertinere, quando quidem pro eis oravi qui erant ab illo nimis aversi, atque ut ad illum
converterentur oravi.
Hic liber sic incipit: Opitulante Dei misericordia.
XVI (XV) - ACTA CONTRA FORTUNATUM MANICHAEUM,

LIBER UNUS

16. 1. Eodem tempore presbyterii mei contra Fortunatum quendam Manichaeorum presbyterum
disputavi, qui plurimum temporis apud Hipponem vixerat seduxeratque tam multos, ut propter illos
ibi eum delectaret habitare. Quae disputatio nobis altercantibus excepta est a notariis, veluti gesta
conficerentur; nam et diem habet et consulem. Hanc in librum memoriae mandandum conferre
curavimus. Versatur ibi quaestio unde sit malum, me asserente exortum fuisse hominis malum ex
libero voluntatis arbitrio, illo autem naturam mali Deo coaeternam persuadere moliente. Sed
consequenti die tandem confessus est, nihil se adversus nos invenire quod diceret. Nec sane
catholicus factus est, sed tamen ab Hippone discessit.
16. 2. In hoc libro illud quod dixi: Animam dico factam a Deo ut cetera omnia quae a Deo facta
sunt, et inter illa quae Deus omnipotens fecit principalem locum datum esse animae 217, ita dixi ut
hoc generaliter de universa creatura rationali accipi vellem, quamvis in Scripturis sanctis animas
dictas esse angelorum aut non omnino aut non possit facile repperiri, sicut supra iam diximus. 218.
Item alio loco: Ego dico, inquam, peccatum non esse, si non propria voluntate peccetur 219. Ubi
peccatum illud intellegi volui, quod non est etiam poena peccati; nam de tali poena dixi alibi in
eadem disputatione quod dicendum fuit 220. Itemque dixi: Ut postea eadem ipsa caro, quae nos
poenis torsit in peccatis manentes, subiciatur nobis in resurrectione, et nulla adversitate nos
quatiat, quominus legem et divina praecepta servemus 221. Quod non ita est accipiendum,
tamquam et in illo Dei regno, ubi incorruptibile atque immortale corpus habebimus, de Scripturis
divinis lex et praecepta sumenda sint, sed quia perfectissime ibi lex aeterna servabitur, et illa duo
praecepta de diligendo Deo et proximo 222, non in lectione, sed in ipsa perfecta et sempiterna
dilectione tenebimus.
Hoc opus sic incipit: Quinto Kalendas Septembris, Arcadio Augusto bis et Rufino, viris clarissimis,
consulibus.
XVII (XVI) - DE FIDE ET SYMBOLO, LIBER UNUS
17. Per idem tempus coram episcopis hoc mihi iubentibus, qui plenarium totius Africae concilium
Hippone Regio agebant, De fide ac Symbolo presbyter disputavi. Quam disputationem nonnullis
eorum qui nos familiarius diligebant studiosissime instantibus in librum contuli; in quo de rebus
ipsis ita disseritur, ut tamen non fiat verborum illa contextio, quae tenenda memoriter
competentibus traditur. In hoc libro, cum de resurrectione carnis ageretur: Resurget, inquam,
corpus secundum christianam fidem, quae fallere non potest. Quod cui videtur incredibile, qualis sit
nunc caro attendit, qualis autem futura sit non considerat, quia illo tempore immutationis angelicae
non iam caro erit et sanguis sed tantum corpus 223 et cetera, quae ibi de corporum terrestrium in
corpora caelestia mutatione disserui, quoniam dixit Apostolus, cum inde loqueretur: Caro et
sanguis regnum Dei non possidebunt 224. Sed quisquis ea sic accipit, ut existimet ita corpus
terrenum, quale nunc habemus, in corpus caeleste resurrectione mutari, ut nec membra ista nec
carnis sit futura substantia, procul dubio corrigendus est, commonitus de corpore Domini, qui post
resurrectionem in eisdem membris non solum conspiciendus oculis, verum etiam manibus
tractandus apparuit, carnemque se habere etiam sermone firmavit dicens: Palpate et videte quia
spiritus ossa et carnem non habet sicut me videtis habere 225. Unde constat Apostolum non carnis
substantiam negasse in Dei regno futuram, sed aut homines qui secundum carnem vivunt carnis et
sanguinis nomine nuncupasse aut ipsam carnis corruptionem, quae tunc utique nulla erit. Nam cum
dixisset: Caro et sanguis regnum Dei non possidebunt, bene intellegitur tamquam exponendo quid
dixerit continuo subdidisse: Neque corruptio incorruptionem possidebit 226. De qua re ad
persuadendum infidelibus difficili diligenter quantum potui me disseruisse repperiet, quisquis De
civitate Dei librum legerit novissimum 227.

16

