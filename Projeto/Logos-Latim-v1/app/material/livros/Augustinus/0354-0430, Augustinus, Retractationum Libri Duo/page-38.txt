XLII (LXIX) - DE NATURA ET GRATIA, LIBER UNUS
42. Venit etiam tunc in manus meas quidam liber Pelagii, ubi hominis naturam contra Dei gratiam,
qua iustificatur impius et qua christiani sumus, quanta potuit argumentatione defendit. Librum ergo
quo huic respondi, defendens gratiam non contra naturam sed per quam natura liberatur et regitur,
De natura et gratia nuncupavi. In quo verba quaedam quae velut Xysti Romani episcopi et martyris
Pelagius posuit ita defendi, tamquam re vera eiusdem Xysti essent 144; id enim putaveram. Sed
postea legi Sexti philosophi esse non Xysti christiani.
Hic liber sic incipit: Librum quem misistis.
XLIII (LXX) - DE CIVITATE DEI, LIBRI VIGINTI DUO
43. 1. Interea Roma Gothorum irruptione agentium sub rege Alarico atque impetu magnae cladis
eversa est. Cuius eversionem deorum falsorum multorumque cultores, quos usitato nomine
paganos vocamus, in christianam religionem referre conantes solito acerbius et amarius Deum
verum blasphemare coeperunt. Unde ego exardescens zelo domus Dei 145 adversus eorum
blasphemias vel errores libros De civitate Dei scribere institui. Quod opus per aliquot annos me
tenuit, eo quod alia multa intercurrebant, quae differre non oporteret et me prius ad solvendum
occupabant. Hoc autem De civitate Dei grande opus tandem viginti duobus libris est terminatum.
Quorum quinque primi eos refellunt, qui res humanas ita prosperari volunt, ut ad hoc multorum
deorum cultum, quos pagani colere consueverunt, necessarium esse arbitrentur, et quia prohibetur,
mala ista exoriri atque abundare contendunt. Sequentes autem quinque adversus eos loquuntur,
qui fatentur haec mala nec defuisse umquam nec defutura mortalibus et ea nunc magna nunc
parva, locis, temporibus personisque variari, sed deorum multorum cultum, quo eis sacrificatur,
propter vitam post mortem futuram esse utilem disputant. His ergo decem libris duae istae vanae
opiniones christianae religioni adversariae refelluntur.
43. 2. Sed ne quisquam nos aliena tantum redarguisse, non autem nostra asseruisse
reprehenderet, id agit pars altera operis huius, quae libris duodecim continetur, quamquam, ubi
opus est, et in prioribus decem quae nostra sunt asseramus, et in duodecim posterioribus
redarguamus adversa. Duodecim ergo librorum sequentium primi quattuor continent exortum
duarum civitatum, quarum est una Dei altera huius mundi; secundi quattuor excursum earum sive
procursum; tertii vero qui et postremi, debitos fines. Ita omnes viginti et duo libri, cum sint de
utraque civitate conscripti, titulum tamen a meliore acceperunt, ut De civitate Dei potius vocaretur.
In quorum decimo libro non debuit pro miraculo poni in Abrahae sacrificio flammam caelitus factam
inter divisas victimas cucurrisse 146, quoniam hoc illi in visione monstratum est. In septimo decimo
quod dictum est de Samuele: Non erat de filiis Aaron 147, dicendum potius fuit: "Non erat filius
sacerdotis". Filios quippe sacerdotum defunctis sacerdotibus succedere magis legitimi moris fuit.
Nam in filiis Aaron reperitur pater Samuelis; sed sacerdos non fuit, nec ita in filiis ut eum ipse
genuerit Aaron, sed sicut omnes illius populi dicuntur filii Israel.
Hoc opus sic incipit: Gloriosissimam civitatem Dei.
XLIV (LXX) - AD OROSIUM PRESBYTERUM, CONTRA PRISCILLIANISTAS ET ORIGENISTAS,

LIBER UNUS
44. Inter haec Orosii cuiusdam Hispani presbyteri consultationi de Priscillianistis et de quibusdam
Origenis sensibus, quos catholica fides improbat, quanta potui brevitate ac perspicuitate respondi.
Cuius opusculi titulus est: Ad Orosium contra Priscillianistas et Origenistas. Et ipsa enim consultatio
responsioni meae a capite adiuncta est.
Hic liber sic incipit: Respondere tibi quaerenti, dilectissime fili Orosi.
XLV (LXXII) - AD HIERONIMUM PRESBYTERUM, LIBRI DUO,
UNUS DE ORIGINE ANIMAE ET ALIUS DE SENTENTIA IACOBI
45. Scripsi etiam duos libros ad presbyterum Hieronimum 148 sedentem in Bethleem, unum De
origine animae hominis, alterum De sententia apostoli Iacobi, ubi ait: Quicumque totam legem
servaverit, offendat autem in uno factus est omnium reus 149, de utroque consulens eum. Sed in illo
priore quaestionem quam proposui ipse non solvi, in posteriore autem quid mihi de illa solvenda

38

