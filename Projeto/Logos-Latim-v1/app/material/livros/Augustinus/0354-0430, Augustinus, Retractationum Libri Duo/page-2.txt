1. 2. Sed in eisdem tribus libris meis non mihi placet toties me appellasse fortunam 1, quamvis non
aliquam deam voluerim hoc nomine intellegi, sed fortuitum rerum eventum vel in corporis nostri vel
in externis bonis aut malis. Unde et illa verba sunt, quae nulla religio dicere prohibet: forte, forsan,
forsitan, fortasse, fortuito, quod tamen totum ad divinam revocandum est providentiam. Hoc etiam
ibi non tacui dicens: Etenim fortasse quae vulgo fortuna nominatur, occulto quodam ordine regitur,
nihilque aliud in rebus casum vocamus, nisi cuius ratio et causa secreta est 2. Dixi quidem hoc;
verumtamen paenitet me sic illic nominasse fortunam, cum videam homines habere in pessima
consuetudine, ubi dici debet: hoc Deus voluit, dicere: hoc voluit fortuna. Quod autem quodam loco
dixi: Ita comparatum est sive pro meritis nostris sive pro necessitate naturae, ut divinum animum
mortalibus inhaerentem nequaquam philosophiae portus accipiat et cetera 3, aut nihil horum
duorum dicendum fuit, quia etiam sic sensus posset esse integer, aut satis erat dicere: pro meritis
nostris, sicut verum est ex Adam tracta miseria 4, nec addere: sive pro necessitate naturae, quando
quidem naturae nostrae dura necessitas merito praecedentis iniquitatis exorta est. Itemque illic
quod dixi: Nihil omnino colendum esse, totumque abiciendum quidquid mortalibus oculis cernitur,
quidquid ullus sensus attingit 5, addenda erant verba ut diceretur: quidquid mortalis corporis ullus
sensus attingit; est enim sensus et mentis. Sed eorum more tunc loquebar, qui sensum nonnisi
corporis dicunt et sensibilia nonnisi corporalia. Itaque ubicumque sic locutus sum, parum est
ambiguitas evitata, nisi apud eos quorum consuetudo est locutionis huius. Item dixi: Quid censes
aliud esse beate vivere, nisi secundum id, quod in homine optimum est vivere? 6 et quid dixerim in
homine esse optimum paulo post explicans: Quis, inquam, dubitaverit nihil esse aliud hominis
optimum quam eam partem animi, cui dominanti obtemperare convenit cetera quaeque in homine
sunt? Haec autem, ne aliam postules definitionem, mens aut ratio dici potest 7. Hoc quidem verum
est; nam quantum attinet ad hominis naturam, nihil est in eo melius quam mens et ratio. Sed non
secundum ipsam debet vivere, qui beate vult vivere, alioquin secundum hominem vivit, cum
secundum Deum vivendum sit 8, ut possit ad beatitudinem pervenire; propter quam consequendam
non se ipsa debet esse contenta, sed Deo mens nostra subdenda est. Item respondens ei cum quo
disputabatur: Hic plane, inquam, non erras, quod ut tibi omen sit ad reliqua, libenter optaverim 9.
Hoc licet non serio sed ioco dictum sit, nollem tamen eo verbo uti. Omen quippe me legisse non
recolo sive in sacris Litteris nostris 10, sive in sermone cuiusquam ecclesiastici disputatoris, quamvis
abominatio inde sit dicta, quae in divinis Libris assidue repperitur.
1. 3. In secundo autem libro, prorsus inepta est et insulsa illa quasi fabula de philocalia et
philosophia, quod sint germanae et eodem parente procreatae 11. Aut enim philocalia quae dicitur
nonnisi in nugis est, et ob hoc philosophiae nulla ratione germana; aut si propterea est hoc nomen
honorandum, quia Latine interpretatum amorem significat pulchritudinis, et est vera ac summa
sapientiae pulchritudo, eadem ipsa est in rebus incorporalibus atque summis philocalia quae
philosophia, neque ullo modo sunt quasi sorores duae. Alio loco de animo cum agerem dixi:
Securior rediturus in caelum 12. Iturus autem quam rediturus dixissem securius, propter eos qui
putant animos humanos pro meritis peccatorum suorum de caelo lapsos sive deiectos in corpora
ista detrudi 13. Sed hoc ego propterea non dubitavi dicere, quia ita dixi in caelum, tamquam
dicerem: ad Deum, qui eius est auctor et conditor, sicut beatus Cyprianus non cunctatus est dicere:
Nam cum corpus e terra spiritum possideamus e caelo, ipsi terra et caelum sumus 14, et in libro
Ecclesiastae scriptum est: Spiritus revertatur ad Deum qui dedit illum 15; Quod utique sic
intellegendum est, ut non resistatur Apostolo dicenti: Nondum natos nihil egisse boni aut mali 16.
Sine controversia ergo quaedam originalis regio beatitudinis animi Deus ipse est, qui eum non
quidem de se ipso genuit, sed de nulla re alia condidit, sicut condidit corpus e terra. Nam quod
attinet ad eius originem, qua fit ut sit in corpore, utrum de illo uno sit qui primum creatus est,
quando factus est homo in animam vivam 17, an similiter ita fiant singulis singuli, nec tunc sciebam
nec adhuc scio.
1. 4. In libro tertio: Si quid mihi videatur quaeris, inquam, in mente arbitror esse summum hominis
bonum 18. Verius dixissem: in Deo; ipso enim mens fruitur, ut beata sit, tamquam summo bono suo.
Nec illud mihi placet quod dixi: Liquet deierare per omne divinum 19. Item quod dixi de Academicis,
quia noverant verum, cuius simile appellabant veri simile, idque ipsum veri simile appellavi falsum
quod approbabant 20, duas ob causas non recte dictum est: vel quod falsum esset quod aliquo
modo esset simile alicuius veri, quia in genere suo et hoc verum est, vel quod approbabant ista
falsa, quae vocabant veri similia, cum illi nihil approbarent et affirmarent nihil approbare
sapientem. Sed quia hoc ipsum veri simile etiam probabile nuncupabant, hinc factum est ut hoc de
illis dicerem. Laus quoque ipsa qua Platonem vel Platonicos sive Academicos philosophos tantum
extuli 21, quantum impios homines non oportuit, non immerito mihi displicuit, praesertim contra
quorum errores magnos defendenda est christiana doctrina. Illud etiam quod in comparatione
argumentorum Ciceronis, quibus in libris suis Academicis usus est, meas nugas esse dixi 22, quibus

2

