liberatur 116. Quam miseriam Pelagiani nolunt ex iusta damnatione descendere, negantes originale
peccatum. Quamvis ignorantia et difficultas etiamsi essent hominis primordia naturalia, nec sic
culpandus sed laudandus esset Deus, sicut in eodem libro tertio disputavimus 117. Quae disputatio
contra Manichaeos habenda est, qui non accipiunt Scripturas sanctas Veteris Instrumenti, in quibus
peccatum originale narratur, et quidquid inde in Litteris Apostolicis legitur, detestabili impudentia
immissum fuisse contendunt a corruptoribus Scripturarum, tamquam non fuerit ab Apostolis
dictum. Contra Pelagianos autem hoc defendendum est quod utraque Scriptura commendat, quam
se accipere profitentur.
Hoc opus sic incipit: Dic mihi, quaeso te, utrum Deus non sit auctor mali.
X (IX) - DE GENESI ADVERSUS MANICHAEOS, LIBRI DUO
10. 1. Iam vero in Africa constitutus, scripsi duos libros De Genesi contra Manichaeos. Quamvis
enim in superioribus libris quidquid disputavi, unde ostenderem Deum summe bonum et
immutabilem creatorem esse omnium mutabilium naturarum nec ullam esse naturam malam sive
substantiam, in quantum natura est atque substantia, adversus Manichaeos nostra invigilaret
intentio, isti tamen duo libri apertissime adversus eos editi sunt in defensionem Veteris Legis, quam
vehementi studio vesani erroris oppugnant: in primo ab eo quod scriptum est: In principio fecit
Deus caelum et terram 118, donec septem peragantur dies, ubi legitur Deus requievisse in die
septimo. In secundo autem, ab eo quod scriptum est: Hic liber creaturae caeli et terrae 119, donec
Adam et mulier eius dimissi sunt de paradiso, et custodia posita est ligno vitae. Deinde in fine libri
errori Manichaeorum fidem catholicae veritatis opposui, quid illi dicant et nos quid dicamus breviter
aperteque complectens.
10. 2. Quod vero dixi: Illud autem lumen non irrationalium avium oculos pascit, sed pura corda
eorum qui Deo credunt et ab amore visibilium rerum et temporalium se ad eius praecepta implenda
convertunt, quod omnes homines possunt si velint 120, non existiment novi haeretici Pelagiani
secundum eos esse dictum. Verum est enim omnino, omnes homines hoc posse si velint; sed
praeparatur voluntas a Domino, et tantum augetur munere caritatis ut possint, quod hic ideo
dictum non est, quoniam praesenti necessarium non erat quaestioni. Quod vero ibi legitur
benedictionem Dei, qua dictum est: Crescite et multiplicamini 121 in carnalem fecunditatem post
peccatum conversam esse credendam 122; si non potest alio modo dictum videri, nisi ut putentur illi
homines non habituri fuisse filios homines nisi peccassent, omnino non approbo. Illud etiam non est
consequens, ut ideo intellegatur in allegoria tantummodo esse accipiendum, quod herbae virides et
ligna fructifera omni generi bestiarum et omnibus avibus et omnibus serpentibus in libro Geneseos
dantur ad cibum, quia sunt et quadrupedia et volatilia quae solis carnibus vivere videantur 123. Fieri
enim posset ut alerentur ab hominibus etiam de fructibus terrae, si propter oboedientiam, qua ipsi
homines Deo sine ulla iniquitate servirent, mererentur omnes bestias et aves omni modo habere
servientes. Item movere potest quomodo dixerim de populo Israel: Adhuc corporali circumcisione et
sacrificiis, tamquam in mari gentium populus ille legi serviebat 124 quandoquidem apud gentes
sacrificare non poterant, sicut eos et nunc videmus sine sacrificiis remansisse 125, nisi forte quod
per Pascha immolant ovem, hoc in sacrificio deputetur.
10. 3. In secundo etiam libro illud quod posui nomine pabuli significari posse vitam 126, cum
melioris interpretationis codices non habeant pabulum, sed faenum, non satis apte dictum videtur.
Non enim congruit faeni nomen significationi vitae quomodo pabuli. Item non videor 127 recte
appellasse verba prophetica quibus scriptum est: Quid superbit terra et cinis? 128, quia non in eius
libro legitur, quem certi simus appellandum esse Prophetam. Nec illud Apostoli ubi adhibet
testimonium de Genesi dicens: Factus est primus homo Adam in animam viventem 129, sicut ille
voluit intellexi, cum exponerem quod scriptum est. Insufflavit Deus in faciem eius flatum vitae, et
factus est homo in animam vivam, vel in animam viventem 130. Apostolus enim ad hoc adhibuit illud
testimonium, ut probaret esse corpus animale; ego autem hinc putavi esse monstrandum animalem
factum prius hominem, non corpus hominis solum 131. Quod autem dixi: nulli naturae nocere
peccata nisi sua 132, ideo dixi, quoniam iusto qui nocet non ei vere nocet, quando quidem etiam
mercedem eius auget in caelis 133, sibi autem peccando vere nocet, quia propter ipsam voluntatem
nocendi recipiet id, quod nocuit. Possunt sane Pelagiani ad suum dogma trahere istam sententiam,
et ideo dicere parvulis aliena non nocuisse peccata, quia dixi: nulli naturae nocere peccata nisi sua,
non intuentes ideo parvulos, qui utique pertinent ad humanam naturam, trahere originale
peccatum, quia in primis hominibus natura humana peccavit, ac per hoc naturae humanae nulla
nocuere peccata nisi sua. Per unum quippe hominem, in quo omnes peccaverunt, peccatum intravit
in mundum 134; non enim nulli homini, sed nulli naturae dixi peccata nocere nisi sua. Item in eo

9

