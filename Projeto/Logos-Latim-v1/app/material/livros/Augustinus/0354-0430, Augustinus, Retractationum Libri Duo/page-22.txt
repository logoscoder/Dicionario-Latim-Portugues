23. 4. Et alio loco: Cuius enim miseretur, inquam, facit eum bene operari, et quem obdurat,
relinquit eum ut male operetur. Sed et illa misericordia praecedenti merito fidei tribuitur, et ista
obduratio praecedenti impietati 324, quod quidem verum est. Sed adhuc quaerendum erat, utrum et
meritum fidei de misericordia Dei veniat, id est utrum ista misericordia ideo tantummodo fiat in
homine, quia fidelis est, an etiam facta fuerit, ut fidelis esset. Legimus enim dicente Apostolo:
Misericordiam consecutus sum ut fidelis essem 325; non ait: Quia fidelis eram. Fideli ergo datur
quidem, sed data est etiam ut esset fidelis. Rectissime itaque alio loco in eodem libro dixi: Quoniam
si non ex operibus sed misericordia Dei et vocamur ut credamus, et credentibus praestatur ut bene
operemur, non est gentibus ista invidenda misericordia 326, quamvis minus ibi diligenter de illa,
quae per Dei propositum fit, vocatione tractaverim.
Hic liber sic incipit: Sensus hi sunt in Epistola ad Romanos Pauli apostoli.
XXIV (XXIII) - EXPOSITIO EPISTOLAE AD GALATAS, LIBER UNUS
24. 1. Post hunc librum exposui eiusdem Apostoli Epistolam ad Galatas non carptim, id est aliqua
praetermittens, sed continuanter et totam. Hanc autem expositionem uno volumine comprehendi.
In quo illud quod dictum est: Priores ergo Apostoli veraces, qui non ab hominibus sed a Deo per
hominem missi sunt, per Iesum Christum scilicet adhuc mortalem. Verax etiam novissimus
Apostolus, qui per Iesum Christum totum iam Deum post resurrectionem eius missus est 327,
propter immortalitatem dictum est totum iam Deum, quam post resurrectionem habere coepit, non
propter divinitatem semper immortalem, a qua numquam recessit, in qua totus Deus erat, et cum
moriturus adhuc erat. Hunc autem sensum sequentia manifestant; adiunxi enim dicens: Priores
sunt ceteri Apostoli per Christum adhuc ex parte hominem, id est mortalem, novissimus est
apostolus Paulus per Christum iam totum Deum, id est omni ex parte immortalem 328. Hoc enim dixi
exponens quod ait Apostolus: Non ab hominibus neque per hominem, sed per Iesum Christum et
Deum Patrem 329, quasi iam Iesus Christus non sit homo. Sequitur enim: Qui suscitavit illum a
mortuis, ut hinc appareret cur dixerit: neque per hominem. Proinde propter immortalitatem iam
nunc non homo Christus Deus, propter substantiam vero naturae humanae, in qua ascendit in
caelum, etiam nunc Mediator Dei et hominum homo Christus Iesus 330, quoniam sic veniet,
quomodo eum viderunt qui viderunt euntem in caelum 331.
24. 2. Item quod dixi: Gratia Dei est qua nobis donantur peccata ut reconciliemur Deo, pax autem
qua reconciliamur Deo 332, sic accipiendum est, ut tamen sciamus etiam utrumque ad generalem
Dei gratiam pertinere, quomodo in populo Dei aliud specialiter Israel aliud Iudas, et tamen
utrumque generaliter Israel. Item cum exponerem: Quid ergo? Lex transgressionis gratia proposita
est, ita distinguendum putavi, ut interrogatio esset: Quid ergo? ac deinde responsio: Lex
transgressionis gratia proposita est 333. Quod quidem non abhorret a vero; sed melior mihi videtur
ista distinctio, ut interrogatio sit: Quid ergo lex? Et inferatur responsio: Transgressionis gratia
proposita est 334. Quod autem dixi: Ordinatissime itaque subiungit: " Quod si spiritu ducimini, non
adhuc estis sub lege " 335, ut intellegamus eos esse sub lege, quorum spiritus ita concupiscit
adversus carnem, ut non ea quae volunt faciant, id est non se teneant invictos in caritate iustitiae,
sed a concupiscente adversum se carne vincantur 336, hoc ex illo sensu est, quo sentiebam id quod
dictum est: " Caro concupiscit adversus spiritum, et spiritus adversus carnem, haec enim invicem
adversantur, ut non ea quae vultis faciatis " 337, ad eos pertinere qui sub lege sunt nondum sub
gratia. Adhuc enim non intellexeram haec verba et illis qui sub gratia sunt non sub lege, propterea
convenire, quia et ipsi concupiscentias carnis, contra quas spiritu concupiscunt, quamvis eis non
consentiant, nollent tamen ullas habere si possent. Et ideo non quaecumque volunt faciunt, quia
volunt eis carere nec possunt. Tunc enim eas non habebunt, quando nec corruptibilem carnem.
Hic liber sic incipit: Causa propter quam scribit Apostolus ad Galatas haec est.
XXV (XXIV) - EPISTOLAE AD ROMANOS INCHOATA EXPOSITIO, LIBER UNUS
25. Epistolae quoque ad Romanos sicut ad Galatas expositionem susceperam. Sed huius operis si
perficeretur plures libri erant futuri. Quorum unum in sola disputatione ipsius salutationis absolvi,
ab initio scilicet usque ad illud ubi ait: Gratia vobis et pax a Deo Patre nostro et Domino Iesu
Christo 338. Factum est quippe ut immoraremur, cum vellemus solvere incidentem sermoni nostro
difficillimam quaestionem de peccato in Spiritum Sanctum, quod non remittatur neque in hoc
saeculo neque in futuro 339. Sed deinde cessavi alia volumina adiungere exponendo Epistolam
totam, ipsius operis magnitudine ac labore deterritus, et in alia faciliora deflexus sum. Ita factum
est ut librum quem feceram primum relinquerem solum, cuius esse titulum volui: Epistolae ad

22

