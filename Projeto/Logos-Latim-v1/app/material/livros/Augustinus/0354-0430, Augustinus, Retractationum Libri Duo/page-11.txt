vocabulum animarum secundum Scripturas sanctas positum possit ostendi, quandoquidem hic
nonnisi angelos sanctos intellegi volui, quos habere animas nusquam me legisse in divinis eloquiis
canonicis recolo.
Hic liber sic incipit: Satis diu pene.
XII (XI) - DE MAGISTRO, LIBER UNUS
12. Per idem tempus scripsi librum cuius est titulus: De magistro, in quo disputatur et quaeritur et
invenitur, magistrum non esse qui docet hominem scientiam nisi Deum, secundum illud etiam quod
in Evangelio scriptum est: Unus est Magister vester Christus 148. Hic liber sic incipit: Quid tibi
videmur efficere velle cum loquimur?
XIII (XII) - DE VERA RELIGIONE, LIBER UNUS
13. 1. Tunc etiam De vera religione librum scripsi, in quo multipliciter et copiosissime disputatur
unum verum Deum, id est Trinitatem Patrem et Filium et Spiritum Sanctum, religione vera
colendum, et quanta misericordia eius per temporalem dispensationem concessa sit hominibus
christiana religio, quae vera religio est, et ad eumdem cultum Dei quemadmodum sit homo quadam
sua vita coaptandus. Maxime tamen contra duas naturas Manichaeorum liber hic loquitur.
13. 2. In hoc libro quodam loco: Sit, inquam, tibi manifestum atque perceptum, nullum errorem in
religione esse potuisse, si anima pro Deo suo non coleret animam aut corpus aut phantasmata
sua 149. Hic animam pro universa creatura incorporali posui non loquens more Scripturarum, quae
animam, quando non translato verbo utuntur, nescio utrum velint intellegi nisi eam qua vivunt
animalia mortalia, in quibus et homines sunt, quamdiu mortales sunt. Paulo post autem eumdem
sensum melius sum breviusque complexus, ubi dixi: Non ergo creaturae potius quam Creatori
serviamus 150 nec evanescamus in cogitationibus nostris 151, et perfecta religio est 152. Creaturam
quippe uno nomine utramque, id est spiritalem corporalemque, significavi. Restat quod ibi dixi: aut
phantasmata sua; propter quod hic dixi: nec evanescamus in cogitationibus nostris.
13. 3. Item quod dixi: Ea est nostris temporibus christiana religio, quam cognoscere ac sequi
securissima et certissima salus est 153, secundum hoc nomen dictum est, non secundum ipsam rem,
cuius hoc nomen est. Nam res ipsa, quae nunc christiana religio nuncupatur, erat et apud antiquos
nec defuit ab initio generis humani, quo- usque ipse Christus veniret in carne, unde vera religio,
quae iam erat, coepit appellari christiana. Cum enim eum post resurrectionem ascensionemque in
caelum coepissent Apostoli praedicare, et plurimi crederent, primum apud Antiochiam, sicut
scriptum est, appellati sunt discipuli " Christiani " 154. Propterea dixi: Haec est nostris temporibus
christiana religio, non quia prioribus temporibus non fuit, sed quia posterioribus hoc nomen accepit.
13. 4. Alio loco: Intende igitur, inquam, in haec quae sequuntur, diligenter et pie, quantum potes,
tales enim adiuvat Deus 155. Quod non ita intellegendum est, quasi tantummodo tales adiuvet, cum
adiuvet etiam non tales ut sint tales, id est ut diligenter et pie quaerant; tales autem adiuvat ut
inveniant. Itemque alibi: Deinde, inquam, iam erit consequens, ut post mortem corporalem, quam
debemus primo peccato, tempore suo atque ordine suo hoc corpus restituatur pristinae
stabilitati 156. Quod sic accipiendum est, quia etiam pristina stabilitas corporis, quam peccando
amisimus, habebat tantam felicitatem, ut in defectum non vergeret senectutis. Huic ergo pristinae
stabilitati restituetur hoc corpus in resurrectione mortuorum. Sed habebit amplius ut nec alimentis
corporalibus sustentetur, sed ad sufficientiam vivificetur solo spiritu 157, cum resurrexerit in
spiritum vivificantem 158, qua causa etiam spiritale erit. Illud autem quod primum fuit, quamvis non
moriturum nisi homo peccasset, tamen animale factum est, hoc est in animam viventem.
13. 5. Et alibi: Usque adeo, inquam, peccatum voluntarium malum est, ut nullo modo sit peccatum,
si non sit voluntarium 159. Potest videri falsa haec definitio; sed si diligenter discutiatur, invenietur
esse verissima. Peccatum quippe illud cogitandum est, quod tantummodo peccatum est, non quod
est etiam poena peccati, sicut superius ostendi, cum quaedam commemorarem ex libro tertio De
libero arbitrio 160. Quamvis et illa quae non immerito non voluntaria peccata dicuntur, quia vel a
nescientibus vel a coactis perpetrantur, non omnimodo possunt sine voluntate committi, quoniam
et ille qui peccat ignorans voluntate utique peccat, quod, cum faciendum non sit, putat esse
faciendum, et ille qui concupiscente adversus spiritum carne 161, non ea quae vult facit, concupiscit
quidem nolens, et in eo non facit quod vult, sed si vincitur, concupiscentiae consentit volens, et in
eo non facit nisi quod vult, liber scilicet iustitiae servusque peccati 162. Et illud quod in parvulis

11

