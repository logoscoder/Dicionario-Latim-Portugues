XXIII (XXII) - EXPOSITIO QUARUMDAM PROPOSITIONUM
EX EPISTOLA APOSTOLI AD ROMANOS
23. 1. Cum presbyter adhuc essem, contigit ut apud Carthaginem inter nos qui simul eramus, ad
Romanos Apostoli Epistola legeretur, et quaedam interrogabar a fratribus; quibus cum sicut
poteram responderem, voluerunt scribi potius quae dicebam quam sine litteris fundi. Ubi cum eis
obtemperarem, liber unus accessit superioribus opusculis meis. In quo libro: Quod autem ait,
inquam, " Scimus quia lex spiritalis est, ego autem carnalis sum ", satis ostendit non posse impleri
legem nisi a spiritalibus, quales facit gratia Dei 303. Quod utique non ex persona Apostoli accipi
volui, qui iam spiritalis erat, sed hominis sub lege positi nondum sub gratia 304. Sic enim prius haec
verba sapiebam, quae postea lectis quibusdam divinorum tractatoribus eloquiorum, quorum me
moveret auctoritas 305, consideravi diligentius et vidi etiam de ipso Apostolo posse intellegi quod
ait: Scimus quia lex spiritalis est, ego autem carnalis sum. Quod in eis libris, quos contra Pelagianos
nuper scripsi 306, quantum potui diligenter ostendi. In isto ergo libro et hoc quod dictum est: Ego
autem carnalis sum, et deinde cetera usque ad eum locum ubi dicit: Miser ego homo, quis me
liberabit de corpore mortis huius? Gratia Dei per Iesum Christum Dominum nostrum 307, dixi
hominem describi adhuc sub lege nondum sub gratia constitutum, bene facere volentem, sed
victum concupiscentia carnis male facientem. A cuius concupiscentiae dominatu non liberat nisi
gratia Dei per Iesum Christum Dominum nostrum 308, dono Spiritus Sancti, per quem diffusa caritas
in cordibus nostris 309, vincit carnis concupiscentias, ne consentiamus eis ad male faciendum, sed
potius bona faciamus. Unde quidem iam evertitur haeresis Pelagiana, quae vult non ex Deo nobis
sed ex nobis esse caritatem qua bene ac pie vivimus. Sed in illis libris 310, quos adversus eos
edidimus, etiam spiritalis hominis iamque sub gratia constituti melius intellegi verba ista
monstravimus propter corpus carnis, quod spiritale nondum est, erit autem in resurrectione
mortuorum, et propter ipsam carnis concupiscentiam, cum qua ita confligunt sancti non ei
consentientes ad malum, ut tamen eius motibus, quibus repugnantibus resistunt, non careant in
hac vita; non eos autem habebunt in illa, ubi absorbebitur mors in victoriam 311. Propter hanc itaque
concupiscentiam motusque ipsos, quibus ita resistitur, ut tamen sint in nobis, potest quisque
sanctus iam sub gratia positus dicere ista omnia, quae hic esse dixi verba hominis nondum sub
gratia positi sed sub lege. Quod hic ostendere longum est, et ubi hoc ostenderim dictum est 312.
23. 2. Item disputans quid elegerit Deus in nondum nato, cui dixit serviturum esse maiorem, et
quid in eodem maiore similiter nondum nato reprobaverit, de quibus propter hoc commemoratur,
quamvis longe postea prolatum propheticum testimonium: Iacob dilexi, Esau autem odio habui 313,
ad hoc perduxi ratiocinationem ut dicerem: Non ergo elegit Deus opera cuiusquam in praescientia,
quae ipse daturus est, sed fidem elegit in praescientia, ut quem sibi crediturum esse praescivit,
ipsum elegerit cui Spiritum Sanctum daret, ut bona operando etiam vitam aeternam
consequeretur 314. Nondum diligentius quaesiveram nec adhuc inveneram, qualis sit electio gratiae,
de qua idem dicit Apostolus: Reliquiae per electionem gratiae salvae factae sunt 315. Quae utique
non est gratia, si eam merita ulla praecedant, ne iam quod datur non secundum gratiam sed
secundum debitum reddatur potius meritis quam donetur. Proinde quod continuo dixi: Dicit enim
idem Apostolus: " Idem Deus qui operatur omnia in omnibus " 316, nusquam autem dictum est: Deus
credit omnia in omnibus, ac deinde subiunxi: Quod ergo credimus nostrum est, quod autem bonum
operamur illius est qui credentibus dat Spiritum Sanctum 317, profecto non dicerem, si iam scirem
etiam ipsam fidem inter Dei munera repperiri, quae dantur in eodem Spiritu 318. Utrumque ergo
nostrum est propter arbitrium voluntatis, et utrumque tamen datum est per Spiritum fidei et
caritatis. Neque enim sola caritas, sed sicut scriptum est: Caritas cum fide a Deo Patre et Domino
nostro Iesu Christo 319.
23. 3. Et quod paulo post dixi: Nostrum est enim credere et velle, illius autem dare credentibus et
volentibus facultatem bene operandi per Spiritum Sanctum, per quem " caritas diffunditur in
cordibus nostris " 320, verum est quidem; sed eadem regula et utrumque ipsius est, quia ipse
praeparat voluntatem, et utrumque nostrum, quia non fit nisi volentibus nobis. Ac per hoc quod
etiam postea dixi: Quia neque velle possumus nisi vocemur; et cum post vocationem voluerimus,
non sufficit voluntas nostra et cursus noster, nisi Deus et vires currentibus praebeat et perducat
quo vocat 321, ac deinde subiunxi: Manifestum est ergo " non volentis neque currentis sed
miserentis Dei esse " 322 quod bene operamur, omnino verissimum est. Sed parum de ipsa
vocatione disserui, quae fit secundum propositum Dei. Non enim omnium qui vocantur talis est sed
tantum electorum. Itaque quod paulo post dixi: Sicut enim in his quos eligit Deus non opera sed
fides inchoat meritum, ut per munus Dei bene operentur, sic in his quos damnat infidelitas et
impietas inchoat poenae meritum, ut per ipsam poenam etiam male operentur 323, verissime dixi.
Sed fidei meritum etiam ipsum esse donum Dei nec putavi quaerendum esse nec dixi.

21

