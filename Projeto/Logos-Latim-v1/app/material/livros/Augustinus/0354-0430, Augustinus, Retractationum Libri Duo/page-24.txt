Tricesima secunda est: Utrum rem ullam alius alio magis intellegat, atque ita eiusdem rei per
infinitum eat intellegentia.
Tricesima tertia: De metu.
Tricesima quarta: Utrum non aliud amandum sit quam metu carere.
Tricesima quinta: Quid amandum sit. In qua illud quod dixi: Id esse amandum quod nihil est aliud
habere quam nosse 350, non satis approbo. Neque enim Deum non habebant quibus dictum est:
Nescitis quia templum Dei estis, et Spiritus Dei habitat in vobis? 351 nec tamen eum noverant, vel
non sicut noscendus est noverant. Item quod dixi: Nemo igitur beatam vitam novit et miser est 352;
novit dixi, quomodo noscenda est. Nam quis eam penitus nescit, eorum dumtaxat qui iam ratione
utuntur, quandoquidem beatos se esse velle noverunt 353?
Tricesima sexta est: De nutrienda caritate. Ubi dixi: Deus igitur et animus cum amantur caritas
proprie dicitur purgatissima et consummata, si nihil aliud amatur 354. Quod si verum est, quomodo
ergo Apostolus ait: Nemo umquam carnem suam odio habuit 355, et ex hoc admonet ut diligantur
uxores? Sed ideo dictum est: proprie dilectio dicitur, quoniam caro diligitur quidem, nec tamen
proprie sed propter animam cui subiacet ad usum. Nam et si propter se ipsam videtur diligi, cum
eam nolumus esse deformem, ad aliud referendum est decus eius, ad illud scilicet a quo decora
sunt omnia.
Tricesima septima est: De semper nato.
Tricesima octava: De conformatione animae.
Tricesima nona: De alimentis.
Quadragesima: Cum animarum natura una sit, unde hominum diversae voluntates?
Quadragesima prima: Cum omnia Deus fecerit, quare non aequaliter fecit?
Quadragesima secunda: Quemadmodum Dei Sapientia Dominus Iesus Christus et in utero matris
fuerit et in caelis.
Quadragesima tertia: Quare Filius Dei in homine apparuit, et Spiritus Sanctus in columba? 356
Quadragesima quarta: Quare tanto post venit Dominus Iesus Christus? Ubi cum generis humani
tamquam unius hominis aetates commemorarem, dixi: Nec oportuit venire divinitus Magistrum,
cuius imitatione in mores optimos formaretur, nisi tempore iuventutis 357. Et adiunxi ad hoc valere
quod Apostolus dicit, sub lege tamquam sub paedagogo parvulos custoditos 358. Sed potest movere,
cur alibi dixerimus, Christum in generis humani sexta aetate tamquam in senectute venisse 359. Hoc
ergo quod de iuventute dictum est ad vigorem feruoremque fidei refertur, quae per dilectionem
operatur 360; illud autem de senectute ad temporum numerum. Potest enim intellegi utrumque in
universitate hominum, quod non potest in aetatibus singulorum; sicut in corpore non potest simul
et iuventus esse et senectus, in animo autem potest, illa propter alacritatem, ista propter
gravitatem.
Quadragesima quinta est: Adversus mathematicos.
Quadragesima sexta: De ideis.
Quadragesima septima: Utrum aliquando cogitationes nostras videre possimus. Ubi quod dixi:
Angelica corpora, qualia nos speramus habituros, lucidissima atque aetherea esse credendum
est 361, si hoc sine membris quae nunc habemus et sine substantia quamvis incorruptibilis tamen
carnis accipiatur, erratur. Multo autem melius in opere De civitate Dei quaestio ista tractata est 362,
de videndis cogitationibus nostris.
Quadragesima octava est: De credibilibus.
Quadragesima nona: Quare filii Israel sacrificabant visibiliter pecorum victimas.
Quinquagesima: De aequalitate Filii.
Quinquagesima prima: De homine facto ad imaginem et similitudinem Dei 363. Ubi quid est quod
dixi: Homo sine vita non recte appellatur, cum dicatur homo etiam cadaver hominis? Ergo saltem
dicere debui: " non proprie dicitur ", ubi dixi: Non recte dicitur. Item dixi: Neque inscite distinguitur,
quod aliud sit imago et similitudo Dei, aliud ad imaginem et similitudinem Dei, sicut hominem
factum accipimus 364. Quod non ita est intellegendum, quasi homo non dicatur imago Dei, cum dicat
Apostolus: Vir quidem non debet velare caput, cum sit imago et gloria Dei 365, sed dicitur etiam ad
imaginem Dei, quod Unigenitus non dicitur, qui tantummodo imago est, non ad imaginem.
Quinquagesima secunda: De eo quod dictum est: " Paenitet me fecisse hominem " 366.
Quinquagesima tertia: De auro et argento quod ab Aegyptiis Israelitae acceperunt 367.
Quinquagesima quarta: De eo quod scriptum est: " Mihi autem adhaerere Deo, bonum est " 368. Ubi
quod dixi: Quod autem est omni anima melius, id Deum dicimus 369, magis dici debuit: Omni creato
spiritu melius.
Quinquagesima quinta: De eo quod scriptum est: " Sexaginta sunt reginae, octoginta concubinae,
et adulescentulae quarum non est numerus " 370.
Quinquagesima sexta: De annis quadraginta sex aedificati templi 371.
Quinquagesima septima: De centum quinquaginta tribus piscibus 372.
Quinquagesima octava: De Ioanne Baptista.
Quinquagesima nona: De decem virginibus 373.
Sexagesima: De die autem et hora nemo scit, neque angeli caelorum neque Filius hominis nisi

24

