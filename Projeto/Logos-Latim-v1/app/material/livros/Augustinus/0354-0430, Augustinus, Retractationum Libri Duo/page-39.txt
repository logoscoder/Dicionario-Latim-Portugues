videretur ipse non tacui, sed utrum hoc approbaret etiam ille consului. Rescripsit autem laudans
eamdem consultationem meam, sibi tamen ad respondendum otium non esse respondit. Ego vero
quousque esset in corpore hos libros edere nolui, ne forte responderet aliquando, et cum ipsa
responsione eius potius ederentur. Illo autem defuncto ad hoc edidi priorem, ut qui legit
admoneatur aut non quaerere omnino, quomodo detur anima nascentibus, aut certe de re
obscurissima eam solutionem quaestionis huius admittere 150, quae contraria non sit apertissimis
rebus, quas de originali peccato fides catholica novit in parvulis, nisi regenerentur in Christo, sine
dubitatione damnandis; posteriorem vero ad hoc ut quaestionis de qua ibi agitur etiam quae nobis
visa est solutio ipsa noscatur.
Hoc opus sic incipit: Deum nostrum qui nos vocavit.
XLVI (LXXIII) - AD EMERITUM EPISCOPUM DONATISTARUM,

POST COLLATIONEM, LIBER UNUS *

46. Ad Emeritum Donatistarum episcopum, qui in collatione nostra quam cum illis habuimus eorum
causam maxime agere videbatur, aliquanto post eamdem collationem scripsi librum satis utilem,
quoniam res quibus vincuntur vel victi esse monstrantur commoda brevitate complectitur.
Hic liber sic incipit: Si vel nunc, frater Emerite.
XLVII (LXXIV) - DE GESTIS PELAGII, LIBER UNUS
47. Per idem tempus in Oriente, hoc est in Syria Palaestina, Pelagius a quibusdam catholicis
fratribus ad episcopalia gesta perductus, eisque absentibus qui de illo libellum dederant, quoniam
ad diem synodi non potuerunt occurrere, ab episcopis quattuordecim auditus est 151, ubi eum
dogmata ipsa damnantem, quae inimica gratiae Christi adversus eum de libello legebantur,
catholicum pronuntiarunt. Sed cum in manus nostras eadem gesta venissent, scripsi de his librum,
ne illo velut absoluto eadem quoque dogmata putarentur iudices approbasse, quae ille nisi
damnasset, nullo modo ab eis nisi damnatus exisset.
Hic liber sic incipit: Posteaquam in manus nostras.
XLVIII (LXXV) - DE CORRECTIONE DONATISTARUM, LIBER UNUS
48. Eodem tempore scripsi etiam librum De correctione Donatistarum propter eos qui nolebant illos
legibus imperialibus corrigi 152.
Hic liber sic incipit: Laudo et gratulor et admiror.
XLIX (LXXVI) - DE PRAESENTIA DEI, AD DARDANUM, LIBER UNUS
49. De praesentia Dei scripsi librum, ubi nostra intentio contra haeresim Pelagianam maxime
vigilat, non expresse nominatam. Sed in eo etiam de praesentia naturae quem Deum summum et
verum dicimus, et de templo eius operose ac subtiliter disputatur 153. Hic liber sic incipit: Fateor me,
frater dilectissime Dardane.
L (LXXVII) - CONTRA PELAGIUM ET CAELESTIUM DE GRATIA CHRISTI, ET DE PECCATO
ORIGINALI AD ALBINAM, PINIANUM ET MELANIAM, LIBRI DUO
50. Posteaquam Pelagiana haeresis cum suis auctoribus ab episcopis Ecclesiae Romanae, prius
Innocentio deinde Zosimo 154, cooperantibus conciliorum Africanorum litteris, convicta atque
damnata est, scripsi duos libros adversus eos, unum: De gratia Christi, alterum: De peccato
originali.
Hoc opus sic incipit: Quantum de vestra et corporali et maxime spiritali salute gaudeamus.
LI (LXXVIII) - GESTA CUM EMERITO DONATISTARUM EPISCOPO,

LIBER UNUS
39

