62. Interea libri quattuor Iuliani pelagiani 179, quos supra commemoravi, venerunt etiam in manus
nostras. In quibus comperi illa, quae ex eis decerpserat qui ea comiti Valerio miserat, non omnia eo
modo quo a Iuliano dicta sunt ad eumdem comitem scripta, sed nonnulla eorum aliquantum fuisse
mutata. Scripsi ergo sex libros adversus illos quattuor 180; sed meorum duo primi testimoniis
sanctorum, qui fidem catholicam post Apostolos defenderunt, Iuliani impudentiam redarguunt, qui
tamquam Manichaeorum dogma nobis obiciendum putavit, quia ex Adam trahi dicimus originale
peccatum, quod per lavacrum regenerationis 181, non solum in maioribus, verum etiam in parvulis
solvitur. Quantum autem ipse Iulianus quibusdam sententiis suis adiuvet Manichaeos, in primi libri
mei parte posteriore monstravi. Ceteri autem nostri quattuor redduntur illis singulis singuli. Verum
in huius tanti tamque elaborati operis quinto volumine, ubi commemoravi deformem maritum
coniugi suae, ne deformes pareret, proponere in concubitu formosam solere picturam 182, nomen
hominis qui hoc facere solebat, quasi certum posui, cum sit incertum, quia memoria me fefellit. Hoc
autem Soranus auctor medicinae scripsit regem Cyprium facere solere, sed nomen eius proprium
non expressit.
Hoc opus sic incipit: Contumelias tuas et verba maledica, Iuliane.
LXIII (XC) - AD LAURENTIUM, DE FIDE, SPE ET CARITATE, LIBER UNUS
63. Scripsi etiam librum De fide, spe et caritate, cum a me, ad quem scriptus est, postulasset ut
aliquod opusculum haberet meum de suis manibus non recessurum, quod genus Graeci enchiridion
vocant. Ibi 183 satis diligenter mihi videor esse complexus, quomodo sit colendus Deus, quam
sapientiam esse hominis utique veram divina Scriptura definit 184.
Hic liber sic incipit: Dici non potest, dilectissime fili Laurenti, quantum tua eruditione delecter.
LXIV (XCI) - DE CURA PRO MORTUIS GERENDA, AD PAULINUM EPISCOPUM, LIBER UNUS
64. Librum De cura pro mortuis gerenda scripsi, cum interrogatus litteris fuissem, utrum prosit
cuique post mortem quod corpus eius apud sancti alicuius memoriam sepelitur.
Hic liber sic incipit: Diu Sanctitati tuae, coepiscope venerande Pauline.
LXV (XCII) - DE OCTO DULCITII QUAESTIONIBUS, LIBER UNUS
65. Liber quem praenotavi: De octo Dulcitii quaestionibus, non esset in hoc opere commemorandus
inter libros meos, cum sit confectus ex his quae a me in aliis antea conscripta sunt, nisi et
disputationis aliquid a nobis interpositum repperiretur in eo, et uni earum quaestionum non ex
opusculo aliquo alio meo responsionem, sed tunc quae potuit occurrere reddidissem.
Hic liber sic incipit: Quantum mihi videtur, dilectissime fili Dulciti.
LXVI (XCIII) - AD VALENTINUM ET CUM ILLO MONACHOS,

DE GRATIA ET LIBERO ARBITRIO, LIBER UNUS

66. Propter eos qui, cum defenditur Dei gratia 185, putantes negari liberum arbitrium, sic ipsi
defendunt liberum arbitrium, ut negent Dei gratiam 186, asserentes eam secundum merita nostra
dari, scripsi librum cuius est titulus: De gratia et libero arbitrio. Ad eos autem scripsi monachos
Adrumetinos, in quorum monasterio de hac re coeperat esse contentio, ita ut me consulere eorum
aliqui cogerentur.
Hic liber sic incipit: Propter eos qui hominis liberum arbitrium.
LXVII (XCIV) - AD QUOS SUPRA DE CORREPTIONE ET GRATIA,

LIBER UNUS

67. Rursus ad eosdem scripsi alterum librum quem: De correptione et gratia praenotavi, cum mihi
nuntiatum esset dixisse ibi quemdam, neminem corripiendum, si Dei praecepta non facit, sed pro
illo ut faciat tantummodo orandum.

43

