5. 3. Quid sit etiam quod dixi: Anima si caret corpore, in hoc mundo non est 64, non potui recordari.
Numquid enim animae mortuorum aut non carent corpore aut in hoc mundo non sunt, quasi vero
inferi non sint in hoc mundo? Sed quia carere corpore in bono posui, fortasse nomine corporis
pestes corporeas appellavi. Quod si ita est, nimis insolenter verbo usus sum. Illud quoque temere
dictum est: A summa essentia speciem corpori per animam tribui, qua est, in quantumcumque est.
Per animam ergo corpus subsistit, et eo ipso est quo animatur, sive universaliter, ut mundus, sive
particulariter, ut unumquodque animal intra mundum 65. Hoc totum prorsus temere dictum est.
Hic liber sic incipit: Si alicubi est disciplina.

[VI - DE LIBRIS DISCIPLINARUM, LIBER UNUS] *
6. Per idem tempus, quo Mediolani fui baptismum percepturus, etiam Disciplinarum libros conatus
sum scribere, interrogans eos qui mecum erant atque ab huiusmodi studiis non abhorrebant; per
corporalia cupiens ad incorporalia quibusdam quasi passibus certis vel pervenire vel ducere. Sed
earum solum De grammatica librum absolvere potui, quem postea de armario nostro perdidi, et De
musica sex volumina, quantum attinet ad eam partem quae rithmus vocatur. Sed eosdem sex libros
iam baptizatus iamque ex Italia regressus in Africam scripsi, inchoaveram quippe tantummodo
istam apud Mediolanum disciplinam. De aliis vero quinque disciplinis illic similiter inchoatis - de
dialectica, de rethorica, de geometria, de arithmetica, de philosophia - sola principia remanserunt,
quae tamen etiam ipsa perdidimus; sed haberi ab aliquibus existimo.
VII (VI) - DE MORIBUS ECCLESIAE CATHOLICAE
ET DE MORIBUS MANICHAEORUM, LIBRI DUO
7. 1. Iam baptizatus autem cum Romae essem, nec ferre tacitus possem Manichaeorum iactantiam
de falsa et fallaci continentia vel abstinentia, qua se ad imperitos decipiendos, veris Christianis,
quibus comparandi non sunt, insuper praeferunt, scripsi duos libros, unum De moribus Ecclesiae
catholicae, et alterum De moribus Manichaeorum.
7. 2. In eo igitur qui est De moribus Ecclesiae catholicae, ubi posui testimonium in quo legitur:
Propter te afficimur tota die, aestimati sumus ut oves occisionis 66, mendositas nostri codicis me
fefellit minus memorem Scripturarum, in quibus nondum assuetus eram. Nam eiusdem
interpretationis alii codices non habent: propter te afficimur, sed: propter te morte afficimur, quod
uno verbo alii dixerunt: mortificamur. Hoc esse verius Greci libri indicant, ex qua lingua in Latinam
secundum Septuaginta interpretes veterum divinarum Scripturarum est facta translatio. Et tamen
secundum haec verba, id est: propter te afficimur, multa disputans dixi, quae in ipsis rebus non
tamquam falsa improbo. Verumtamen convenientiam Scripturarum veterum et novarum, quam
demonstrare cupiebam, ex his dumtaxat verbis non utique demonstravi. Unde autem mihi error
obrepserit dixi; ex aliis vero testimoniis eamdem convenientiam sufficienter ostendi.
7. 3. Similiter et paulo post testimonium posui de libro Sapientiae secundum codicem nostrum, in
quo scriptum erat: Sobrietatem enim sapientia docet et iustitiam et virtutem 67. Et secundum haec
verba disserui res quidem veras, sed ex occasione mendositatis inventas. Quid enim verius quam
quod sapientia doceat veritatem contemplationis, quam nomine sobrietatis significatam putavi, et
actionis probitatem, quam per duo alia intellegi volui, per iustitiam atque virtutem, cum codices
eiusdem interpretationis veriores habeant: Sobrietatem enim et sapientiam docet et iustitiam et
virtutem? His enim nominibus Latinus interpres quattuor illas virtutes, quae maxime in ore
philosophorum esse assolent, nominavit, sobrietatem appellans temperantiam, prudentiae
imponens nomen sapientiam, fortitudinem vero virtutis vocabulo enuntians, solam iustitiam suo
nomine interpretatus est. Has autem quattuor virtutes in eodem libro Sapientiae suis nominibus
appellatas, sicut a Grecis vocantur, longe postea repperimus in codicibus Grecis. Item quod posui
de libro Salomonis: Vanitas vanitantium dixit Ecclesiastes, in multis quidem codicibus legi; sed hoc
Grecus non habet, habet autem vanitas vanitatum 68, quod postea vidi et inveni eos Latinos esse
veriores, qui habent vanitatum non vanitantium. Ex occasione tamen huius mendositatis
quaecumque disserui vera esse ipsis rebus apparet.
7. 4. Quod autem dixi: Eum ipsum quem cognoscere volumus, hoc est Deum, prius plena caritate
diligamus 69, melius diceretur " sincera " quam plena, ne forte putaretur caritatem Dei non futuram
esse maiorem, quando videbimus facie ad faciem 70. Sic itaque hoc accipiatur, tamquam plena dicta
sit qua maior esse non possit, quamdiu ambulamus per fidem; erit enim plenior immo plenissimus,
sed per speciem. Item quod dixi de his qui subveniunt indigentibus, quia misericordes vocantur,
etiam si sapientes usque adeo sint, ut iam nullo animi dolore turbentur 71, non sic accipiendum est,

5

