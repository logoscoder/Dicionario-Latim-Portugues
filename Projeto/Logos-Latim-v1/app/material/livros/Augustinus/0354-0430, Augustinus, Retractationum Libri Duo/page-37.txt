quamvis nemo tam perfectae iustitiae in hac vita vel fuerit vel sit vel futurus sit. Quaesivit enim
quomodo dixerim posse fieri, cuius rei desit exemplum. Propter hanc eius inquisitionem scripsi
librum cuius est titulus: De spiritu et littera, pertractans apostolicam sententiam ubi ait: Littera
occidit, Spiritus autem vivificat 136. In quo libro quantum Deus adiuvit acriter disputavi contra
inimicos gratiae Dei, qua iustificatur impius. Cum autem agerem de observationibus Iudaeorum, a
quibusdam escis secundum veterem legem abstinentium, dixi: Quarumdam escarum
cerimoniae 137, quod nomen non est in usu Litterarum sanctarum. Ideo tamen mihi congruens visum
est, quod a carendo appellatas cerimonias 138, quasi carimonias memoria tenebam, eo quod
observantes careant his rebus a quibus se abstinent. Quod si est origo alia huius nominis, quae
abhorret a vera religione, secundum hanc ego non sum locutus, sed secundum istam quam supra
memoravi.
Hic liber sic incipit: Lectis opusculis quae ad te nuper elaboravi, fili carissime Marcelline.
XXXVIII (LXV) - DE FIDE ET OPERIBUS LIBER UNUS
38. Interea missa sunt mihi a quibusdam fratribus laicis quidem sed divinorum eloquiorum studiosis
scripta nonnulla, quae ita distinguerent a bonis operibus christianam fidem, ut sine hac non posse,
sine illis autem posse perveniri suaderetur ad aeternam vitam. Quibus respondens librum scripsi
cuius nomen est: De Fide et operibus. In quo disputavi non solum quemadmodum vivere debeant
gratia Christi regenerati, verum etiam quales ad lavacrum regenerationis 139 admitti.
Hic liber sic incipit: Quibusdam videtur.
XXXIX (LXVI) - BREVICULUS COLLATIONIS CUM DONATISTIS, LIBRI TRES
39. Posteaquam facta est cum Donatistis nostra collatio, breviter commemoravi quae gesta sint,
litterisque comprehendi secundum tres dies quibus cum eis contulimus. Idque opus utile existimavi,
quo quisque commonitus vel sciat sine labore quid actum sit, vel consultis numeris, quos rebus
singulis annotavi, legat in eisdem gestis ad locum quodcumque voluerit, quoniam fatigant illa nimia
prolixitate lectorem. Huius autem operis titulus est: Breviculus collationis.
Hoc opus sic incipit: Cum catholici episcopi et partis Donati.
XL (LXVII) - POST COLLATIONEM CONTRA DONATISTAS, LIBER UNUS
40. Librum etiam scripsi grandem satis quantum existimo, diligenter ad ipsos Donatistas post
collationem quam cum episcopis eorum habuimus, ne ab eis seducerentur ulterius; ubi respondi
etiam quibusdam vanitatibus eorum, quae ad nos pervenire potuerunt, quas victi ubi poterant et
quomodo poterant iactitabant, praeter illa quae dixi de gestis collationis, unde quid actum sit
breviter nosceretur. Multo autem brevius id egi in quadam ad eosdem rursus epistola; sed quia in
concilio Numidiae omnibus qui ibi eramus hoc fieri placuit, non est in epistolis meis. Sic quippe
incipit: Silvanus senex, Valentinus, Innocentius, Maximinus, Optatus, Augustinus, Donatus et ceteri
episcopi de concilio Zertensi ad Donatistas 140.
Hic liber sic incipit: Quid adhuc, Donatistae, seducimini?
XLI (LXVIII) - DE VIDENDO DEO, LIBER UNUS
41. De videndo Deo scripsi librum 141, ubi de spiritali corpore, quod erit in resurrectione sanctorum,
inquisitionem diligentiorem distuli, utrum vel quomodo Deus, qui spiritus est 142, etiam per corpus
tale videatur; sed eam postea quaestionem sane difficillimam in novissimo, id est in vicesimo et
secundo libro De civitate Dei satis, quantum arbitror, explicavi 143. Inveni etiam in quodam nostro
codice, in quo et iste liber est, quoddam commonitorium a me factum de hac re ad episcopum
Siccensem Fortunatianum, quod in opusculorum meorum indiculo nec inter libros nec inter epistolas
est notatum.
Hic liber sic incipit: Memor debiti;
illud autem: Sicut praesens rogavi et nunc commoneo.

37

