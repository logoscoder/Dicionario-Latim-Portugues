VIII (XXXV) - CONTRA FELICEM MANICHAEUM, LIBRI DUO
8. Contra Manichaeum quemdam nomine Felicem, praesente populo, in ecclesia biduo disputavi.
Hipponem quippe venerat, eumdem seminaturus errorem; unus enim erat ex doctoribus eorum,
quamvis ineruditus liberalibus litteris, sed tamen versutior Fortunato 49. Gesta sunt ecclesiastica,
sed inter meos libros computantur. Duo ergo libri sunt, in quorum secundo disputatum est de libero
arbitrio voluntatis, sive ad malum operandum sive ad bonum. Sed de gratia, qua vere liberi fiunt, de
quibus scriptum est: Si vos Filius liberaverit, tunc vere liberi eritis 50, diligentius disputare, quoniam
talis erat cum quo agebamus, nulla sumus necessitate compulsi.
Hoc opus sic incipit: Honorio Augusto sextum consule, septimo idus Decembris.
IX (XXXVI) - DE NATURA BONI, LIBER UNUS
9. Liber De natura boni adversus Manichaeos est, ubi ostenditur naturam incommutabilem Deum
esse ac summum bonum, atque ab illo esse ceteras naturas sive spiritales sive corporales, atque
omnes, in quantum naturae sunt, bonas esse; et quid vel unde sit malum, et quanta mala
Manichaei ponant in natura boni et quanta bona in natura mali, quas naturas finxit error ipsorum.
Hic liber sic incipit: Summum bonum quo superius non est, Deus est.
X (XXXVII) - CONTRA SECUNDINUM MANICHAEUM, LIBER UNUS
10. Secundinus quidam, non ex eis quos Manichaei electos, sed ex eis quos "auditores" vocant 51,
quem ne facie quidem noveram, scripsit ad me velut amicus, honorifice obiurgans quod
oppugnarem litteris illam haeresim, et admonens ne facerem atque ad eam sectandam potius
exhortans, cum eius defensione et fidei reprehensione catholicae. Huic respondi; sed quia in
eiusdem opusculi capite non posui quis cui scriberet, non in epistolis meis sed in libris habetur. Illic
ab exordio conscripta est etiam eius epistola. Huius autem mei voluminis titulus est: Contra
Secundinum Manichaeum, quod mea sententia omnibus quae adversus illam pestem scribere potui,
facile praepono.
Hic liber sic incipit: Tua in me benevolentia quae apparet in litteris tuis.
XI (XXXVIII) - CONTRA HILARUM, LIBER UNUS*
11. Inter haec Hilarus quidam vir tribunitius, laicus catholicus, nescio unde adversus Dei ministros ut fieri assolet - irritatus morem, qui tunc esse apud Carthaginem coeperat 52, ut hymni ad altare
dicerentur de Psalmorum libro, sive ante oblationem sive cum distribueretur populo quod fuisset
oblatum, maledica reprehensione ubicumque poterat lacerabat, asserens fieri non oportere 53. Huic
respondi, iubentibus fratribus, et vocatur liber ipse: Contra Hilarum.
Hic liber sic incipit: Qui dicunt mentionem Veteris Testamenti.
XII (XXXIX) - QUAESTIONES EVANGELIORUM, LIBRI DUO
12. Sunt quaedam expositiones quorumdam locorum ex Evangelio secundum Matthaeum et aliae
similiter secundum Lucam; in unum librum illae in alterum istae redactae sunt. Titulus operis huius
est: Quaestiones Evangeliorum. Sed quare illa sola de supra dictis evangelicis Libris exposita
fuerint, quae his libris meis continentur, et quae ista sint, prologus meus adiunctis atque
annumeratis eisdem quaestionibus, ita ut quisque legere quod voluerit, numeros secutus inveniat,
satis indicat. In primo ergo libro in eo quod positum est: Dominum seorsum duobus discipulis suam
retulisse passionem 54, mendositas codicis nos fefellit; nam duodecim scriptum est, non: duobus 55.
In secundo libro 56, volens exponere, quo- modo duos patres potuerit habere Ioseph, cuius coniux
dicta est Virgo Maria, illud quod perhibetur fratrem duxisse defuncti fratris uxorem, ut ei semen
secundum legem suscitaret 57, ideo dixi esse infirmum, quoniam qui nasceretur nomen defuncti lex
eum iubebat accipere. Non est verum; nomen enim defuncti quod dictum est ad hoc lex valere
praecepit, ut eius filius diceretur, non ut hoc quod ille vocaretur.
Hoc opus sic incipit: Hoc opus non ita scriptum est.

29

