57. Scripsi duos libros De coniugiis adulterinis quantum potui secundum Scripturas, cupiens solvere
difficillimam quaestionem. Quod utrum enodatissime fecerim nescio; immo vero non me pervenisse
ad huius rei perfectionem sentio, quamvis multos sinus eius aperuerim, quod iudicare poterit
quisquis intellegenter legit.
Huius operis primus liber sic incipit: Prima quaestio est, frater dilectissime Pollenti .
Secundus autem sic: Ad ea quae mihi scripseras.
LVIII (LXXXV) - CONTRA ADVERSARIUM LEGIS ET PROPHETARUM,

LIBRI DUO
58. Interea liber quidam cuiusdam haeretici sive Marcionistae sive cuiuslibet eorum quorum error
opinatur, quod istum mundum non Deus fecerit, nec Deus Legis quae data est per Moysen et
Prophetarum ad eamdem Legem pertinentium verus sit Deus sed pessimus daemon, cum apud
Carthaginem multis confluentibus et attentissime audientibus, in platea maritima legeretur,
pervenerunt ad eum fratres studiosissime christiani eumque mihi redarguendum sine ulla dilatione
miserunt, multum rogantes ut nec ego respondere differrem. Refelli eum libris duobus, quos ideo
praenotavi, Contra adversarium Legis et Prophetarum, quia codex ipse qui missus est, nomen non
habebat auctoris.
Hoc opus sic incipit: Libro quem misistis, fratres dilectissimi.
LIX (LXXXVI) - CONTRA GAUDENTIUM, DONATISTARUM EPISCOPUM,

LIBRI DUO
59. Per idem tempus Dulcitius tribunus et notarius hic erat in Africa exsecutor imperialium
iussionum contra Donatistas datarum. Qui cum dedisset litteras ad Gaudentium Tamugadensem
Donatistarum episcopum, unum illorum septem quos in nostra collatione auctores suae defensionis
elegerant, exhortans eum ad unitatem catholicam, et dissuadens incendium quo se ac suos cum
ipsa in qua erat Ecclesia consumere minabatur, addens etiam ut, si se iustos putarent, fugerent
potius secundum praeceptum Domini Christi 176 quam nefandis se ignibus concremarent, ille
rescripsit epistolas duas, unam brevem festinante ut asseruit perlatore, aliam prolixam quasi
plenius diligentiusque respondens. Has mihi supra memoratus tribunus existimavit esse mittendas,
ut eas potius ipse refellerem; quas ambas uno libro redargui. Qui cum in eiusdem Gaudentii
pervenisset manus, rescripsit quod ei visum est ad me ipsum, nulla ratione respondens, sed magis
se nec respondere nec tacere potuisse declarans. Quod cum satis posset intellegenter legentibus,
et nostra atque ipsius dicta conferentibus apparere, nolui tamen sine rescripto relinquere quidquid
illud fuit. Hinc factum est ut hi nostri ad illum duo libri essent.
Hoc opus sic incipit: Gaudentius Donatistarum Tamugadensis episcopus.
LX (LXXXVII) - CONTRA MENDACIUM, LIBER UNUS
60. Tunc et Contra mendacium scripsi librum, cuius operis ea causa exstitit, quod ad Priscillianistas
haereticos vestigandos, qui haeresim suam non solum negando atque mentiendo 177, verum etiam
peierando existimant occultandam, visum est quibusdam catholicis Priscillianistas se debere
simulare 178, ut eorum latebras penetrarent. Quod ego fieri prohibens, hunc librum condidi. Hic liber
sic incipit: Multa mihi legenda misisti.
LXI (LXXXVIII) - CONTRA DUAS EPISTOLAS PELAGIANORUM,

LIBRI QUATTUOR
61. Sequuntur libri quattuor, quos Contra duas epistolas Pelagianorum ad episcopum Romanae
Ecclesiae Bonifatium scripsi, quia, cum in manus eius venissent, ipse mihi eas miserat, inveniens in
illis calumniose interpositum nomen meum.
Hoc opus sic incipit: Noveram te quidem, fama celeberrima praedicante.
LXII (LXXXIX) - CONTRA IULIANUM, LIBRI SEX

42

