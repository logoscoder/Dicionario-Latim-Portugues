Hic liber sic incipit: Quoniam video te abundare otio.
IX (VIII) - DE LIBERO ARBITRIO, LIBRI TRES
9. 1. Cum adhuc Romae demoraremur, voluimus disputando quaerere unde sit malum. Et eo modo
disputavimus ut, si possemus, id quod de hac re divinae auctoritati subditi credebamus, etiam ad
intellegentiam nostram, quantum disserendo opitulante Deo agere possemus, ratio considerata et
tractata perduceret. Et quoniam constitit inter nos diligenter ratione discussa, malum non exortum
nisi ex libero voluntatis arbitrio, tres libros quos eadem disputatio peperit appellati sunt: De libero
arbitrio. Quorum secundum et tertium in Africa, iam Hippone Regio presbyter ordinatus, sicut tunc
potui, terminavi.
9. 2. In his libris ita multa disserta sunt, ut incidentes nonnullae quaestiones, quas vel enodare non
poteram vel longam sermocinationem in praesenti requirebant, ita differrentur, ut ex utraque parte
vel ex omnibus earumdem quaestionum partibus, in quibus non apparebat quid potius congrueret
veritati, ad hoc tamen ratiocinatio nostra concluderetur, ut, quodlibet eorum verum esset,
laudandus crederetur, vel etiam ostenderetur Deus 85. Propter eos quippe disputatio illa suscepta
est, qui negant ex libero voluntatis arbitrio mali originem duci, et Deum, si ita est, creatorem
omnium naturarum culpandum esse contendunt; eo modo volentes secundum suae impietatis
errorem (Manichaei enim sunt) immutabilem quamdam et Deo coaeternam introducere naturam
mali. De gratia vero Dei, qua suos electos sic praedestinavit, ut eorum qui iam in eis utuntur libero
arbitrio ipse etiam praepararet voluntates, nihil in his libris disputatum est propter hanc propositam
quaestionem. Ubi autem incidit locus ut huius gratiae fieret commemoratio, transeunter
commemorata est; non, quasi inde ageretur, operosa ratiocinatione defensa. Aliud est enim
quaerere, unde sit malum, et aliud est quaerere, unde redeatur ad pristinum vel ad maius
perveniatur bonum.
9. 3. Quapropter novi haeretici Pelagiani, qui liberum sic asserunt voluntatis arbitrium, ut gratiae
Dei non relinquant locum, quandoquidem eam secundum merita nostra dari asserunt, non se
extollant, quasi eorum egerim causam, quia multa in his libris dixi pro libero arbitrio, quae illius
disputationis causa poscebat. Dixi quippe in primo libro: Malefacta iustitia Dei vindicari, et addidi:
Non enim iuste vindicarentur, nisi fierent voluntate 86. Item cum ipsam bonam voluntatem tam
magnum bonum esse monstrarem, ut omnibus corporeis et externis bonis merito anteponeretur,
dixi: Vides igitur iam, ut existimo, in voluntate nostra esse constitutum, ut hoc vel fruamur vel
careamus tanto et tam vero bono. Quid enim tam in voluntate quam ipsa voluntas sita est? 87 Et
alio loco: Quid ergo causae est, inquam, cur dubitandum putemus, etiam si numquam antea
sapientes fuimus, voluntate nos tamen laudabilem et beatam vitam, voluntate turpem et miseram
mereri ac degere? 88 Item alio loco: Ex quo conficitur, inquam, ut quisquis recte honesteque vult
vivere, si id se velle prae fugacibus rebus velit, assequatur tantam rem tanta facilitate, ut nihil aliud
ei, quam ipsum velle, sit habere quod voluit 89. Itemque alibi dixi: Hoc enim aeterna lex illa, ad
cuius considerationem redire iam tempus est, incommutabili stabilitate firmavit, ut in voluntate
meritum sit, in beatitate autem et miseria praemium atque supplicium 90. Et alio loco: Quid,
inquam, quisque sectandum et amplectendum eligat, in voluntate esse positum constitit 91. Et in
libro secundo: Homo enim ipse, inquam, in quantum homo est, aliquod bonum est, quia recte
vivere cum vult potest 92. Et alio loco dixi: Recte fieri non posse nisi eodem libero voluntatis
arbitrio 93. Et in libro tertio: Quid opus est quaeri, inquam, unde iste motus existat, quo voluntas
avertitur ab incommutabili bono ad commutabile bonum, cum eum non nisi animi et voluntarium et
ob hoc culpabilem esse fateamur, omnisque de hac re disciplina utilis ad id valeat, ut eo motu
improbato atque cohibito voluntatem nostram ad perfruendum sempiterno bono a lapsu
temporalium convertamus? 94 Et alio loco: Optime, inquam, de te veritas clamat. Non enim posses
aliud sentire esse in potestate nostra, nisi quod cum volumus facimus. Quapropter nihil tam in
nostra potestate quam ipsa voluntas est. Ea enim prorsus nullo intervallo mox ut volumus praesto
est 95. Item alio loco: Si enim tu laudaris, inquam, videndo quid facere debeas, cum id non videas
nisi in illo qui est incommutabilis veritas, quanto magis ille qui et velle praecepit et posse praebuit
et non impune nolle permisit? 96 Deinde subiunxi dicens: Si enim hoc debet quisque quod accepit,
et sic homo factus est ut necessario peccet, hoc debet ut peccet. Cum ergo peccat, quod debet
facit. Quod si scelus est dicere, neminem natura sua cogit ut peccet 97. Et iterum: Quae tandem
esse poterit, inquam, ante voluntatem causa voluntatis? Aut enim et ipsa voluntas est, et a radice
ista voluntatis non receditur, aut non est voluntas, et peccatum nullum habet. Aut igitur voluntas
est prima causa peccandi, aut nullum peccatum est prima causa peccandi, nec est cui recte
imputetur peccatum nisi peccanti. Non ergo est cui recte imputetur nisi volenti 98. Et paulo post:
Quis, inquam, peccat in eo quod nullo modo caveri potest? Peccatur autem, caveri igitur potest 99.

7

