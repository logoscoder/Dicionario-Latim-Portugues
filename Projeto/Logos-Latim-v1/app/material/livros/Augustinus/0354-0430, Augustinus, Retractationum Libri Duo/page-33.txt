Hic liber sic incipit: Librum de bono coniugali nuper edidimus.
XXIV (LI) - DE GENESI AD LITTERAM, LIBRI DUODECIM
24. 1. Per idem tempus De Genesi libros duodecim scripsi, ab exordio donec de paradiso dimissus
est Adam, et flammea romphaea posita est custodire viam ligni vitae 94. Cum autem ad hoc usque
undecim libri peracti essent, duodecimum addidi, in quo diligentius de paradiso disputatum est.
Titulus eorum librorum inscribitur: De Genesi ad litteram, id est non secundum allegoricas
significationes 95, sed secundum rerum gestarum proprietatem. In quo opere plura quaesita quam
inventa sunt, et eorum quae inventa sunt pauciora firmata, cetera vero ita posita, velut adhuc
requirenda sint. Hos sane libros posterius coepi, sed prius terminavi quam De Trinitate. Ideo eos
nunc ordine quo coepi recolui.
24. 2. In quinto libro et ubicumque in eis libris posui: De semine cui repromissum est, quod
dispositum sit " per angelos in manu Mediatoris " 96, non sic habet Apostolus, sicut veriores codices
post inspexi, maxime Grecos. De lege enim dictum est, quod tamquam de semine dictum multi
Latini codices habent per interpretantis errorem. In sexto libro quod dixi: Adam imaginem Dei,
secundum quam factus est, perdidisse peccato 97, non sic accipiendum est, tamquam in eo nulla
remanserit, sed quod tam deformis, ut reformatione opus haberet. In duodecimo de inferis magis
mihi videor docere debuisse quod sub terris sint, quam rationem reddere cur sub terris esse
credantur sive dicantur, quasi non ita sit 98.
Hoc opus sic incipit: Omnis divina Scriptura bipertita est.
XXV (LII) - CONTRA LITTERAS PETILIANI, LIBRI TRES
25. Antequam finirem libros De Trinitate et libros De Genesi ad litteram, irruit causa respondendi
litteris Petiliani Donatistae quas adversus Catholicam scripsit, quam differre non potui. Et scripsi in
hanc rem tria volumina, quorum primo primae parti epistolae ipsius quam scripsit ad suos, quia non
tota in nostras manus venerat sed prior parva pars eius, quanta potui celeritate et veritate
respondi. Etiam ipsa epistola est ad nostros, sed ideo inter libros habetur, quia ceteri duo in eadem
causa libri sunt. Postea quippe invenimus totam, eique tanta diligentia respondi, quanta Fausto
Manichaeo; verba scilicet eius sub ipsius nomine prius ponens particulatim et sub meo per singula
responsionem meam. Sed prius quod scripseram, antequam totam repperiremus, pervenit ad
Petilianum, et iratus respondere conatus est, in me potius dicens quidquid eum libuit, in causa vero
omnino deficiens. Quod cum posset collatis utriusque nostrum scriptis facillime adverti, tamen
propter tardiores hoc ipse respondendo demonstrare curavi. Sic est additus eidem nostro operi liber
tertius.
Hoc opus in primo libro sic incipit: Nostis nos saepe voluisse;
in secundo autem sic: Primis partibus epistolae Petiliani;
in tertio autem sic: Legi, Petiliane, litteras tuas.
XXVI (LIII) - AD CRESCONIUM GRAMMATICUM
PARTIS DONATI, LIBRI QUATTUOR
26. Grammaticus etiam quidam Donatista Cresconius, cum invenisset epistolam meam, qua primas
partes quae in manus nostras tunc venerant epistolae Petiliani redargui 99, putavit mihi esse
respondendum et hoc ipsum scripsit ad me. Cui operi eius libris quattuor respondi, ita sane ut tribus
peragerem quod universa responsio flagitabat. Sed cum viderem de sola Maximianensium causa,
quos suos schismaticos damnaverunt, et eorum aliquos rursus in suis honoribus receperunt,
baptismumque ab eis extra suam communionem datum non repetiverunt, responderi posse ad
cuncta quae scripsit, etiam quartum librum addidi, in quo id ipsum, quantum potui, diligenter atque
evidenter ostendi. Hos autem quattuor libros quando scripsi, iam contra Donatistas leges dederat
Honorius imperator 100.
Hoc opus sic incipit: Quando ad te, Cresconi, mea scripta pervenire possent ignorans.
XXVII (LIV) - PROBATIONUM ET TESTIMONIORUM CONTRA DONATISTAS, LIBER UNUS *

33

