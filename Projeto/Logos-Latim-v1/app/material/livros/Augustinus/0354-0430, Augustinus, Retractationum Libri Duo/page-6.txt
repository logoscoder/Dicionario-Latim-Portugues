tamquam definierim in hac vita esse tales sapientes; non enim dixi: " cum sint ", sed dixi: etiam si
sint.
7. 5. Alio loco ubi dixi: Iam vero cum haec humana dilectio inhaerentem uberibus tuis nutriverit et
roboraverit animum, sequendo Deo factum idoneum, ubi eius maiestas ex tanta parte, quanta
homini, dum terrae huius inhabitator est, sufficit aperire se coeperit, tantus caritatis ardor
innascitur, et tantum divini amoris consurgit incendium, ut exustis omnibus vitiis et homine
sanctificato atque purgato satis appareat, quam divine dictum sit: " Ego sum ignis consumens " 72,
possunt putare Pelagiani istam perfectionem in hac mortali vita me dixisse posse contingere. Sed
non hoc putent; ardor quippe caritatis sequendo Deo factus idoneus et tam magnus, ut vitia cuncta
consumat, in hac vita nasci et crescere potest, perficere vero propter quod nascitur, ut nullum insit
homini vitium, non consequenter hic potest, quamvis tanta ista res eodem ardore caritatis
perficiatur, ubi perfici et quando perfici potest, ut quemadmodum lavacrum regenerationis purgat a
reatu omnium peccatorum, quae humana traxit nativitas et contraxit iniquitas, ita illa perfectio
purget ab omnium labe vitiorum, sine quibus esse non potest humana in hoc saeculo infirmitas;
sicut accipiendum est etiam quod ait Apostolus: Christus dilexit Ecclesiam, et se ipsum tradidit pro
ea, mundans eam lavacro aquae in verbo, ut exhiberet sibi gloriosam Ecclesiam, non habentem
maculam aut rugam aut aliquid eiusmodi 73. Hic est enim lavacrum aquae in verbo quo mundatur
Ecclesia. Sed cum tota dicat, quamdiu hic est: Dimitte nobis debita nostra 74, non utique hic est sine
macula aut ruga aut aliquid eiusmodi; ex eo tamen quod hic accipit, ad illam gloriam, quae hic non
est, perfectionemque perducitur.
7. 6. In alio libro, cuius est titulus: De moribus Manichaeorum, illud quod dixi: Dei bonitas omnia
deficientia sic ordinat, ut ibi sint ubi congruentissime possint esse, donec ordinatis motibus ad id
recurrant unde defecerunt 75, non sic accipiendum est, tamquam omnia recurrant ad id unde
defecerunt, sicut Origeni visum est 76, sed ea omnia quae recurrunt. Non enim recurrunt ad Deum a
quo defecerunt, qui sempiterno igne punientur, quamvis omnia deficientia sic ordinentur, ut ibi sint
ubi congruentissime possint esse, quia et illi qui non recurrunt congruentissime in poena sunt. Alio
loco: Nemo fere, inquam, de scarabeis dubitat, quin de fimo in pilam rotundato ab his atque obruto
existant 77, cum hoc utrum verum sit multi dubitent, multi ne audiverint quidem.
Hoc opus sic incipit: In aliis libris satis opinor egisse nos.
VIII (VII) - DE ANIMAE QUANTITATE, LIBER UNUS
8. 1. In eadem urbe scripsi dialogum, in quo de anima multa quaeruntur ac disseruntur; id est unde
sit, qualis sit, quanta sit, cur corpori fuerit data, cum ad corpus venerit qualis efficiatur, qualis cum
abscesserit 78. Sed quoniam quanta sit, diligentissime ac subtilissime disputatum est, ut eam, si
possemus, ostenderemus corporalis quantitatis non esse et tamen magnum aliquid esse, ex hac
una inquisitione totus liber nomen accepit, ut appellaretur: De animae quantitate.
8. 2. In quo libro illud quod dixi: Omnes artes animam secum attulisse mihi videri, nec aliud
quidquam esse id quod dicitur discere quam reminisci ac recordari 79, non sic accipiendum est,
quasi ex hoc approbetur animam vel hic in alio corpore vel alibi sive in corpore sive extra corpus
aliquando vixisse, et ea quae interrogata respondet, cum hic non didicerit, in alia vita ante
didicisse 80. Fieri enim potest, sicut iam in hoc opere supra diximus 81, ut hoc ideo possit, quia
natura intellegibilis est et connectitur non solum intellegibilibus, verum etiam immutabilibus rebus,
eo ordine facta, ut cum se ad eas res movet quibus connexa est vel ad se ipsam, in quantum eas
videt, in tantum de his vera respondeat. Nec sane omnes artes eo modo secum attulit ac secum
habet; nam de artibus quae ad sensus corporis pertinent, sicut multa medicinae, sicut astrologiae
omnia, nisi quod hic didicerit, non potest dicere. Ea vero quae sola intellegentia capit propter id
quod dixi, cum vel a se ipsa vel ab alio fuerit bene interrogata, et recordata respondet.
8. 3. Alio loco: Vellem, inquam, hinc plura dicere ac me ipsum constringere, dum quasi tibi
praecipio, ut nihil aliud agerem quam redderer mihi, cui me maxime debeo 82, ubi videor dicere
potius debuisse redderer Deo, cui me maxime debeo. Sed quoniam prius sibi ipse homo reddendus
est, ut illic quasi gradu facto inde surgat atque attollatur ad Deum, sicut filius ille minor prius
reversus est ad semet ipsum et tunc ait: Surgam et ibo ad patrem meum 83, ideo sic sum locutus.
Denique mox addidi: Atque ita fieri amicum mancipium Domino 84. Quod ergo dixi: cui me maxime
debeo, ad homines retuli; magis enim mihi me debeo quam hominibus ceteris, quamvis Deo magis
quam mihi.

6

