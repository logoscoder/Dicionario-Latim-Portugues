Romanos inchoata expositio. Ubi quod dixi: gratiam esse in dimissione peccatorum, pacem vero in
reconciliatione Dei 340, ubicumque hoc dixi, non sic accipiendum est, ac si pax ipsa et reconciliatio
non pertineat ad gratiam generalem, sed quod specialiter gratiae nomine remissionem
significaverit peccatorum, sicut legem et specialiter dicimus, secundum quod dictum est: Lex et
Prophetae 341, et generaliter, ut in ea sint et Prophetae 342.
Hic liber sic incipit: In Epistola quam Paulus apostolus scripsit ad Romanos.
XXVI (XXV) - DE DIVERSIS QUAESTIONIBUS OCTOGINTA TRIBUS, LIBER UNUS
26. 1. Est etiam inter illa quae scripsimus quoddam prolixum opus, qui tamen unus deputatur liber,
cuius titulus est: De diversis quaestionibus octoginta tribus. Cum autem dispersae fuissent per
chartulas multas, quoniam ab ipso primo tempore conversionis meae, posteaquam in Africam
venimus, sicut interrogabar a fratribus, quando me vacantem videbant, nulla a me servata
ordinatione dictatae sunt; iussi eas iam episcopus colligi et unum ex eis librum fieri, adhibitis
numeris, ut quod quisque legere voluerit, facile inveniat.
26. 2. Harum quaestionum prima est: Utrum anima a se ipsa sit.
Secunda: De libero arbitrio.
Tertia: Utrum Deo auctore sit homo deterior.
Quarta: Quae sit causa ut sit homo deterior.
Quinta: Utrum animal irrationale beatum esse possit.
Sexta: De malo.
Septima: Quae proprie in animante anima dicatur.
Octava: Utrum per se anima moveatur.
Nona: Utrum corporis sensibus percipi veritas possit. In qua illud quod dixi: Omne quod corporeus
sensus attingit, quod et sensibile dicitur, sine ulla intermissione temporis commutatur 343, sine
dubio verum quidem non est in corporibus resurrectionis incorruptibilibus; sed nunc ea nullus nostri
corporis sensus attingit, nisi forte divinitus tale aliquid reveletur.
Decima: Utrum corpus a Deo sit.
Undecima: Quare Christus de femina natus sit.
Duodecima, loco ubi titulus est: Sententia cuiusdam sapientis, non est mea. Sed quia per me
innotuit quibusdam fratribus, qui tunc a me ista diligentissime colligebant, et placuit eis, inter
nostra eam scribere voluerunt. Est autem cuiusdam Fontei Carthaginensis De mente mundanda ad
videndum Deum, quod paganus quidem scripsit, sed christianus baptizatus est mortuus.
Decima tertia est: Quo documento constet homines bestiis excellere.
Decima quarta: Non fuisse corpus Domini nostri Iesu Christi phantasma.
Decima quinta: De intellectu.
Decima sexta: De Filio Dei.
Decima septima: De scientia Dei.
Decima octava: De Trinitate .
Decima nona: De Deo et creatura.
Vicesima: De loco Dei.
Vicesima prima: Utrum Deus mali auctor non sit. Ubi videndum est, ne male intellegatur quod dixi:
Mali auctor non est qui omnium quae sunt auctor est, quia in quantum sunt, in tantum bona
sunt 344, et ne hinc putetur non ab illo esse poenam malorum, quae utique malum est his qui
puniuntur. Sed hoc ita dixi, quemadmodum dictum est: Deus mortem non fecit 345, cum alibi
scriptum sit: Mors et vita a Domino Deo est 346. Malorum ergo poena, quae a Deo est, malum est
quidem malis, sed in bonis Dei operibus est, quoniam iustum est ut mali puniantur, et utique
bonum est omne quod iustum est.
Vicesima secunda est Deum non pati necessitatem.
Vicesima tertia est : De Patre et Filio. Ubi dixi: Quod eam ipse genuerit, qua sapiens dicitur,
sapientiam 347; sed melius istam quaestionem in libro postea De Trinitate tractavimus 348.
Vicesima quarta est: Utrum et peccatum et recte factum in libero sit voluntatis arbitrio. Quod ita
esse omnino verissimum est; sed ut ad recte faciendum liberum sit, Dei gratia liberatur.
Vicesima quinta est: De cruce Christi;
Vicesima sexta: De differentia peccatorum.
Vicesima septima: De providentia.
Vicesima octava: Quare Deus mundum facere voluerit.
Vicesima nona: Utrum aliquid sit sursum aut deorsum universo.
Tricesima: Utrum omnia in utilitatem hominis creata sint.
Tricesima prima nec ipsa mea est sed Ciceronis 349. Verum quia et haec per me innotuit fratribus,
inter ista quae colligebant scripserunt eam, volentes nosse quemadmodum virtutes animi ab illo
divisae ac definitae sint.

23

