tunc autem potus, cum labore nullo disputandi et sermocinandi quasi frangendi atque mandendi,
opus erit sed solo haustu sincerae ac perspicuae veritatis. Et peccata nobis nunc dimittuntur et
nunc dimittimus, quae harum quattuor reliquarum secunda petitio est; tunc autem nulla erit venia
peccatorum, quia nulla peccata. Et tentationes temporalem istam vitam infestant; non autem erunt,
cum perfectum erit quod dictum est: Abscondes eos in abscondito vultus tui 103. Et malum, a quo
liberari optamus, et ipsa liberatio a malo ad hanc utique vitam pertinet, quam et iustitia Dei
mortalem meruimus, et unde ipsius misericordia liberamur.

Septenarius numerus harum petitionum congruere illi septenario numero S. Spiritus
donorum videtur.
11. 38. Videtur etiam mihi septenarius iste numerus harum petitionum congruere illi septenario
numero ex quo totus iste sermo manavit. Si enim timor Dei est quo beati sunt pauperes spiritu,
quoniam ipsorum est regnum caelorum, petamus ut sanctificetur in hominibus nomen Dei timore
casto permanente in saecula saeculorum 104. Si pietas est qua beati sunt mites, quia ipsi
haereditate possidebunt terram, petamus ut veniat regnum eius sive in nos ipsos, ut mitescamus
nec ei resistamus, sive de caelo in terram in claritate adventus Domini, quo nos gaudebimus et
laudabimur dicente illo: Venite, benedicti Patris mei, accipite regnum, quod vobis paratum est ab
origine mundi 105. In Domino enim, inquit propheta, laudabitur anima mea, audiant mites et
iocundentur 106. Si scientia est qua beati sunt qui lugent, quoniam ipsi consolabuntur, oremus ut fiat
voluntas eius sicut in caelo et in terra, quia cum corpus tamquam terra, spiritui tamquam caelo,
summa et tota pace consenserit, non lugebimus; nam nullus alius huius temporis luctus est, nisi
cum adversum se ista confligunt et cogunt nos dicere: Video aliam legem in membris meis
repugnantem legi mentis meae 107, et luctum nostrum lacrimosa voce testari: Miser ego homo, quis
me liberabit de corpore mortis huius? 108 Si fortitudo est qua beati sunt qui esuriunt et sitiunt
iustitiam, quia ipsi saturabuntur, oremus ut panis noster cotidianus detur nobis hodie, quo fulti
atque sustentati ad plenissimam illam saturitatem venire possimus. Si consilium est quo beati sunt
misericordes, quoniam ipsorum miserebitur, dimittamus debita debitoribus nostris, et oremus ut
nobis nostra dimittantur. Si intellectus est quo beati sunt mundicordes, quoniam ipsi Deum
videbunt, oremus non induci in tentationem, ne habeamus duplex cor non appetendo simplex
bonum, quo referamus omnia quae operamur, sed simul temporalia et aeterna sectando.
Tentationes enim de his rebus quae graves et calamitosae videntur hominibus, non in nos valent, si
non valeant illae quae blanditiis earum rerum accidunt, quas homines bonas et laetandas putant. Si
sapientia est qua beati sunt pacifici, quoniam ipsi filii Dei vocabuntur, oremus ut liberemur a malo;
ipsa enim liberatio liberos nos faciet, id est filios Dei, ut spiritu adoptionis clamemus: Abba, Pater!

Ea potissimum commendanda quae pertinet ad dimissionem peccatorum.
11. 39. Sane non neglegenter praetereundum est, quod ex omnibus his sententiis, quibus nos
Dominus orare praecepit, eam potissimum commendandam esse iudicavit quae pertinet ad
dimissionem peccatorum in qua nos misericordes esse voluit, quod unum est consilium miserias
evadendi. In nulla enim alia sententia sic oramus, ut quasi paciscamur cum Deo; dicimus enim:
Dimitte nobis, sicut et nos dimittimus. In qua pactione si mentimur, totius orationis nullus est
fructus. Sic enim dicit: Si enim dimiseritis hominibus peccata eorum, dimittet vobis et Pater vester
qui in caelis est. Si autem non dimiseritis hominibus, neque Pater vester dimittet vobis delicta
vestra 109.

Ieiunii praeceptum pertinens ad eamdem cordis mundationem.
12. 40. Sequitur de ieiunio praeceptum pertinens ad eamdem cordis mundationem, de qua nunc
agitur. Nam et in hoc opere cavendum est, ne subrepat aliqua ostentatio et appetitus laudis
humanae, qui duplicet cor et non sinat mundum et simplex esse ad intellegendum Deum. Cum
autem ieiunatis, inquit, nolite fieri sicut hypocritae tristes; exterminant enim vultum suum, ut
videantur hominibus ieiunantes. Amen dico vobis, perceperunt mercedem suam. Vos autem
ieiunantes ungite capita vestra, et facies vestras lavate, ne videamini hominibus ieiunantes sed
Patri vestro qui est in abscondito; et Pater vester, qui videt in abscondito reddet vobis 110.
Manifestum est his praeceptis omnem nostram intentionem in interiora gaudia dirigi, ne foris
quaerentes mercedem huic saeculo conformemur, et amittamus promissionem tanto solidioris
atque firmioris quanto interioris beatitudinis, qua nos elegit Deus conformes fieri imaginis Filii eius.

Non in solo rerum corporearum nitore sed etiam in ipsis sordibus luctuosis esse potest
iactantia.
35

