Sanctificetur nomen tuum.
5. 19. Iam videamus quae sint petenda! Dictum est enim, qui sit qui petitur et ubi habitet. Primum
autem omnium quae petuntur hoc est: Sanctificetur nomen tuum 43. Quod non sic petitur, quasi non
sit sanctum nomen Dei, sed ut sanctum habeatur ab hominibus, id est ita illis innotescat Deus, ut
non existiment aliquid sanctius, quod magis offendere timeant. Neque enim quia dictum est: Notus
in Iudaea Deus, in Israel magnum nomen eius 44, sic intellegendum est, quasi alibi minor sit Deus,
alibi maior; sed ibi magnum est nomen eius, ubi pro suae maiestatis magnitudine nominatur. Ita ibi
dicitur sanctum nomen eius, ubi cum veneratione et offensionis timore nominatur. Et hoc est quod
nunc agitur, dum Evangelium adhuc usque per diversas gentes innotescendo commendat unius Dei
nomen per administrationem filii eius.

Adveniat regnum tuum.
6. 20. Deinde sequitur: Adveniat regnum tuum 45. Sicut ipse Dominus in Evangelio docet, tunc
futurum esse iudicii diem, cum Evangelium praedicatum fuerit in omnibus gentibus; quae res
pertinet ad sanctificationem nominis Dei. Non enim et hic ita dictum est: Adveniat regnum tuum,
quasi nunc Deus non regnet. Sed forte quis dicat Adveniat dictum esse in terram; quasi vero non
ipse etiam nunc regnet in terra, semperque in ea regnaverit a constitutione mundi. Adveniat ergo
accipiendum est: manifestetur hominibus. Quemadmodum enim etiam praesens lux absens est
caecis et eis qui oculos claudunt, ita Dei regnum, quamvis numquam discedat de terris, tamen
ignorantibus absens est. Nulli autem licebit ignorare Dei regnum, cum eius Unigenitus non solum
intellegibiliter sed etiam visibiliter in homine dominico de caelo venerit iudicaturus vivos et
mortuos. Post quod iudicium, id est cum discretio et separatio iustorum ab iniustis facta fuerit, ita
inhabitabit iustos Deus, ut non opus sit quemquam doceri per hominem, sed sint omnes, ut
scriptum est, docibiles Deo 46. Deinde beata vita omni ex parte perficietur in sanctis in aeternum,
sicut nunc caelestes angeli sanctissimi atque beatissimi Deo solo illustrante sapientes et beati sunt,
quia et hoc promisit Dominus suis: In resurrectione erunt, inquit, sicut angeli in caelis 47.

Fiat voluntas tua....
6. 21. Et ideo post illam petitionem qua dicimus: Adveniat regnum tuum, sequitur: fiat voluntas tua
sicut in caelo et in terra 48, id est sicut est in angelis, qui sunt in caelis voluntas tua, ut omnimodo
tibi adhaereant teque perfruantur, nullo errore obnubilante sapientiam eorum, nulla miseria
impediente beatitudinem illorum, ita fiat in sanctis tuis, qui in terra sunt, et de terra quod ad corpus
attinet facti sunt, et quamvis in caelestem habitationem atque immutationem, tamen de terra
assumendi sunt. Ad hoc respicit etiam illa angelorum praedicatio: Gloria in excelsis Deo, et in terra
pax hominibus bonae voluntatis 49, ut cum praecesserit bona voluntas nostra, quae vocantem
sequitur, perficiatur in nobis voluntas Dei, sicuti est in caelestibus angelis, ut nulla adversitas
resistat nostrae beatitudini, quod est pax. Item fiat voluntas tua recte intellegitur: oboediatur
praeceptis tuis, sicut in caelo et in terra, id est sicut ab angelis ita ab hominibus. Nam fieri
voluntatem Dei, cum obtemperatur praeceptis eius, ipse Dominus dicit, cum ait: Meus cibus est ut
faciam voluntatem eius qui me misit 50, et saepe: Non veni facere voluntatem meam, sed
voluntatem eius qui me misit 51; et cum ait: Ecce mater mea et fratres mei. Et quicumque fecerit
voluntatem Dei, hic mihi est frater et mater et soror 52. Qui ergo faciunt voluntatem Dei, in illis
utique fit voluntas Dei, non quia ipsi faciunt, ut velit Deus, sed quia faciunt quod ille vult, id est
faciunt secundum voluntatem eius.

...sicut in caelo et in terra.
6. 22. Est etiam ille intellectus: Fiat voluntas tua sicut in caelo et in terra 53: sicut in sanctis et iustis
ita etiam in peccatoribus. Quod adhuc duobus modis accipi potest: sive ut oremus etiam pro
inimicis nostris - quid enim aliud sunt habendi contra quorum voluntatem christianum et catholicum
nomen augetur? -, ut ita dictum sit: Fiat voluntas tua sicut in caelo et in terra, tamquam si
diceretur: Faciant voluntatem tuam sicut iusti ita etiam peccatores, ut ad te convertantur; sive ita:
Fiat voluntas tua sicut in caelo et in terra, ut sua cuique tribuantur; quod fiet extremo iudicio, ut
iustis praemium peccatoribus damnatio retribuatur, cum agni ab haedis separabuntur 54.

Caelum et terram convenienter intelligitur spiritum et carnem...

30

