3. 10. Sunt autem omnes istae octo sententiae. Iam enim cetera compellans loquitur ad illos qui
aderant dicens: Beati eritis, cum vobis maledicent et persequentur vos 28. Superiores autem
sententias generaliter digerebat; non enim dixit: Beati pauperes spiritu, quoniam vestrum est
regnum caelorum, sed: Quoniam ipsorum est, inquit, regnum caelorum 29; neque: Beati mites,
quoniam vos possidebitis terram, sed: Quoniam ipsi possidebunt terram 30; et ita ceteras usque ad
octavam sententiam, ubi ait: Beati qui persecutionem patiuntur propter iustitiam, quoniam ipsorum
est regnum caelorum 31. Inde iam incipit loqui praesentes compellans, cum et illa, quae supra dicta
sunt, ad eos etiam pertinerent qui praesentes audiebant, et haec postea, quae videntur
praesentibus specialiter dici, pertineant etiam ad illos qui absentes vel post futuri erant. Quapropter
iste sententiarum numerus diligenter considerandus est. Incipit enim beatitudo ab humilitate: Beati
pauperes spiritu, id est non inflati, dum se divinae auctoritati subditanima timens post hanc vitam
ne pergat ad poenas, etiamsi forte in hac vita sibi beata esse videatur. Inde venit ad divinarum
Scripturarum cognitionem, ubi oportet eam se mitem praebere pietate, ne id quod imperitis videtur
absurdum vituperare audeat, et pervicacibus concertationibus efficiatur indocilis. Inde iam incipit
scire, quibus nodis saeculi huius per carnalem consuetudinem ac peccata teneatur. Itaque in hoc
tertio gradu, in quo scientia est, lugetur amissio summi boni, quia inhaeretur extremis. In quarto
autem gradu labor est, ubi vehementer incumbitur ut sese animus avellat ab eis quibus pestifera
dulcedine innexus est. Hic ergo esuritur et sititur iustitia, et multum necessaria fortitudo, quia non
relinquitur sine dolore quod cum delectatione retinetur. Quinto autem gradu perseverantibus in
labore datur evadendi consilium, quia nisi quisque adiuvetur a superiore, nullo modo sibi est
idoneus, ut sese tantis miseriarum implicamentis expediat. Est autem iustum consilium, ut qui se a
potentiore adiuvari vult, adiuvet infirmiorem in quo est ipse potentior. Itaque: Beati misericordes,
quia ipsorum miserebitur. Sexto gradu est cordis munditia de bona conscientia bonorum operum
valens ad contemplandum illud summum bonum, quod solo puro et sereno intellectu cerni potest.
Postremo est septima ipsa sapientia, id est contemplatio veritatis, pacificans totum hominem et
suscipiens similitudinem Dei, quae ita concluditur: Beati pacifici, quoniam ipsi filii Dei vocabuntur.
Octava tamquam ad caput redit, quia consummatum perfectumque ostendit et probat. Itaque in
prima et in octava nominatum est regnum caelorum: Beati pauperes spiritu, quoniam ipsorum est
regnum caelorum, et: Beati qui persecutionem patiuntur propter iustitiam, quoniam ipsorum est
regnum caelorum, cum iam dicitur: Quis nos separabit a caritate Christi: tribulatio an angustia an
persecutio an fames an nuditas an periculum an gladius? 32 Septem sunt ergo quae perficiunt; nam
octava clarificat et quod perfectum est demonstrat, ut per hos gradus perficiantur et ceteri,
tamquam a capite rursus exordiens.

Septiformis operatio Spiritus Sancti his gradibus sententiisque congruere videtur.
4. 11. Videtur ergo mihi etiam septiformis operatio Spiritus Sancti, de qua Isaias loquitur 33, his
gradibus sententiisque congruere. Sed interest ordinis: nam ibi enumeratio ab excellentioribus
coepit, hic vero ab inferioribus; ibi namque incipit a sapientia et desinit ad timorem Dei, sed initium
sapientiae timor Dei 34 est. Quapropter si gradatim tamquam ascendentes numeremus, primus ibi
est timor Dei, secunda pietas, tertia scientia, quarta fortitudo, quintum consilium, sextus
intellectus, septima sapientia. Timor Dei congruithumilibus, de quibus hic dicitur: Beati pauperes
spiritu, id est non inflati, non superbi, quibus Apostolus dicit: Noli altum sapere, sed time 35, id est
noli extolli. Pietas congruit mitibus. Qui enim pie quaerit, honorat sanctam Scripturam et non
reprehendit quod nondum intellegit, et propterea non resistit, quod est mitem esse; unde hic
dicitur: Beati mites. Scientia congruit lugentibus, qui iam cognoverunt in Scripturis, quibus malis
vincti teneantur, quae tamquam bona et utilia ignorantes appetiverunt, de quibus hic dicitur: Beati
qui lugent. Fortitudo congruit esurientibus et sitientibus. Laborant enim desiderantes gaudium de
veris bonis et amorem a terrenis et corporalibus avertere cupientes, de quibus hic dicitur: Beati qui
esuriunt et sitiunt iustitiam. Consilium congruit misericordibus. Hoc enim unum remedium est de
tantismalis evadendi, ut dimittamus sicut nobis dimitti volumus, et adiuvemus in quo possumus
alios, sicut nos in quo non possumus cupimus adiuvari, de quibus hic dicitur: Beati misericordes.
Intellectus congruit mundis corde tamquam purgato oculo, quo cerni possit quod corporeus oculus
non vidit nec auris audivit nec in cor hominis ascendit 36, de quibus hic dicitur: Beati mundicordes.
Sapientia congruit pacificis, in quibus iam ordinata sunt omnia nullusque motus adversus rationem
rebellis est, sed cuncta obtemperant spiritui hominis, cum et ipse obtemperat Deo, de quibus hic
dicitur: Beati pacifici.

Unum praemium pro ipsis gradibus varie nominatum est.
4. 12. Unum autem praemium, quod est regnum caelorum pro ipsis gradibus varie nominatum est.
In primo, sicut oportebat, positum est regnum caelorum, quod est perfecta summaque sapientia
animae rationalis. Sic itaque dictum est: Beati pauperes spiritu, quoniam ipsorum est regnum
caelorum, tamquam diceretur: Initium sapientiae timor Domini. Mitibus haereditas data est

3

