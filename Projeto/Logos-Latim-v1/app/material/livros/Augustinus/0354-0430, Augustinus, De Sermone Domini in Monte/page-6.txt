dicitur: Si adhuc hominibus placerem, Christi servus non essem 61, et per prophetam: Qui hominibus
placent confusi sunt, quoniam Deus nihil fecit illos, et iterum: Deus confringit ossahominibus
placentium 62; et rursus Apostolus: Non efficiamur inanis gloriae cupidi 63; et ipse iterum: Probet
autem se homo, et tunc in semet ipso habebit gloriam et non in altero 64. Non ergo tantum dixit: Ut
videant bona facta vestra, sed addidit: Et glorificent Patrem vestrum qui in caelis est, ut hoc ipsum,
quod homo per bona opera placet hominibus, non ibi finem constituat, ut hominibus placeat, sed
referat hoc ad laudem Dei, et propterea placeat hominibus, ut in illo glorificetur Deus. Hoc enim
laudantibus expedit, ut non hominem sed Deum honorent, sicut in ipso homine qui portabatur
Dominus ostendit, ubi admiratae sunt turbae de paralitico sanato virtutes eius, sicut in Evangelio
scriptum est: Timuerunt et glorificaverunt Deum, qui dedit potestatem talem hominibus 65. Cuius
imitator apostolus Paulus dicit: Tantum autem audientes erant, quia qui aliquando nos
persequebatur nunc evangelizat fidem, quam aliquando vastabat, et in me magnificabant Deum 66.

Legem non veni solvere sed implere.
7. 19. Posteaquam ergo cohortatus est audientes ut se praepararent ad omnia sustinenda pro
veritate atque iustitia, et ut non absconderent bonum quod accepturi erant, sed ea benivolentia
discerent, ut ceteros docerent, non ad laudem suam sed ad gloriam Dei bona sua opera referentes,
incipiteos iam informare et docere quod doceant, tamquam si quaererent dicentes: Ecce volumus
et omnia sustinere pro tuo nomine et doctrinam tuam non abscondere. Sed quid est hoc ipsum
quod vetas abscondi? Et pro quo iubes omnia tolerari? Numquid alia dicturus es contra ea quae in
lege scripta sunt? Non, inquit. Nolite enim putare quoniam veni solvere Legem aut Prophetas; non
veni solvere sed implere 67.

In lege ad effectum etiam minima quaeque perduci iubemur.
8. 20. In hac sententia duplex sensus est; secundum utrumque tractandum est. Nam qui dicit: Non
veni solvere legem sed implere, aut addendo dicit quod minus habet aut faciendo quod habet. Illud
ergo prius consideremus quod primo posui. Nam qui addit quod minus habet, non utique solvit quod
invenit sed magis perficiendo confirmat. Et ideo sequitur et dicit: Amen dico vobis, donec transeat
caelum et terra, iota unum vel unus apex non transiet a lege, donec omnia fiant 68. Dum enim fiunt
etiam illa quae adduntur ad perfectionem, multo magis fiunt illa quae praemissa sunt ad
inchoationem. Quod autem ait: Iota unum vel unusapex non transiet a lege, nihil potest aliud
intellegi nisi vehemens expressio perfectionis, quando per litteras singulas demonstrata est, inter
quas litteras iota minor est ceteris, quia uno ductu fit, apex autem etiam ipsius aliqua in summo
particula. Quibus verbis ostendit in lege ad effectum etiam minima quaeque perduci. Deinde
subicit: Qui enim solverit unum de mandatis istis minimis et docuerit sic homines, minimus
vocabitur in regno caelorum 69. Mandata ergo minima significantur per unum iota et unum apicem.
Qui ergo solverit et docuerit sic, id est secundum id quod solvit non secundum id quod invenit et
legit, minimus vocabitur in regno caelorum; et fortasse ideo non erit in regno caelorum, ubi nisi
magni esse non possunt. Qui autem fecerit et docuerit sic, hic magnus vocabitur in regno caelorum.
Qui autem fecerit hoc est: qui autem non solverit et docuerit sic, secundum id quod non solvit.
Quod vero magnus vocabitur in regno caelorum, sequitur ut etiam sit in regno caelorum, quo magni
admittuntur. Ad hoc enim pertinet quod sequitur.

Abundet iustitia nostra super scribarum et pharisaeorum.
9. 21. Dico enim vobis quia, nisi abundaverit iustitia vestra plus quam scribarum et phariseorum,
non intrabitis in regnum caelorum 70; id est nisi non solum illa minima legis praecepta impleveritis
quae inchoant hominem, sed etiam ista quae a me adduntur, qui non veni solvere legem sed
implere,non intrabitis in regnum caelorum. Sed dicis mihi: Si de illis mandatis minimis, cum
superius loqueretur dixit minimum vocari in regno caelorum, quisquis unum eorum solverit et
secundum suam solutionem docuerit; magnum autem vocari, quisquis ea fecerit et sic docuerit, et
ex eo iam in regno caelorum futurum esse quia magnus est, quid opus est addi praeceptis legis
minimis, si iam in regno caelorum potest esse, quia magnus est quisquis ea fecerit et sic docuerit?
Quapropter sic est accipienda illa sententia: Qui autem fecerit et docuerit sic, magnus vocabitur in
regno caelorum, id est non secundum illa minima, sed secundum ea quae ego dicturus sum. Quae
sunt autem ista? Ut abundet iustitia, inquit, vestra super scribarum et phariseorum, quia nisi
abundaverit, non intrabitis in regnum caelorum. Ergo qui solverit illa minima et sic docuerit,
minimus vocabitur; qui autem fecerit illa minima et sic docuerit,non iam magnus habendus est et
idoneus regno caelorum, sed tamen non tam minimus quam ille qui solvit. Ut autem sit magnus
atque illi regno aptus, facere debet et docere sicut Christus nunc docet, id est ut abundet iustitia
eius super scribarum et phariseorum. Iustitia phariseorum est, ut non occidant; iustitia eorum qui

6

