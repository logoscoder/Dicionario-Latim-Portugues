exponunt sibi. Si vero non valuerint hoc exponere, non audeant id quod in Evangelio sine offensione
legunt, in aliquo libro cum temeritate culpare.

Sunt etiam humanae tentationes.
9. 34. Fiunt igitur tentationes per satanan non potestate eius sed permissu Domini ad homines aut
pro suis peccatis puniendos aut pro Dei misericordia probandos et exercendos. Et interest
plurimum, in qualem quisque tentationem incidat. Non enim in talem incidit Iudas, qui vendidit
Dominum 96, in qualem incidit Petrus, cum territus Dominum negavit 97. Sunt etiam humanae
tentationes, credo, cum bono quisque animo, secundum humanam tamen fragilitatem in aliquo
consilio labitur, aut irritatur in fratrem studio corrigendi, paulo tamen amplius quam christiana
tranquillitas postulat. De quibus Apostolus dicit: Tentatio vos non apprehendat nisi humana, cum
idem dicat: Fidelis Deus, qui non vos sinat tentari supra quam potestis ferre, sed faciat cum
tentatione etiam exitum, ut possitis tolerare 98. In qua sententia satis ostendit non id nobis orandum
esse ut non tentemur, sed ne in tentationem inducamur. Inducimur enim, si tales acciderint quas
ferre non possumus. Sed cum tentationes periculosae, in quas inferri atque induci perniciosum est,
aut prosperis rebus temporalibus aut adversis oriantur, nemo frangitur adversarum molestia, qui
prosperarum delectatione non capitur.

Sed libera nos a malo.
9. 35. Ultima et septima petitio est: Sed libera nos a malo 99. Orandum enim est, ut non solum non
inducamur in malum quo caremus, quod sexto loco petitur, sed ab illo etiam liberemur quo iam
inducti sumus. Quod cum factum fuerit, nihil remanebit formidolosum, nec omnino metuenda erit
ulla tentatio. Quod tamen in hac vita, quam diu istam mortalitatem circumferimus, in quam
serpentina persuasione inducti sumus 100, non sperandum est posse fieri; sed tamen aliquando
futurum sperandum est, et haec est spes quae non videtur. De qua cum loqueretur Apostolus, ait:
Spes autem quae videtur non est spes 101. Sed tamen sapientia quae in hac quoque vita concessa
est fidelibus servis Dei non est desperanda. Ea est autem, ut id quod Domino revelante fugiendum
esse intellexerimus cautissima vigilantia fugiamus, et id quod Domino revelante appetendum esse
intellexerimus flagrantissima caritate appetamus. Ita enim reliquo mortalitatis huius onere ipsa
morte deposito ex omni hominis parte opportuno tempore perficietur beatitudo, quae in hac vita
inchoata est, et cui capessendae atque obtinendae aliquando nunc omnis conatus impenditur.

Trium primarum petitionum impetrationes capiunt exordium in hac vita et in aeternum
manebunt.
10. 36. Sed harum septem petitionum consideranda et commendanda distinctio est. Nam cum vita
nostra temporaliter nunc agatur atque speretur aeterna, et cum aeterna priora sint dignitate,
quamvis temporalibus prius actis ad illa transeatur, trium primarum petitionum impetrationes,
quamquam in hac vita quae isto saeculo agitur, exordium capiant - nam et sanctificatio nominis Dei
ab ipso humilitatis Domini adventu agi coepit; et adventus regni eius, quo in claritate venturus est,
non iam finito saeculo sed in fine saeculi manifestabitur; et perfectio voluntatis eius, sicut in caelo
et in terra, sive iustos et peccatores caelum et terram intellegas, sive spiritum et carnem, sive
Dominum et Ecclesiam, sive omnia simul, ipsa perfectione nostrae beatitudinis et ideo saeculi
terminatione complebitur-, tamen omnia tria in aeternum manebunt. Nam et sanctificatio nominis
Dei sempiterna est, et regni eius nullus est finis, et perfectae nostrae beatitudini aeterna vita
promittitur. Permanebunt ergo ista tria consummata atque cumulata in illa vita quae nobis
promittitur.

Reliqua quattuor quae petimus ad temporalem istam vitam pertinere videntur.
10. 37. Reliqua vero quattuor quae petimus ad temporalem istam vitam pertinere mihi videntur.
Quorum primum est: Panem nostrum cotidianum da nobis hodie 102. Hoc ipso enim, quod dictus est
cotidianus panis - sive spiritalis significetur sive in sacramento aut in victu iste visibilis -, ad hoc
tempus pertinet, quod appellavit hodie; non quia spiritalis cibus non est sempiternus, sed quia iste,
qui cotidianus dictus est in Scripturis, sive in strepitu sermonis, sive quibusque temporalibus signis
exhibetur animae, quae omnia tunc utique non erunt, cum erunt omnes docibiles Deo et ipsam
ineffabilem lucem veritatis non motu corporum significantes sed puritate mentis haurientes. Nam
fortasse propterea et panis dictus est non potus, quia panis frangendo atque mandendo in
alimentum convertitur, sicut Scripturae aperiendo et disserendo animam pascunt, potus autem
paratus sicuti est transit in corpus, ut isto tempore panis sit veritas, cum cotidianus panis dicitur,

34

