ait: Ceteris, nisi quia superius eis loquebatur qui sic copulati erant, ut pariter in fide Christi essent,
ceteris vero nunc dicit, id est eis qui sic copulati sunt,ut non ambo fideles sint? Sed quid eis dicit? Si
quis frater habet uxorem infidelem, et haec consentit habitare cum illo, non dimittat illam; et si qua
mulier habet virum infidelem, et hic consentit habitare cum illa, non dimittat virum 137. Si ergo non
praecipit ex Domini persona, sed ex sua persona monet, ita est hoc bonum, ut si quis aliter fecerit,
non sit praecepti transgressor. Sicut de virginibus paulo post dicit praeceptum Domini se non
habere, consilium autem dare; atque ita laudat virginitatem, ut arripiat eam quae voluerit, non
tamen ut si non fecerit, contra praeceptum fecisse iudicetur 138. Aliud est enim quod iubetur, aliud
quod monetur, aliud quod ignoscitur. Iubetur mulier a viro non discedere; quod si recesserit,
manere innuptam aut viro reconciliari. Aliter ergo non licet facere. Monetur autem vir fidelis, si
habet uxorem infidelem consentientem secum habitare, non eam dimittere. Licet ergo et dimittere,
quia non est praeceptumDomini ne dimittat sed consilium Apostoli; sicut monetur virgo non nubere,
sed si nupserit, consilium quidem non tenebit, sed contra praeceptum non faciet. Ignoscitur tamen
cum dicitur: Hoc autem dico secundum veniam non secundum imperium 139. Quapropter si licet ut
dimittatur coniux infidelis, quamvis melius sit non dimittere, et tamen non licet secundum
praeceptum Domini ut dimittatur coniux nisi causa fornicationis, fornicatio est etiam ipsa infidelitas.

Nonnulli infedeles per coniuges fideles in fidem venire possunt.
16. 45. Quid enim tu dicis, Apostole? Certe ut vir fidelis consentientem secum habitare mulierem
infidelem non dimittat. Ita, inquit. Cum ergo hoc et Dominus praecipiat, ne dimittat vir uxorem nisi
causa fornicationis, quare hic dicis: Ego dico non Dominus 140? Quia scilicet idolatria quam
sequuntur infideles, et quaelibet noxia superstitio fornicatio est. Dominus autem permisit causa
fornicationis uxorem dimitti, sed quia permisit non iussit, dedit locum Apostolo monendi, ut qui
voluerit non dimittat uxorem infidelem, quo sic fortasse possit fidelis fieri. Sanctificatus est enim,
inquit, vir infidelis in uxore et sanctificata est mulier infidelis in fratre 141. Credo iam provenerat ut
nonnullae feminae per viros fideles et viri per uxores fideles in fidem venirent; et quamvis non
dicens nomina, exemplis tamen hortatus est ad confirmandumconsilium suum. Deinde sequitur:
Alioquin filii vestri immundi essent, nunc autem sancti sunt 142. Iam enim erant parvuli christiani, qui
sive auctore uno ex parentibus sive utroque consentiente sanctificati erant. Quod non fieret, si uno
credente dissociaretur coniugium, et non toleraretur infidelitas coniugis usque ad opportunitatem
credendi. Hoc est ergo consilium eius, cui credo dictum esse: Si quid supererogaveris, rediens
reddam tibi 143.

Avaritia fornicatio est.
16. 46. Porro si infidelitas fornicatio est et idolatria infidelitas et avaritia idolatria, non est
dubitandum et avaritiam fornicationem esse. Quis ergo iam quamlibet illicitam concupiscentiam
potest recte a fornicationis genere separare, si avaritia fornicatio est? Ex quo intellegitur propter
illicitas concupiscentias, non tantum quae in stupris cum alienis viris aut feminis committuntur, sed
omnino quaslibet quae animam corpore male utentem a lege Dei aberrare faciunt et perniciose
turpiterque corrumpunt, possit sine crimine et vir uxorem dimittere et uxor virum, quia exceptam
facit Dominus causam fornicationis. Quam fornicationem, sicut supra consideratum est, generalem
et universalem intellegere cogimur.

Quisquis, sive mar sive femina, fornicationis causa vult abicere coniugem, prior debet
esse a fornicatione purgatus.
16. 47. Cum autem ait: Excepta causa fornicationis, nondixit cuius ipsorum, viri an feminae. Non
enim tantum fornicantem uxorem dimittere conceditur, sed quisquis eam quoque uxorem dimittit a
qua ipse cogitur fornicari, causa fornicationis utique dimittit. Velut si aliquem cogat uxor sacrificare
idolis, qui talem dimittit, causa fornicationis dimittit, non tantum illius sed et suae: illius quia
fornicatur, suae ne fornicetur. Nihil autem iniquius quam fornicationis causa dimittere uxorem, si et
ipse convincitur fornicari. Occurrit enim illud: In quo enim alterum iudicas, te ipsum condemnas,
eadem enim agis quae iudicas 144. Quapropter quisquis fornicationis causa vult abicere uxorem,
prior debet esse a fornicatione purgatus; quod similiter etiam de femina dixerim.

Quomodo moechatur ille qui ducit, sic et illa quam ducit.
16. 48. Quod autem dicit: Quisquis solutam a viro duxerit moechatur 145, quaeri potest, utrum
quomodo moechatur ille qui ducit, sic et illa quam ducit. Iubetur enim et illa manere innupta aut
viro reconciliari; sed si discesserit, inquit, a viro 146. Multum autem interest, utrum dimittat an

14

