carnem acciderant non sunt a caritate deflexi. Nam Deo noti sumus et ante omnes tentationes, qui
scit omnia antequam fiant.

Tentat nos Deus ut scire nos faciat.
9. 31. Quod itaque scriptum est: Tentat vos Dominus Deus vester, ut sciat si diligitis eum 81, illa
locutione positum est: Ut sciat, pro eo quod est: ut scire vos faciat; sicut diem laetum dicimus, quod
laetos faciat, et frigus pigrum, quod pigros faciat, et innumerabilia huiusmodi, quae sive in
consuetudine loquendi sive in sermone doctorum sive in Scripturis sanctis repperiuntur. Quod non
intellegentes haeretici qui Veteri Testamento adversantur, velut ignorantiae vitio notandum putant
eum de quo dictum est: Tentat vos Dominus Deus vester, quasi in Evangelio de Domino scriptum
non sit: Hoc autem dicebat tentans eum; nam ipse sciebat quid esset facturus 82. Si enim noverat
cor eius quem tentabat, quid est quod voluit videre tentando? Sed profecto illud factum est ut ipse
sibi notus fieret qui tentabatur, suamque desperationem condemnaret, saturatis turbis de pane
Domini, qui eas non habere quod ederent existimaverat 83.

Contra Manichaeos non intuentes quomodo satanas cum Deo loqui potuerit.
9. 32. Non ergo hic oratur ut non tentemur, sed ut non inferamur in tentationem; tamquam si
quispiam cui necesse est igne examinari non oret ut igne non contingatur, sed ut non exuratur.
Vasa enim figuli probat fornax, et homines iustos tentatio tribulationis 84. Ioseph ergo tentatus est
illecebra stupri, sed non est illatus in tentationem 85. Susanna tentata est, nec ipsa inducta vel illata
in tentationem 86; multique alii utriusque sexus, sed Iob maxime. Cuius admirabilem stabilitatem in
Deo Domino suo cum illi haeretici hostes Veteris Testamenti ore sacrilego irridere voluerint, illud
prae ceteris ventilant, quod satanas petiverit eum tentandum 87. Quaerunt enim ab imperitis
hominibus talia intellegere nequaquam valentibus, quomodo satanas cum Deo loqui potuerit, non
intuentes - non enim possunt, cum superstitione et contentione caecati sunt - Deum non loci
spatium mole corporis occupare; et sic alibi esse alibi non esse, aut certe hic partem habere aliam
et alibi aliam, sed maiestate ubique praesto esse, non per partes divisum sed ubique perfectum.
Quod si carnaliter intuentur quod dictum est: Caelum mihi thronus est et terra scabellum pedum
meorum 88, cui loco et Dominus attestatur dicens: Non iuretis neque per caelum, quia thronus Dei
est, neque per terram, quia scabellum est pedum eius 89, quid mirum si in terra diabolus constitutus
ante pedes Dei stetit et coram illo aliquid locutus est 90? Nam quando illi valent intellegere nullam
esse animam quamvis perversam, quae tamen ullo modo ratiocinari potest, in cuius conscientia
non loquatur Deus? Quis enim scripsit in cordibus hominum naturalem legem nisi Deus? De qua
lege Apostolus dicit: Cum enim gentes, quae legem non habent, naturaliter quae legis sunt faciunt,
hi legem non habentes ipsi sibi sunt lex; qui ostendunt opus legis scriptum in cordibus suis,
contestante conscientia illorum et inter se invicem cogitationum accusantium aut etiam
excusantium, in die qua iudicabit Deus occulta hominum 91. Quapropter si omnis anima rationalis
etiam cupiditate caecata tamen cum cogitat et ratiocinatur, quidquid in ea ratiocinatione verum est
non ei tribuendum est sed ipsi lumini veritatis, a quo vel tenuiter pro sui capacitate illustratur, ut
verum aliquid in ratiocinando sentiat, quid mirum si diaboli anima prava cupiditate perversa
quidquid tamen verum de iusto viro cogitavit, cum eum tentare vellet, ipsius Dei voce, id est ipsius
veritatis voce audisse perhibetur 92, quidquid autem falsum, illi cupiditati tribuitur qua diaboli
nomen accepit? Quamquam etiam per creaturam corporalem atque visibilem Deus plerumque
locutus est seu bonis seu malis, tamquam omnium Dominus et rector et pro cuiusque rei meritis
ordinator: sicut per angelos, qui hominum quoque aspectibus apparuerunt, et per prophetas
dicentes: Haec dicit Dominus. Quid ergo mirum si, quamquam non in ipsa cogitatione, per aliquam
certe creaturam tali operi accommodatam Deus locutus cum diabolo dicitur?

Certe hoc ipse Dominus in Evangelio dicit, cui haeretici isti, velint nolint, colla submittunt.
9. 33. Nec dignitatis esse arbitrentur et quasi iustitiae meritum quod cum illo Deus locutus est,
quoniam locutus est cum anima angelica quamquam stulta et cupida, tamquam si loqueretur cum
anima humana stulta et cupida. Aut ipsi dicant, quomodo locutus est Deus cum illo divite, cuius
cupiditatem stultissimam arguere voluit, dicens: Stulte, hac nocte anima tua expostulatur a te;
haec quae praeparasti cuius erunt? 93 Certe hoc ipse Dominus in Evangelio dicit, cui haeretici isti,
velint nolint, colla submittunt. Si autem hoc moventur quod tentandum iustum satanas petit a Deo,
non ego expono quare sit factum, sed ipsos cogo exponere, quare sit dictum in Evangelio ab ipso
Domino discipulis: Ecce satanas petit vexare vos quomodo triticum 94, et Petro ait: Ego autem
postulavi ne deficiat fides tua 95. Cum autem hoc exponunt mihi, simul illud quod a me quaerunt

33

