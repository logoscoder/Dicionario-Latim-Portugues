tribuentem in infimis ordinatur et, quiin lege manere noluit, sub lege punitur, congruenter accipitur
scabellum pedum Dei.

Anima fidelis oraecidat membra impedientia regnum caelorum nec dolore frangatur!
18. 54. Sed iam ut istam quoque summam concludamus, quid laboriosius et operosius dici aut
cogitari potest, ubi omnes nervos industriae suae animus fidelis exerceat, quam in vitiosa
consuetudine superanda? Praecidat membra impedientia regnum caelorum nec dolore frangatur!
Toleret in coniugali fide omnia quae, quamvis sint molestissima, crimen tamen illicitae
corruptionus, id est fornicationis, non habent! Veluti si uxorem quisque habeat, sive sterilem, sive
deformem corpore, sive debilem membris, vel caecam, vel surdam, vel claudam, vel si quid aliud,
sive morbis et doloribus languoribusque confectam, et quidquid excepta fornicatione cogitari potest
vehementer horribile, pro fide et societate sustineat. Neque solum talem non abiciat, sed etiam si
non habeat, non ducat eam quae soluta est a viro, pulchram, sanam, divitem, fecundam. Quae si
facere non licet, multo minus sibi licere arbitretur ad ullum alium illicitum concubitum accedere;
fornicationemque sic fugiat, ut ab omni turpi corruptione sese extrahat. Verum loquatur neque id
iurationibus crebris sed morum probitate commendet! Rebellantes adversum se omnium malarum
consuetudinum innumerabiles turbas, de quibus, ut omnes intellegerentur, paucae commemoratae
sunt, confugiens ad arcem christianae militiae tamquam de loco superiore prosternat. Sed quis
tantos labores inire audeat nisi qui sic flagrat amore iustitiae, ut tamquam fame ac siti
vehementissime accensus et nullam sibi vitam, donec ea satietur, existimans vim faciat in regnum
caelorum? Non enim aliter esse poterit fortis ad toleranda omnia, quaein praecidendis
consuetudinibus laboriosa et ardua et omnino difficilia saeculi huius amatores putant. Beati ergo
qui esuriunt et sitiunt iustitiam, quoniam ipsi saturabuntur 165.

Beatus qui infirmitatem aliorum fert
et ei quantum potest opitulatur (18, 55 - 23, 80)

Mitis et misericors unum videntur, sed differunt in resistendo.
18. 55. Verumtamen in his laboribus, cum quisque difficultatem patitur et per dura et aspera
gradum faciens circumvallatus variis tentationibus et hinc atque hinc insurgere praeteritae vitae
moles intuens, timet ne adgressa implere non possit, arripiat consilium, ut auxilium mereatur! Quod
est autem aliud consilium, nisi ut infirmitatem aliorum ferat, et ei quantum potest opituletur qui
suae divinitus desiderat subveniri? Consequenter itaque misericordiae praecepta videamus! Mitis
autem et misericors unum videntur. Sed hoc interest quod mitis, de quo superius tractatum est,
pietate non contradicit divinis sententiis quae in sua peccata proferuntur neque illis Dei sermonibus
quos nondum intellegit, sed nullum beneficium praestat ei cui non contradicit nec resistit:
misericors autem ita non resistit, ut propter eius correctionem id faciat, quem redderet resistendo
peiorem.

Perfecta pax est talem penitus nolle vindictam.
19. 56. Sequitur ergo Dominus et dicit: Audistis quia dictum est: oculum pro oculo et dentem pro
dente. Ego autem dico vobis non resistereadversus malum; sed si quis te percusserit in dexteram
maxillam tuam,praebe illi et alteram; et qui voluerit tecum iudicio contendere et tunicam tuam
tollere, dimitte illi et vestimentum; et qui te angariaverit mille passus, vade cum eo alia duo. Omni
petenti te da, et qui voluerit a te mutuari ne aversatus fueris 166. Pharisaeorum iustitia minor est
non excedere in vindicta modum, ne plus rependat quisque quam accepit; et magnus hic gradus
est. Nemo enim facile invenitur qui pugno accepto pugnum reddere velit, et uno a conviciante
verbo audito unum et quod tantundem valeat referre contentus sit, sed sive ira perturbatus
immoderatius vindicat, sive quia iustum putat eum qui laesit prior gravius laedi, quam laesus est
qui non laeserat. Talem animum magna ex parte refrenavit lex, in qua scriptum est: Oculum pro
oculo et dentem pro dente 167, quibus nominibus significatur modus, ut iniuriam vindicta non
transeat. Et haec est pacis inchoatio; perfecta autem pax est talem penitus nolle vindictam.

A summa discordia ad summam concordiam pro temporum distributione transitus.
19. 57. Inter illud ergo primum quod praeter legem est, ut maius malum pro minore malo reddatur,
et hoc quod Dominus perficiendis discipulis dicit, ne pro malo ullum reddatur malum, medium

17

