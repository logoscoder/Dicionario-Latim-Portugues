improbare, si quis humano more ista procuret, sed si quis propter ista Deo militet, ut in operibus
suis non regnum Dei sed istorum adquisitionem intueatur.

Providere necessaria, sicut adiutoria, novit ille medicus, cui semel nos totos commisimus.
17. 58. Ad hanc ergo regulam hoc totum praeceptum redigitur, ut etiam in istorum provisione
regnum Dei cogitemus, in militia vero regni Dei ista non cogitemus. Ita enim, etiamsi aliquando
defuerint, quod plerumque propter exercitationem nostram Deus sinit, non solum non debilitant
propositum nostrum, sed etiam examinatum probatumque confirmant. Gloriamur enim, inquit, in
tribulationibus scientes quia tribulatio patientiam operatur, patientia probationem, probatio spem,
spes vero non confundit, quoniam caritas Dei diffusa est in cordibus nostris per Spiritum Sanctum,
qui datus est nobis 169. In commemoratione autem tribulationum ac laborum suorum idem
Apostolus non tantum in carceribus et naufragiis atque huiusmodi multis molestiis, sed etiam in
fame ac siti, in frigore et nuditate se laborasse commemorat 170. Quod cum legimus, non
aestimemus Domini promissa titubasse, ut famem ac sitim et nuditatem pateretur Apostolus,
quaerens regnum et iustitiam Dei, cum dictum sit nobis: Quaerite primum regnum et iustitiam Dei,
et haec omnia apponentur vobis 171, quando quidem ista sicut adiutoria novit ille medicus, cui semel
nos totos commisimus, et a quo habemus promissionem vitae praesentis et futurae, quando
apponat, quando detrahat, sicut nobis iudicat expedire; quos et consolandos et exercendos in hac
vita et post hanc vitam in perpetua requie stabiliendos atque firmandos gubernat et dirigit. Non
enim et homo, cum plerumque iumento suo cibaria detrahit, deserit illud cura sua, ac non potius
curando haec facit.

Occulta cordis intima solus Deus iudicat.
18. 59. Et quoniam, cum ista vel procurantur in futurum vel, si causa non est quare illa impendas,
reservantur, incertum est quo animo fiat, cum possit simplici corde fieri, possit et duplici, opportune
hoc loco subiecit: Nolite iudicare, ne iudicetur de vobis; in quo enim iudicio iudicaveritis, iudicabitur
de vobis; et in qua mensura mensi fueritis, remetietur vobis 172. Hoc loco nihil aliud nobis praecipi
existimo, nisi ut ea facta quae dubium est quo animo fiant, in meliorem partem interpretemur.
Quod enim scriptum est: Ex fructibus eorum cognoscetis eos 173, de manifestis dictum est, quae non
possunt bono animo fieri, sicuti sunt stupra vel blasphemiae vel furta vel ebriositas et si qua sunt
alia, de quibus nobis iudicare permittitur dicente Apostolo: Quid enim mihi de his qui foris sunt
iudicare? Nonne de his qui intus sunt vos iudicatis? 174 De genere autem ciborum, quia possunt
bono animo et simplici corde sine vitio concupiscentiae quicumque humani cibi indifferenter sumi,
prohibet idem Apostolus iudicari eos qui carnibus vescebantur et vinum bibebant ab eis qui se ab
huiusmodi alimentis temperabant. Qui manducat, inquit, non manducantem non spernat; et qui non
manducat manducantem non iudicet. Ibi etiam ait: Tu quis es, qui iudices alienum servum? Suo
domino stat, aut cadit 175. De talibus enim rebus quae possunt bono et simplici et magno animo
fieri, quamvis possint etiam non bono, volebant illi, cum homines essent, in occulta cordis ferre
sententiam de quibus solus Deus iudicat.

De manifestis ergo iudicemus; de occultis vero Deo iudicium relinquamus.
18. 60. Ad hoc pertinet etiam illud quod alio loco dicit: Nolite ante tempus quidquam iudicare,
quoadusque veniat Dominus et illuminet abscondita tenebrarum et manifestabit cogitationes
cordis. Et tunc laus erit unicuique a Deo 176. Sunt ergo quaedam facta media, quae ignoramus quo
animo fiant, quia et bono et malo fieri possunt, de quibus temerarium est iudicare, maxime ut
condemnemus. Horum autem veniet tempus ut iudicentur, cum Dominus illuminabit abscondita
tenebrarum et manifestabit cogitationes cordis. Item alio loco dicit idem Apostolus: Quorundam
autem hominum peccata manifesta sunt, praecedentia ad iudicium, quaedam autem et
subsequuntur 177. Manifesta ea dicit de quibus clarum est quo animo fiant; haec praecedunt ad
iudicium, id est quia, si fuerit ista subsecutum iudicium, non est temerarium. Subsequuntur autem
illa quae occulta sunt, quia nec ipsa latebunt tempore suo. Sic et de bonis factis intellegendum est.
Nam ita subiungit: Similiter et facta bona manifesta sunt; et quaecumque aliter se habent abscondi
non possunt 178. De manifestis ergo iudicemus; de occultis vero Deo iudicium relinquamus, quia et
ipsa abscondi non possunt, sive mala sive bona, cum tempus advenerit quo manifestentur.

Duo sunt in quibus temerarium iudicium cavere debemus.
18. 61. Duo sunt autem in quibus temerarium iudicium cavere debemus: cum incertum est quo
animo quidque factum sit, vel cum incertum est qualis futurus sit qui nunc vel malus vel bonus

41

