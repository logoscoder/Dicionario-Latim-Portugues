temporale aut in terrore amittendi. Et maxime cavendum est, ne tendentes ad sapientiam, quae in
solo Christo inveniri potest - in quo sunt omnes thesauri sapientiae et scientiae absconditi 226 -,
cavendum ergo est, ne ipso Christi nomine ab haereticis vel quibuslibet male intellegentibus et
saeculi huius amatoribus decipiamur. Nam ideo sequitur et monet : Non omnis qui dicit mihi:
Domine, Domine, intrabit in regnum caelorum; sed is qui facit voluntatem Patris mei qui in caelis
est, ipse intrabit in regnum caelorum 227, ne putemus ad illos fructus iam pertinere, si quis Domino
nostro dicat: Domine Domine, et ex eo nobis arbor bona videatur. Sed illi sunt fructus: facere
voluntatem Patris qui est in caelis, cuius faciendae se ipsum exemplum praebere dignatus est.

Nemo dicit: Dominus Iesus, nisi in Spiritu Sancto.
25. 83. Sed merito potest movere, quomodo huic sententiae conveniat illud Apostoli ubi ait: Nemo
in Spiritu Dei loquens dicit: anathema Iesu; et nemo potest dicere: Dominus Iesus, nisi in Spiritu
Sancto 228, quia neque aliquos habentes Spiritum Sanctum possumus dicere non introituros in
regnum caelorum, si perseveraverint usque in finem, neque illos qui dicunt: Domine, Domine, et
tamen non intrant in regnum caelorum possumus dicere habere Spiritum Sanctum. Quomodo ergo:
Nemo dicit: Dominus Iesus, nisi in Spiritu Sancto, nisi quia proprie Apostolus posuit verbum quod
est dicit, ut significet voluntatem atque intellectum dicentis? Dominus vero generaliter posuit
verbum quo ait: Non omnis qui dicit mihi: Domine, Domine, intrabit in regnum caelorum 229. Videtur
enim dicere etiam ille qui nec vult nec intellegit quod dicit; sed ille proprie dicit qui voluntatem ac
mentem suam sono vocis enuntiat. Sicut paulo ante quod dictum est gaudium, in fructibus Spiritus
proprie dictum est, non eo modo quo alibi dicit idem Apostolus: Non gaudet super iniquitatem 230,
quasi quisquam possit super iniquitatem gaudere, quia illa elatio est animi turbide gestientis non
gaudium; nam hoc soli boni habent. Ergo dicere videntur etiam illi qui non hoc, quod sonant, et
intellectu cernunt et voluntate agunt, sed voce tantum sonant; secundum quem modum Dominus
ait: Non omnis qui mihi dicit: Domine, Domine, intrabit in regnum caelorum. Vere autem ac proprie
illi dicunt a quorum voluntate atque mente non abhorret prolatio sermonis sui; secundum quam
significationem dicit Apostolus: Nemo potest dicere: Dominus Iesus, nisi in Spiritu Sancto.

Non arbitramur ibi esse invisibilem sapientiam, ubi visibile miraculum videmus.
25. 84. Atque illud ad rem maxime pertinet, ne decipiamur tendentes ad contemplationem veritatis
non solum nomine Christi per eos qui nomen habent et facta non habent, sed etiam quibusdam
factis atque miraculis. Qualia propter infideles cum fecerit Dominus, monuit tamen ne talibus
decipiamur arbitrantes ibi esse invisibilem sapientiam, ubi visibile miraculum viderimus. Adiungit
ergo et dicit: Multi mihi dicent in illa die: Domine, Domine, nonne in nomine tuo prophetavimus, et
in nomine tuo daemonia eiecimus, et in nomine tuo virtutes multas fecimus? Et tunc dicam illis:
numquam vos cognovi; recedite a me qui operamini iniquitatem 231. Non ergo cognoscit nisi eum
qui operatur aequitatem. Nam et ipsos discipulos suos prohibuit gaudere de talibus, id est quod
daemonia illis subiecta fuerint, sed gaudete, inquit, quod nomina vestra scripta sunt in caelo 232,
credo in illa civitate Ierusalem quae est in caelis, in qua nonnisi iusti sanctique regnabunt. An
nescitis, ait Apostolus, quoniam iniqui regnum Dei non possidebunt? 233

Possunt et iniqui visibilia miracula facere.
25. 85. Sed fortasse quis dicat non posse iniquos visibilia illa miracula facere, et mentiri potius istos
credat qui dicturi sunt: In nomine tuo prophetavimus et daemonia eiecimus et virtutes multas
fecimus. Legat ergo, quanta fecerint resistentes famulo Dei Moysi magi Aegyptiorum 234! Aut si hoc
non vult legere, quia non in nomine Christi fecerunt, legat quae ipse Dominus dicit de
pseudoprophetis ita loquens: Tunc si quis vobis dixerit: Ecce hic est Christus aut illic, nolite credere.
Surgent enim pseudochristi et pseudoprophetae et dabunt signa magna et prodigia, ita ut in
errorem inducantur etiam electi. Ecce praedixi vobis 235.

Mundo et simplici oculo opus est venire ad certissimam pacem et immobilem stabilitatem
sapientiae.
25. 86. Quam ergo mundo et simplici oculo opus est, ut inveniatur via sapientiae, cui tantae
malorum et perversorum hominum deceptiones erroresque obstrepunt! Quos omnes evadere, hoc
est venire ad certissimam pacem et immobilem stabilitatem sapientiae. Vehementer enim
metuendum est, ne studio altercandi et contendendi quisque non videat quod a paucis videri
potest: ut parvus sit strepitus contradicentium, nisi etiam ipse sibi obstrepat. Quo pertinet etiam
illud quod dicit Apostolus: Servum autem Domini litigare non oportet sed mitem esse ad omnes,

48

