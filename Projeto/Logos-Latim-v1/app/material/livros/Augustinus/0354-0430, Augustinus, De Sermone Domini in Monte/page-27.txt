Sinistra videtur significare ipsam delectationem laudis.
2. 8. Cavete, inquit, facere iustitiam vestram coram hominibus, ut videamini ab eis; alioquin
mercedem non habebitis apud Patrem vestrum qui in caelis est 16. Generaliter hic iustitiam
nominavit, deinde partiliter exsequitur. Est enim pars aliqua iustitiae opus quod per eleemosynam
fit, et ideo connectit dicendo: Cum ergo facis eleemosynam, noli tuba canere ante te, sicut
hypocritae faciunt in sinagogis et in vicis, ut glorificentur ab hominibus 17. Ad hoc respicit quod
superius ait: Cavete facere iustitiam vestram coram hominibus, ut videamini ab eis. Quod autem
sequitur: Amen dico vobis, perceperunt mercedem suam, ad illud respicit quod supra posuit:
Alioquin mercedem non habebitis apud Patrem vestrum qui in caelis est. Deinde sequitur: Te autem
faciente eleemosynam. Cum dicit: Te autem, quid aliud dicit quam: non quomodo illi? Quid ergo
mihi iubet? Te autem, inquit, faciente eleemosynam, non sciat sinistra tua, quid faciat dextera tua
18
. Ergo illi sic faciunt, ut sciat sinistra eorum, quid faciat dextera eorum. Quod igitur in illis
culpatum est, hoc tu facere vetaris. In illis autem hoc culpatum est quod ita faciunt, ut laudes
hominum quaerant. Quapropter nihil consequentius sinistra videtur significare quam ipsam
delectationem laudis. Dextera autem significat intentionem implendi praecepta divina. Cum itaque
conscientiae facientis eleemosynam miscet se appetitio laudis humanae, fit sinistra conscia operis
dexterae. Nesciat ergo sinistra tua, quid faciat dextera tua, id est: Non se misceat conscientiae tuae
laudis humanae appetitio, cum in eleemosyna facienda divinum praeceptum contendis implere.

Sit eleemosyna in abscondito.
2. 9. Ut sit eleemosyna tua in abscondito 19. Quid est in abscondito nisi in ipsa bona conscientia,
quae humanis oculis demonstrari non potest nec verbis aperiri? Quando quidem multi multa
mentiuntur. Quapropter si dextera intrinsecus agit in abscondito, ad sinistram pertinent exteriora
omnia quae sunt visibilia et temporalia. Sit ergo eleemosyna tua in ipsa conscientia, ubi multi
eleemosynam faciunt bona voluntate, etiamsi pecuniam vel si quid est aliud quod inopi largiendum
est non habent. Multi autem foris faciunt et intus non faciunt, qui vel ambitione vel alicuius
temporalis rei gratia volunt misericordes videri, in quibus sola sinistra operari existimanda est. Item
alii quasi medium inter utrosque locum tenent, ut et intentione quae in Deum est eleemosynam
faciant, et tamen inserat se huic optimae voluntati nonnulla etiam laudis vel alicuius rei fragilis et
temporalis cupiditas. Sed Dominus noster multo vehementius prohibet solam sinistram in nobis
operari, quando etiam misceri eam vetat operibus dexterae, ut scilicet non modo sola temporalium
rerum cupiditate caveamus eleemosynam facere, sed nec ita in hoc opere attendamus Deum, ut
sese misceat vel adiungat exteriorum appetitio commodorum. Agitur enim de corde mundando,
quod nisi fuerit simplex, mundum non erit. Simplex autem quomodo erit, si duobus dominis servit
20
, nec una intentione rerum aeternarum purificat aciem suam, sed eam mortalium quoque
fragiliumque rerum amore obnubilat? Sit ergo eleemosyna tua in abscondito, et Pater tuus, qui
videt in abscondito, reddet tibi 21. Rectissime omnino et verissime. Si enim praemium ab eo
expectas qui conscientiae solus inspector est, sufficiat tibi ad promerendum praemium ipsa
conscientia! Multa latina exemplaria sic habent: Et Pater tuus, qui videt in abscondito, reddet tibi
palam. Sed quia in graecis, quae priora sunt, non invenimus palam, non putavimus hinc esse aliquid
disserendum.

Noli in orationibus agere, ut videaris ab hominibus.
3. 10. Et cum oratis, inquit, non eritis sicut hypocritae, qui amant stare in sinagogis et in angulis
platearum stantes orare, ut videantur ab hominibus 22. Neque hic videri ab hominibus nefas est, sed
ideo haec agere, ut videaris ab hominibus. Et superfluo totiens eadem dicuntur, cum sit iam una
regula custodienda, qua cognitum est, non si haec sciant homines, formidandum esse aut
fugiendum, sed si hoc animo fiant, ut fructus in eis expetatur placendi hominibus. Servat etiam ipse
Dominus eadem verba, cum adiungit similiter: Amen dico vobis, perceperunt mercedem suam, hinc
ostendens id se prohibere, ut ea merces appetatur qua gaudent stulti, cum laudantur ab hominibus.

Claudendum est ostium, ut oratio spiritalis dirigatur ad Patrem.
3. 11. Vos autem cum oratis, inquit, introite in cubicula vestra 23. Quae sunt ista cubicula nisi ipsa
corda, quae in psalmo etiam significantur, ubi dicitur: Quae dicitis in cordibus vestris, et in cubilibus
vestris compungimini 24? Et claudentes ostia orate, ait, Patrem vestrum in abscondito. Parum est
intrare in cubicula, si ostium pateat importunis, per quod ostium ea quae foris sunt improbe se
immergunt et interiora nostra appetunt. Foris autem esse diximus omnia temporalia et visibilia,
quae per ostium, id est per carnalem sensum, cogitationes nostras penetrant et turba vanorum

27

