peccatum in vestro mortali corpore 226. Destruitur autem et evertitur peccati regnum partim
correctione hominum, ut caro spiritui subiciatur, partim damnatione perseverantium in peccato, ut
ita ordinentur, ut iustis cum Christo regnantibus molesti esse non possint. Intuere apostolum
Paulum! Nonne tibi videtur in se ipso Stephanum martyrem vindicare, cum dicit: Non sic pugno
tamquam aerem caedens, sed castigo corpus meum et servituti subicio 227? Nam hoc in se utique
prosternebat et debilitabat et victum ordinabat, unde Stephanum ceterosque christianos fuerat
persecutus. Quis ergo convincit martyres sanctos non talem suam vindictam a Domino esse
deprecatos cum etiam finem huius saeculi, in quo tanta exitia pertulerunt, ad suam vindictam
potuerint libenter optare? Quod qui orant et pro inimicis suis orant qui sanabiles sunt, et contra illos
non orant qui insanabiles esse voluerunt, quia Deus quoque puniendo illos non est malivolus tortor
sed iustissimus ordinator. Sine ulla ergo dubitatione diligamus inimicos nostros, bene faciamus eis
qui nos oderunt, et oremus pro eis qui nos persequuntur.

Filii ergo efficimur regeneratione spiritali et adoptamur in regnum Dei.
23. 78. Quod autem consequenter positum est: Ut sitis filii Patris vestri qui in caelis est 228, ex illa
regula est intellegendum qua et Iohannes dicit: Dedit eis potestatem filios Dei fieri 229. Unus enim
naturaliter Filius est, qui nescit omnino peccare; nos autem potestate accepta efficimur filii, in
quantum ea quae ab illo praecipiuntur implemus. Unde apostolica disciplina adoptionem appellat
qua in aeternamhaereditatem vocamur, ut coheredes Christi 230 esse possimus. Filii ergo efficimur
regeneratione spiritali et adoptamur in regnum Dei, non tamquam alieni sed tamquam ab illo facti
et creati, hoc est conditi, ut unum sit beneficium quo nos fecit esse per omnipotentiam suam, cum
ante nihil essemus, alterum quo adoptavit, ut cum eo tamquam filii vita aeterna pro nostra
participatione frueremur. Itaque non ait: Facite ista, quia estis filii, sed: Facite ista, ut sitis filii.

Ille sol spiritalis non oritur nisi bonis, et illa pluvia spiritalis non irrigat nisi bonos.
23. 79. Cum autem ad hoc nos vocat per ipsum Unigenitum, ad similitudinem suam nos vocat. Ille
enim, sicut consequenter dicit, Solem suum oriri facit super bonos et malos et pluit super iustos et
iniustos 231. Sive solem suum non istum carneis oculis visibilem accipias, sed illam sapientiam de
qua dicitur: Candor est enim lucis aeternae; de qua item dicitur: Ortus est mihi iustitiae sol 232; et
iterum: Vobis autem qui timetis nomen Domini orietur sol iustitiae 233, ut etiam pluviam accipias
irrigationem doctrinae veritatis, quia bonis et malis apparuit et bonis et malis evangelizatus est
Christus. Sive istum solem mavis accipere, non solumhominum sed etiam pecorum corporeis oculis
propalatum, et istam pluviam qua fructus gignuntur, qui ad refectionem corporis dati sunt. Quod
probabilius intellegi existimo, ut ille sol spiritalis non oriatur nisi bonis et sanctis, quia hoc ipsum est
quod plangunt iniqui in illo libro qui Sapientia Salomonis inscribitur: Et sol non ortus est nobis 234; et
illa pluvia spiritalis non irriget nisi bonos, quia malos significabat vinea de qua dictum est: Mandabo
nubibus meis ne pluant super eam 235. Sed sive illud sive hoc intellegas, magna Dei bonitate fit,
quae nobis imitanda praecipitur, si filii Dei esse volumus. Quantum enim huius vitae solatium
afferat lux ista visibilis et pluvia corporalis, quis tam ingratus est ut non sentiat? Quod solatium
videmus et iustis in hac vita et peccatoribus communiter exhiberi. Non autem ait: Qui facit
solemoriri super bonos et malos, sed addidit: suum, id est quem ipse fecit atque constituit, et a
nullo aliquid sumpsit ut faceret, sicut in Genesi de omnibus luminaribus scribitur 236, qui proprie
potest dicere sua esse omnia quae de nihilo creavit, ut hinc admoneremur, quanta liberalitate
inimicis nostris ex praecepto eius praestare debeamus quae nos non creavimus sed muneribus eius
accepimus.

Beati qui plene perfecteque misericordes sunt, quia ipsorum miserebitur.
23. 80. Quis autem potest vel paratus esse ab infirmis iniurias sustinere, quantum eorum saluti
prodest, et malleamplius iniquitatis alienae perpeti quam id quod perpessus est reddere; omni
petenti a se aliquid vel id quod petit, si habetur et si recte dari potest, vel consilium bonum vel
benivolum animum dare, nec se avertere ab eo qui mutuari cupit; diligere inimicos, bene facere eis
qui se oderunt, orare pro eis qui se persequuntur? Quis ergo haec facit nisi plene perfecteque
misericors? Quo uno consilio miseria devitatur opitulante illo qui ait: Misericordiam volo magis
quam sacrificium 237. Beati ergo misericordes, quia ipsorum miserebitur 238. Sed iam commode fieri
puto, ut hic lector tam longo volumine fatigatus respiret aliquantum, et ad cetera se reficiat in alio
libro consideranda.

3 LIBER SECUNDUS
24

