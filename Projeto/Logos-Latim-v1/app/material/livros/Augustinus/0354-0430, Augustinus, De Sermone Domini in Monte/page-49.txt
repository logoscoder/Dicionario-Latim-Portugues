docibilem, patientem, in modestia corripientem diversa sentientes, ne forte det illis Deus
paenitentiam ad cognoscendam veritatem 236. Beati ergo pacifici, quoniam ipsi filii Dei vocabuntur
237
.

Conclusio huius totius sermonis: ille aedificat in Christo qui quod ab illo audit facit.
25. 87. Conclusio ergo huius totius sermonis quam terribiliter inferatur, valde attendendum est.
Omnis ergo, inquit, qui audit verba mea haec et facit ea, similis erit viro prudenti, qui aedificavit
domum suam super petram 238. Non enim quisque firmat quae audit vel percipit nisi faciendo. Et si
petra est Christus, sicut multa Scripturarum testimonia praedicant 239, ille aedificat in Christo qui
quod ab illo audit facit. Descendit pluvia, venerunt flumina, flaverunt venti et offenderunt in
domum illam et non cecidit; fundata enim fuit super petram 240. Non ergo iste metuit ullas
caliginosas superstitiones - quid enim aliud intellegatur pluvia, cum in mali alicuius significatione
ponitur? - aut rumores hominum, quos ventis comparatos puto, aut vitae huius fluvium carnalibus
concupiscentiis tamquam fluentem super terram. Horum enim trium qui prosperitatibus inducitur,
adversitatibus frangitur; quorum nihil metuit qui fundatam habet domum super petram, id est qui
non solum audit praecepta Domini sed etiam facit. Et his omnibus periculose subiacet qui audit et
non facit; non enim habet stabile fundamentum, sed audiendo et non faciendo ruinam aedificat. Ait
enim consequenter: Et omnis qui audit verba mea haec et non facit ea, similis erit viro stulto, qui
aedificavit domum suam super arenam. Descendit pluvia, venerunt flumina, flaverunt venti et
offenderunt in domum illam et cecidit; et facta est ruina eius magna. Et factum est, cum
consummasset Iesus verba haec, admirabantur turbae super doctrinam eius; erat enim docens eos
quasi potestatem habens non quasi scribae eorum 241. Hoc est quod ante dixi per prophetam in
psalmis significatum esse, cum diceret: Fiducialiter agam in eo. Eloquia Domini eloquia casta,
argentum igne probatum terrae purgatum septuplum 242. Propter quem numerum admonitus sum
etiam praecepta ista ad septem illas referre sententias quas in principio sermonis huius posuit, de
beatis cum diceret, et ad illas septem operationes Spiritus Sancti quas Isaias propheta
commemorat 243. Sed sive iste ordo in his considerandus sit, sive aliquis alius, facienda sunt quae
audivimus a Domino, si volumus aedificare super petram.

49

