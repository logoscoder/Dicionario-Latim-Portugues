desiderat. Horum ergo primum petendum, secundum quaerendum est, ut illud detur, hoc
inveniatur. Sed cognitio in hac vita viae prius quam ipsius possessionis est. Sed cum quisque veram
viam invenerit, perveniet ad ipsam possessionem, quae tamen pulsanti aperietur.

Petitio, inquisitio, pulsatio, manifestatae sub exemplo.
21. 72. Ut ergo tria ista, id est petitio, inquisitio, pulsatio, manifesta fiant, sub aliquo exemplo
ponamus aliquem infirmis pedibus ambulare non posse. Prius ergo sanandus et firmandus est ad
ambulandum, et ad hoc pertinet quod dixit: Petite. Quid autem prodest quod ambulare iam vel
etiam currere potest, si per devia itinera erraverit? Secundum ergo est ut inveniat viam quae ducit
eo quo vult pervenire. Quam cum tenuerit et peregerit, eum ipsum locum ubi habitare vult si
clausum invenerit, neque ambulare potuisse neque ambulasse ac pervenisse profuerit, nisi
aperiatur; ad hoc pertinet quod dictum est: Pulsate.

Si homines mali dant bona, quantum sperandum est daturum Deum nobis bona
petentibus nec nos posse decipi.
21. 73. Magnam autem spem dedit ille qui promittendo non decipit; ait enim: Omnis qui petit
accipit, et qui quaerit invenit, et pulsanti aperietur 200. Ergo perseverantia opus est, ut accipiamus
quod petimus, et inveniamus quod quaerimus, et quod pulsamus aperiatur. Quemadmodum autem
egit de volatilibus caeli et de liliis agri 201, ne victum nobis vestitumque desperaremus affuturum, ut
spes a minoribus ad maiora consurgeret, ita et hoc loco: Aut quis erit, inquit, ex vobis homo, quem
si petierit filius eius panem, numquid lapidem porriget ei? Aut si piscem petierit, numquid
serpentem porriget ei? Si ergo vos, cum sitis mali, nostis bona data dare filiis vestris, quanto magis
Pater vester qui in caelis est dabit bona petentibus se!202 Quomodo mali dant bona? Sed malos
appellavit dilectores adhuc saeculi huius et peccatores. Bona vero quae dant secundum eorum
sensum bona dicenda sunt, quia haec pro bonis habent. Quamquam et in rerum natura ista bona
sint, sed temporalia et ad istam vitam infirmam pertinentia. Et quisquis ea malus dat non de suo
dat; Domini est enim terra et plenitudo eius 203; qui fecit caelum et terram et mare et omnia quae in
eis sunt 204. Quantum ergo sperandum est daturum Deum nobis bona petentibus nec nos posse
decipi, ut accipiamus aliud pro alio cum ab ipso petimus, quando nos etiam, cum sumus mali,
novimus id dare quod petimur! Non enim decipimus filios nostros; et qualiacumque bona damus,
non de nostro sed de ipsius damus.

Omnia quaecumque vultis ut faciant vobis homines, ita et vos facite illis.
22. 74. Firmitas autem et valentia quaedam ambulandi per sapientiae viam in bonis moribus
constituta est, qui perducuntur usque ad mundationem simplicitatemque cordis, de qua iam diu
loquens ita concludit: Omnia ergo quaecumque vultis ut faciant vobis homines bona, ita et vos
facite illis; haec est enim Lex et Prophetae 205. In exemplaribus graecis sic invenimus: Omnia ergo
quaecumque vultis ut faciant vobis homines, ita et vos facite illis. Sed ad manifestationem
sententiae puto a latinis additum bona. Occurrebat enim quod, si quisquam flagitiose aliquid erga
se fieri velit et ad hoc referat istam sententiam, veluti se velit aliquis provocari ut immoderate bibat
et se ingurgitet poculis et hoc prior illi faciat a quo sibi fieri cupit, ridiculum est hunc putare istam
implevisse sententiam. Cum hoc ergo moveret ut arbitror, additum est ad manifestationem rei
unum verbum, ut posteaquam dictum est: Omnia ergo quaecumque vultis ut faciant vobis homines,
adderetur bona. Quod si deest exemplaribus graecis, etiam illa emendanda sunt. Sed quis hoc
audeat? Intellegendum est ergo plenam esse sententiam et omnino perfectam, etiamsi hoc verbum
non addatur. Id enim quod dictum est: Quaecumque vultis, non usitate ac passim sed proprie
dictum accipi oportet. Voluntas namque non est nisi in bonis; nam in malis flagitiosisque factis
cupiditas proprie dicitur non voluntas. Non quia sic semper loquuntur Scripturae, sed ubi oportet ita
omnino proprium verbum tenent, ut non aliud sinant intellegi.

Hac una sententia utrumque illud praeceptum complexus est.
22. 75. Videtur autem hoc praeceptum ad dilectionem proximi pertinere non etiam ad Dei, cum alio
loco duo praecepta esse dicat in quibus tota Lex pendet et omnes Prophetae 206. Nam si dixisset:
Omnia quaecumque vultis fieri vobis, haec et vos facite, hac una sententia utrumque illud
praeceptum complexus esset; cito enim diceretur diligi se velle unumquemque et a Deo et ab
hominibus. Itaque cum ei hoc praeciperetur, ut quod sibi fieri vellet hoc faceret, id utique
praeciperetur, ut diligeret et Deum et homines. Cum vero expressius de hominibus dictum est:
Omnia ergo quaecumque vultis ut faciant vobis homines, ita et vos facite illis 207, nihil aliud dictum

45

