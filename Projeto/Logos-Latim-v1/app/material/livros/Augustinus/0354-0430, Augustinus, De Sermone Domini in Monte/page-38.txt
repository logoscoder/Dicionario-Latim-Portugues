intentionem cordis sui rectam ab omni duplicitate explicet! Ita enim sentiet de Domino in bonitate,
et in simplicitate cordis quaeret illum.

Intentio cordis in caelo non quaerit superflua.
15. 49. Ideo, inquit, dico vobis non habere sollicitudinem in anima vestra quid edatis, neque corpori
quid induatis 132, ne forte, quamvis iam superflua non quaerantur, propter ipsa necessaria cor
duplicetur, et ad ista conquirenda nostra detorqueatur intentio, cum aliquid quasi misericorditer
operamur, id est ut, cum consulere alicui videri volumus, nostrum emolumentum ibi potius quam
illius utilitatem attendamus, et ideo nobis non videamur peccare, quia non superflua sed necessaria
sunt quae consequi volumus. Dominus autem admonet, ut meminerimus multo amplius nobis
Deum dedisse, quod nos fecit et composuit ex anima et corpore, quam est alimentum atque
tegumentum, quorum cura nos duplicare cor non vult. Nonne anima, inquit, plus est quam esca, ut
tu intellegas eum qui dedit animam multo facilius escam esse daturum, et corpus quam
vestimentum 133, id est plus est, ut similiter intellegas, eum qui corpus dedit, multo facilius daturum
esse vestimentum.

Animam hoc loco pro ista vita posita.
15. 50. Quo loco quaeri solet, utrum ad animam cibus iste pertineat, cum anima incorporea sit, iste
autem cibus corporeus. Sed animam hoc loco pro ista vita positam noverimus cuius retinaculum est
alimentum istud corporeum. Secundum hanc significationem dictum est etiam illud: Qui amat
animam suam perdet illam 134. Quod nisi de hac vita acceperimus quam oportet pro regno Dei
perdere, quod potuisse martyres claruit, contrarium hoc praeceptum erit illi sententiae qua dictum
est: Quid prodest homini, si totum mundum lucretur, animae autem suae detrimentum faciat 135.

Deo etiam tegendi corporis curam relinquere!
15. 51. Respicite, inquit, volatili caeli, quoniam non serunt neque metunt neque congregant in
horrea; et Pater vester caelestis pascit ea. Nonne vos pluris estis illis 136, id est carius vos valetis?
Quia utique rationale animal, sicuti est homo, sublimius ordinatum est in rerum natura quam
irrationabilia, sicuti sunt aves. Quis autem vestrum, inquit, curans potest adicere ad staturam suam
cubitum unum? Et de vestimento quid solliciti estis? 137, id est: Cuius potestate atque dominatu
factum est ut ad hanc staturam corpus vestrum perduceretur, eius providentia etiam vestiri potest.
Non autem vestra cura factum esse, ut ad hanc staturam veniret corpus vestrum, ex hoc intellegi
potest, quod si curetis et velitis adicere unum cubitum huic staturae, non potestis. Illi ergo etiam
tegendi corporis curam relinquite, cuius videtis cura factum esse, ut tantae staturae corpus
habeatis.

Deus, qui bonus et iustus est, tanto magis curat deprecantes se.
15. 52. Dandum autem erat etiam documentum propter vestitum, sicut datum est propter
alimentum. Itaque sequitur et dicit: Considerate lilia agri quomodo crescunt; non laborant neque
nent. Dico autem vobis quoniam nec Salomon in omni gloria sua sic vestitus est ut unum ex his. Si
autem fenum agri, quod hodie est et cras in clibanum mittitur, Deus sic vestit, quanto magis vos,
modicae fidei? 138 Sed ista documenta non sicut allegoriae discutienda sunt, ut quaeramus quid
significent aves caeli aut lilia agri; posita sunt enim, ut de rebus minoribus maiora persuaderentur.
Sicuti est illud de iudice, qui nec Deum timebat, nec hominem reverebatur, et tamen saepe
interpellanti viduae cessit, ut eius causam consideraret, non propter pietatem aut humanitatem,
sed ne taedium pateretur 139. Non enim ullo modo ille iniustus iudex personam Dei allegorice
sustinet; sed tamen quantum Deus, qui bonus et iustus est, curet deprecantes se, hinc conici
Dominus voluit, quod nec iniustus homo eos qui illum adsiduis precibus tundunt vel propter
taedium devitandum potest contemnere.

Regnum et iustitia Dei bonum nostrum est et hoc appetendum et ibi finis constituendus.
16. 53. Nolite ergo, inquit, solliciti esse dicentes: Quid edemus aut quid bibemus aut quid
vestiemur? Haec enim omnia gentes quaerunt. Scit enim Pater vester quia horum omnium
indigetis. Quaerite primum regnum et iustitiam Dei, et haec omnia apponentur vobis 140. Hic
manifestissime ostendit non haec esse appetenda tamquam talia bona nostra, ut propter ipsa
debeamus bene facere, si quid facimus, sed tamen esse necessaria. Quid enim intersit inter bonum,

38

