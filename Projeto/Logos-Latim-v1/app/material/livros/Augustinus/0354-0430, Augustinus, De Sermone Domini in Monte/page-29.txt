homines moriemini, et sicut unus ex principibus cadetis 31; et illud: Si Dominus sum ubi est timor
meus? Et si Pater sum, ubi est honor meus? 32, et alia permulta, ubi arguuntur Iudaei quod filii esse
peccando noluerunt, exceptis eis quae in prophetia dicuntur de futuro populo christiano, quod
Patrem Deum esset habiturus secundum illud evangelicum: Dedit eis potestatem filios Dei fieri 33.
Apostolus autem Paulus dicit: Quam diu heres parvulus est, nihil differt a servo 34; et spiritum
adoptionis nos accepisse commemorat, in quo clamamus: Abba, Pater 35.

Magnum donum accepimus, ut sinamur dicere: Pater noster, Deo.
4. 16. Et quoniam quod vocamur ad aeternam haereditatem, ut simus Christi coheredes et in
adoptionem filiorum veniamus 36, non est meritorum nostrorum sed gratiae Dei, eamdem ipsam
gratiam in orationis principio ponimus, cum dicimus: Pater noster. Quo nomine et caritas excitatur quid enim carius filiis debet esse quam pater? - et supplex affectus, cum homines dicunt Deo: Pater
noster, et quaedam praesumptio impetrandi quae petituri sumus, cum priusquam aliquid
peteremus, tam magnum donum accepimus, ut sinamur dicere: Pater noster, Deo. Quid enim non
det iam filiis petentibus, cum hoc ipsum ante dederit, ut filii essent? Postremo quanta cura animum
tangit, ut qui dicit: Pater noster, tanto Patre non sit indignus? Si enim quisquam plebeius senatorem
grandioris aetatis ab eo ipso permittatur patrem vocare, sine dubio trepidabit nec facile audebit
cogitans humilitatem generis sui et opum indigentiam et plebeiae personae vilitatem; quanto ergo
magis trepidandum est appellare Patrem Deum, si tanta est labes tantaeque sordes in moribus, ut
multo iustius eas a sua coniunctione Deus expellat quam ille senator cuiusvis mendici egestatem,
quando quidem ille hoc contemnit in mendico, quo et ipse potest humanarum rerum fragilitate
devenire, Deus autem in sordidos mores numquam cadit. Et gratias misericordiae ipsius, qui hoc a
nobis exigit ut Pater noster sit, quod nullo sumptu sed sola bona voluntate comparari potest!
Admonentur hic etiam divites vel genere nobiles secundum saeculum, cum christiani facti fuerint,
non superbire adversus pauperes et ignobiles, quoniam simul dicunt Deo: Pater noster, quod non
possunt vere ac pie dicere, nisi se fratres esse cognoscant.

Recte dicitur qui es in caelis: qui es in sanctis.
5. 17. Utatur ergo voce Novi Testamenti populus novus ad aeternam haereditatem vocatus et
dicat: Pater noster qui es in caelis 37, id est in sanctis et iustis; non enim spatio locorum continetur
Deus. Sunt autem caeli excellentia quidem mundi corpora sed tamen corpora, quae non possunt
esse nisi in loco. Sed si in caelis tamquam in superioribus mundi partibus locus Dei esse creditur,
melioris meriti sunt aves, quarum vita est Deo vicinior. Non autem scriptum est: Prope est Dominus
excelsis hominibus aut eis qui in montibus habitant, sed scriptum est: Prope est Dominus obtritis
corde 38, quod magis pertinet ad humilitatem. Sed quemadmodum terra appellatus est peccator,
cum ei dictum est: Terra es et in terram ibis 39, sic caelum iustus e contrario dici potest. Iustis enim
dicitur: Templum enim Dei sanctum est, quod estis vos 40. Quapropter si in templo suo habitat
Deus, et sancti templum eius sunt, recte dicitur qui es in caelis: qui es in sanctis. Et
accommodatissima ista similitudo est, ut spiritaliter tantum interesse videatur inter iustos et
peccatores, quantum corporaliter inter caelum et terram.

Deus ubique praesens est, non locorum spatiis, sed maiestatis potentia.
5. 18. Cuius rei significandae gratia, cum ad orationem stamus, ad orientem convertimur, unde
caelum surgit; non tamquam ibi habitet Deus, quasi ceteras mundi partes deseruerit qui ubique
praesens est, non locorum spatiis, sed maiestatis potentia; sed ut admoneatur animus ad naturam
excellentiorem se convertere, id est ad Deum, cum ipsum corpus eius, quod terrenum est, ad
corpus excellentius, id est ad corpus caeleste, convertitur. Convenit etiam gradibus religionis et
plurimum expedit, ut omnium sensibus et parvulorum et magnorum bene sentiatur de Deo. Et ideo
qui visibilibus adhuc pulchritudinibus dediti sunt nec possunt aliquid incorporeum cogitare, quoniam
necesse est caelum praeferant terrae, tolerabilior est opinio eorum, si Deum, quem adhuc
corporaliter cogitant, in caelo potius credant esse quam in terra, ut cum aliquando cognoverint
dignitatem animae caeleste etiam corpus excedere, magis eum quaerant in anima quam in corpore
etiam caelesti, et cum cognoverint, quantum distet inter peccatorum animas et iustorum, sicut non
audebant, cum adhuc carnaliter saperent 41, in terra eum collocare sed in caelo, sic postea meliore
fide vel intellegentia magis eum in animis iustorum quam in peccatorum requirant. Recte ergo
intellegitur quod dictum est: Pater noster qui es in caelis 42, in cordibus iustorum esse dictum
tamquam in templo sancto suo. Simul etiam ut qui orat, in se quoque ipso velit habitare quem
invocat; et cum hoc affectat, teneat iustitiam, quo munere invitatur ad inhabitandum animum Deus.

29

