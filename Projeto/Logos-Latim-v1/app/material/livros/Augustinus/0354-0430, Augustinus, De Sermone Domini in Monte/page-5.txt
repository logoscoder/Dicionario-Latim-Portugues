spiritalibus firmamentis, ubi habitat sempiterna iustitia 46. In quorum comparatione terra dicitur
anima iniqua, cui peccanti dictum est: Terra es et in terram ibis 47. De his caelis dicit Apostolus:
Quoniam conversatio nostra in caelis est 48. Sentiunt ergo iam istam mercedem qui gaudent
spiritalibus bonis; sed tunc omni ex parte perficietur, cum etiam mortale hoc induerit
immortalitatem 49. Ita enim persecuti sunt, inquit, et prophetas, qui ante vos fuerunt 50. Nunc
persecutionem generaliter posuit et in maledictis et in dilaceratione famae. Et bene exemplo
adhortatus est, quia vera dicentes solent persecutionem pati. Nec tamen ideo prophetae antiqui
timore persecutionis a veritatis praedicatione defecerunt.

Beati pauperes spiritu, beati humiles
quia concordes cum fratribus (6, 16 - 10, 28)

Vos estis sal terrae.
6. 16. Rectissime itaque sequitur: Vos estis sal terrae 51, ostendens fatuos esse iudicandos, qui
temporalium bonorumvel copiam sectantes vel inopiam metuentes amittunt aeterna, quae nec dari
possunt ab hominibus nec auferri. Itaque: Si sal infatuatum fuerit, in quo salietur?, id est si vos per
quos condiendi sunt quodammodo populi, metu persecutionum temporalium amiseritis regna
caelorum, qui erunt homines per quos vobis error auferatur, cum vos elegerit Deus, per quos
errorem auferat ceterorum? Ergo: Ad nihilum valet sal infatuatum, nisi ut mittatur foras et calcetur
ab hominibus. Non itaque calcatur ab hominibus qui patitur persecutionem, sed qui persecutionem
timendo infatuatur. Calcari enim non potest nisi inferior; sed inferior non est qui, quamvis corpore
multa in terra sustineat, corde tamen fixus in caelo est.

Vos estis lumen mundi.
6. 17. Vos estis lumen mundi 52. Quomodo superius dixit: Sal terrae, sic nunc dicit: Lumen mundi.
Nam neque superius ista terra accipienda est, quam pedibus corporeis calcamus, sed homines, qui
in terra habitant, vel etiam peccatores, quorum condiendis et extinguendis putoribus apostolicum
salem Dominus misit. Et hic mundum non caelum et terram sed homines, qui sunt in mundo vel
diligunt mundum, oportet intellegi, quibus illuminandis Apostoli missi sunt. Non potest civitas
abscondi super montem constituta, id est fundata super insignem magnamque iustitiam, quam
significat etiam ipse mons in quo disputat Dominus.Neque accendunt lucernam et ponunt eam sub
modio sed super candelabrum 53. Quid putamus? Ita esse dictum: Sub modio, ut occultatio tantum
lucernae accipienda sit, tamquam diceret: Nemo accendit lucernam et occultat illam? An aliquid
etiam modius significat, ut hoc sit ponere lucernam sub modio: superiora facere corporis commoda
quam praedicationem veritatis, ut ideo quisque veritatem non praedicet, dum timet ne aliquid in
rebus corporalibus et temporalibus molestiae patiatur? Et bene modius dicitur: sive propter
retributionem mensurae, quia ea quisque recipit quae gessit in corpore - ut illic, inquit Apostolus,
recipiatunusquisque quae gessit in corpore 54, et tamquam de hoc modio corporis alio loco dicitur:
In qua enim mensura mensi fueritis, in ea remetietur vobis 55 -; sive quoniam temporalia bona, quae
corpore peraguntur, certa dierum mensura et inchoantur et transeunt, quam fortasse significat
modius. Aeterna vero et spiritalia nullo tali fine coercentur; non enim ad mensuram dat Deus
Spiritum 56. Sub modio ergo lucernam ponit quisquis lucem doctrinae bonae commodis
temporalibus obscurat et tegit, super candelabrum autem qui corpus suumministerio Dei subicit, ut
superior sit praedicatio veritatis et inferior servitus corporis. Per ipsam tamen corporis servitutem
excelsior luceat doctrina, quae per officia corporalia, id est per vocem et linguam et ceteros
corporis motus, in bonis operibus insinuatur discentibus. Super candelabrum ergo ponit lucernam,
cum dicit Apostolus: Non sic pugno tamquam aerem caedens, sed castigo corpus meum et servituti
subicio, ne forte aliis praedicans ipse reprobus inveniar 57. Quod vero ait: Ut luceat omnibus qui in
domo sunt 58, domum puto dictam habitationem hominum, id est ipsum mundum, propter id quod
superius ait: Vos estis lumen mundi 59. Aut si domum quisque vult accipere Ecclesiam, neque hoc
absurdum est.

Homo per bona opera finem costituat ut placeat Deo.
7. 18. Sic luceat, inquit, lumen vestrum coram hominibus, ut videant bona facta vestra et
glorificent Patrem vestrum qui in caelis est 60. Si tantummodo diceret: Sic luceat lumen vestrum
coram hominibus, ut videant bona facta vestra, finem constituisse videretur in laudibus hominum,
quas quaerunt hypocritae et qui ambiunt ad honores et captant inanissimam gloriam. Contra quos

5

