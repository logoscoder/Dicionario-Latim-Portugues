quod appetendum est, et necessarium, quod sumendum est, hac sententia declaravit, cum ait:
Quaerite primum regnum et iustitiam Dei, et haec omnia apponentur vobis. Regnum ergo et iustitia
Dei bonum nostrum est et hoc appetendum et ibi finis constituendus, propter quod omnia faciamus
quaecumque facimus. Sed quia in hac vita militamus, ut ad illud regnum pervenire possimus, quae
vita sine his necessariis agi non potest: Apponentur haec vobis, inquit, sed vos regnum Dei et
iustitiam primum quaerite! Cum enim dixit illud primum, significavit quia hoc posterius quaerendum
est non tempore sed dignitate: illud tamquam bonum nostrum, hoc tamquam necessarium
nostrum, necessarium autem propter illud bonum.

Paulus, non coactus evangelizare sed volens, in ipso Evangelio et in regno Dei posuit
mercedem.
16. 54. Neque enim verbi gratia ideo debemus evangelizare ut manducemus, sed ideo manducare
ut evangelizemus. Nam si propterea evangelizamus ut manducemus, vilius habemus Evangelium
quam cibum; et erit iam bonum nostrum in manducando, necessarium autem in evangelizando.
Quod etiam Apostolus prohibet, cum dicit licere sibi quidem et permissum esse a Domino, ut qui
Evangelium adnuntiant de Evangelio vivant, id est de Evangelio habeant ea quae huic vitae sunt
necessaria, sed tamen se non esse abusum hac potestate 141. Erant enim multi qui occasionem
habere cupiebant adquirendi et vendendi Evangelium, quibus eam volens amputare Apostolus
manibus suis victum suum toleravit 142. De his enim alio loco dicit: Ut amputem occasionem his qui
quaerunt occasionem 143. Quamquam etiam si ut ceteri et boni Apostoli permissu Domini de
Evangelio viveret, non in eo victu constitueret finem evangelizandi, sed magis ipsius victus sui
finem in Evangelio collocaret, id est, ut superius dixi, non ideo evangelizaret, ut perveniret ad
cibum et si qua sunt alia necessaria, sed ideo ista sumeret, ut illud impleret, ne non volens sed
necessitate evangelizaret. Hoc enim improbat, cum dicit: Nescitis quoniam qui in templo operantur,
quae de templo sunt edunt, qui altario deserviunt altario compartiuntur? Sic et Dominus ordinavit
his qui Evangelium adnuntiant de Evangelio vivere. Ego autem nullius horum usus sum 144. Hinc
ostendit permissum esse non iussum, alioquin contra praeceptum Domini fecisse tenebitur. Deinde
sequitur et dicit: Non autem scripsi haec, ut ita fiant in me. Bonum est mihi magis mori quam
gloriam meam quisquam inanem faciat 145. Hoc dixit, quia iam statuerat propter quosdam
occasionem quaerentes manibus suis victum transigere 146. Si enim evangelizavero, inquit, non est
mihi gloria 147, id est: Si evangelizavero, ut ita fiant in me, id est si propterea evangelizavero, ut ad
illa perveniam et finem Evangelii in cibo et potu et vestitu collocavero. Sed quare non est ei gloria?
Necessitas enim, inquit, mihi incumbit, id est: ut ideo evangelizem, quia unde vivam non habeo, aut
ut adquiram temporalem fructum de praedicatione aeternorum. Sic enim iam necessitas erit in
Evangelio non voluntas. Vae enim mihi erit, inquit, si non evangelizavero 148. Sed quomodo debet
evangelizare? Scilicet ut in ipso Evangelio et in regno Dei ponat mercedem. Ita enim potest non
coactus evangelizare sed volens. Si enim volens, inquit, hoc facio, mercedem habeo; si autem
invitus, dispensatio mihi credita est 149, id est: Si coactus inopia earum rerum quae temporali vitae
sunt necessariae praedico Evangelium, alii per me habebunt mercedem Evangelii, qui Evangelium
ipsum me praedicante diligent; ego autem non habebo, quia non ipsum Evangelium diligo sed eius
pretium in illis temporalibus constitutum. Quod nefas est fieri, ut non tamquam filius ministret
quisque Evangelium, sed tamquam servus cui dispensatio credita est, ut tamquam alienum eroget,
nihil inde ipse capiat praeter cibaria, quae non de participatione regni sed ad sustentaculum
miserae servitutis dantur extrinsecus. Quamquam alio loco et dispensatorem se dicat 150. Potest
enim et servus in filiorum numerum adoptatus, eam rem in qua coheredis sortem meruit, fideliter
dispensare participibus suis. Sed nunc ubi ait: Si autem invitus, dispensatio mihi credita est 151,
talem dispensatorem intellegi voluit qui alienum dispensat, unde ipse nihil accipiat.

Quaeramus res temporales, ut habeamus regnum Dei.
16. 55. Ergo quaecumque res propter aliud aliquid quaeritur sine dubio inferior est quam id propter
quod quaeritur. Et ideo illud primum est propter quod istam rem quaeris, non ista res quam propter
illud quaeris. Quapropter si Evangelium et regnum Dei propter cibum quaerimus, priorem facimus
cibum et posterius regnum Dei; ita ut si non desit cibus, non quaeramus regnum Dei. Hoc est ergo
primum quaerere cibum et deinde regnum Dei, id est hoc priore loco ponere illud posteriore. Si
autem ideo quaeramus cibum, ut habeamus regnum Dei, facimus quod dictum est: Quaerite
primum regnum et iustitiam Dei, et haec omnia apponentur vobis 152.

Quaeramus primum regnum et iustitiam Dei.

39

