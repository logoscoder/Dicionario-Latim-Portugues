fantasmatum orantibus obstrepunt. Claudendum est ergo ostium, id est carnali sensui resistendum
est, ut oratio spiritalis dirigatur ad Patrem, quae fit in intimis cordis, ubi oratur Pater in abscondito.
Et Pater, inquit, vester, qui videt in abscondito, reddet vobis 25. Et hoc tali clausula terminandum
fuit. Non enim hoc monet nunc ut oremus, sed quomodo oremus; neque superius ut faciamus
eleemosynam, sed quo animo faciamus 26, quoniam de corde mundando praecipit, quod non
mundat nisi una et simplex intentio in aeternam vitam solo et puro amore sapientiae.

Est gentilium in multiloquio se putare exaudiri.
3. 12. Orantes autem nolite, ait, multiloqui esse sicut ethnici, arbitrantur enim quod in multiloquio
suo exaudiantur 27. Sicut hypocritarum est praebere se spectandos in oratione, quorum fructus est
placere hominibus, ita ethnicorum, id est gentilium in multiloquio se putare exaudiri. Et re vera
omne multiloquium a gentilibus venit, qui exercendae linguae potius quam mundando animo dant
operam. Et hoc nugatorii studii genus etiam ad Deum prece flectendum transferre conantur,
arbitrantes sicut hominem iudicem verbis adduci ad sententiam. Nolite itaque similes esse illis, dicit
unus et verus magister; scit enim Pater vester quid vobis necessarium sit, antequam petatis ab eo
28
. Si enim verba multa ad id proferuntur, ut instruatur et doceatur ignarus, quid eis opus est ad
rerum omnium cognitorem, cui omnia quae sunt eo ipso quo sunt loquuntur seseque indicant facta?
Et ea quae futura sunt eius artem sapientiamque non latent, in qua sunt et quae transierunt et
quae transitura sunt omnia praesentia et non transeuntia.

Nos agere debemus apud Deum cum dilectione pura et simplici affectu.
3. 13. Sed quoniam, quamvis pauca, tamen verba et ipse dicturus est, quibus nos doceat orare,
quaeri potest, cur vel his paucis verbis opus sit ad eum qui scit omnia antequam fiant, et novit, ut
dictum est, quid nobis sit necessarium antequam petamus ab eo. Hic primo respondetur non verbis
nos agere debere apud Deum, ut impetremus quod volumus, sed rebus quas animo gerimus et
intentione cogitationis cum dilectione pura et simplici affectu sed res ipsas verbis nos docuisse
Dominum nostrum, quibus memoriae mandatis eas ad tempus orandi recordemur.

Deus semper paratus est dare; sed nos non semper parati sumus accipere.
3. 14. Sed rursus quaeri potest - sive rebus sive verbis orandum sit -, quid opus sit ipsa oratione, si
Deus iam novit quid nobis sit necessarium, nisi quia ipsa orationis intentio cor nostrum serenat et
purgat, capaciusque efficit ad excipienda divina munera, quae spiritaliter nobis infunduntur. Non
enim ambitione precum nos exaudit Deus, qui semper paratus est dare suam lucem nobis non
visibilem sed intellegibilem et spiritalem; sed nos non semper parati sumus accipere, cum
inclinamur in alia et rerum temporalium cupiditate tenebramur. Fit ergo in oratione conversio cordis
ad eum qui semper dare paratus est, si nos capiamus quod dederit, et in ipsa conversione purgatio
interioris oculi, cum excluduntur ea quae temporaliter cupiebantur, ut acies simplicis cordis ferre
possit simplicem lucem divinitus sine ullo occasu aut immutatione fulgentem, nec solum ferre sed
etiam manere in illa, non tantum sine molestia sed etiam cum ineffabili gaudio, quo vere ac
sinceriter beata vita perficitur.

Quae nos orare Dominus praecepit per quem et discimus quid oremus et consequimur
quod oramus.
4. 15. Sed iam considerandum est, quae nos orare ille praeceperit per quem et discimus quid
oremus et consequimur quod oramus. Sic itaque vos orate, inquit: Pater noster qui es in caelis,
sanctificetur nomen tuum; adveniat regnum tuum; fiat voluntas tua sicut in caelo et in terra.
Panem nostrum cotidianum da nobis hodie; et dimitte nobis debita nostra, sicut et nos dimittimus
debitoribus nostris; et ne nos inferas in tentationem, sed libera nos a malo 29. Cum in omni
deprecatione benivolentia concilianda sit eius quem deprecamur, deinde dicendum quid
deprecemur, laude illius ad quem oratio dirigitur solet benivolentia conciliari, et hoc in orationis
principio poni solet. In quo Dominus noster nihil aliud nos iussit dicere nisi: Pater noster qui es in
caelis. Multa dicta sunt in laudem Dei, quae per omnes sanctas Scripturas varie lateque diffusa
poterit quisque considerare cum legit; nusquam tamen invenitur praeceptum populo Israel, ut
diceret: Pater noster, aut oraret Patrem Deum: sed Dominus eis insinuatus est tamquam
servientibus, id est secundum carnem adhuc viventibus. Hoc autem dico, cum mandata legis
acciperent, quae observare iubebantur; nam prophetae saepe ostendunt eumdem Dominum Deum
etiam Patrem eorum esse potuisse, si ab eius mandatis non aberrarent, sicuti est illud: Filios genui
et exaltavi; ipsi autem me spreverunt 30; et illud: Ego dixi: Dii estis et filii Altissimi; vos autem sicut

28

