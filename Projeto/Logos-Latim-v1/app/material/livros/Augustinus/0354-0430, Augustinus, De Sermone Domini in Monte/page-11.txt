postea, cum suggestio repetitur, maior accenditur delectatio, quae tamen adhuc multo minor est
quam illa quae adsiduis factis in consuetudinem vertit. Hanc enim vincere difficillimum est. Et
tamen etiam ipsam consuetudinem, si se quisque non deserat et christianam militiam non
reformidet, illo duce atque adiutore superabit, ac sic in pristinam pacem atque ordinem et vir
Christo et mulier viro subicitur 100.

Ipsius peccati tres sunt differentiae: in corde, in facto, in consuetudine.
12. 35. Sicut ergo tribus gradibus ad peccatum pervenitur: suggestione, delectatione, consensione,
ita ipsius peccati tres sunt differentiae: in corde, in facto, in consuetudine, tamquam tres mortes:
una quasi in domo, id est cum in corde consentitur libidini; altera iam prolata, quasi extra portam,
cum in factum procedit adsensio; tertia, cum vi consuetudinis malae tamquam mole terrena
premitur animus, quasi in sepulchro iam putens. Quae tria genera mortuorum Dominum
resuscitasse, quisquis Evangelium legit, agnoscit. Et fortasse considerat quas differentias habeat
etiam ipsa vox resuscitantis, cum alibi dicit: Puella surge! 101,alibi: Iuvenis, tibi dico, surge! 102, alibi:
Infremuit spiritu et flevit et rursus fremuit, et post deinde voce magna clamavit: Lazare, veni foras!
103

Omnis mala concupiscentia recte fornicatio vocatur.
12. 36. Quapropter nomine moechantium, qui hoc capitulo commemorantur, omnem carnalem et
libidinosam concupiscentiam oportet intellegi. Cum enim tam assidue idolatriam Scriptura
fornicationem dicat, Paulus autem apostolus avaritiam idolatriae nomine appellat 104, quis dubitet
omnem malam concupiscentiam recte fornicationem vocari, quando anima neglecta superiore lege
qua regitur inferiorum naturarum turpi voluptate quasi mercede prostituta corrumpitur? Et ideo
quisquis carnalem delectationem adversus rectam voluntatem suam rebellare sentit per
consuetudinem peccatorum, cuius indomitae violentia trahitur in captivitatem, recolat quantum
potest, qualem pacem peccando amiserit, et exclamet: Infelix ego homo! Quis me liberabit de
corpore mortis huius? Gratia Dei per Iesum Christum Dominum nostrum 105. Ita enim, cum se
infelicem exclamat, lugendo implorat consolatoris auxilium. Nec parvus est ad beatitudinem
accessus cognitio infelicitatis suae; et ideo Beati etiam lugentes, quoniam ipsi consolabuntur 106.

Beati qui esuriunt et sitiunt iustitiam,
quoniam ipsi saturabuntur (13, 37 - 18, 54)

Hic vero magna opus est fortitudine ad membra praecidenda.
13. 37. Deinde sequitur et dicit: Si autem oculus tuus dexter scandalizat te, erue eum et proice abs
te! Expedit enim tibi ut pereat unum membrorum tuorum, quam totum corpus tuum eat in
gehennam 107. Hic vero magna opus est fortitudine ad membra praecidenda. Quidquid enim est
quod significat oculus, sine dubio tale est quod vehementer diligitur.Solet enim et ab eis qui
vehementer volunt exprimere dilectionem suam ita dici: Diligo eum ut oculos meos, aut etiam: plus
quam oculos meos. Quod autem additum est dexter, fortasse ad augendam vim dilectionis valet.
Quamquam enim ad videndum isti oculi corporis communiter intendantur et, si ambo intendantur,
aequaliter possint, amplius tamen formidant homines dexterum amittere. Ut iste sit sensus:
Quidquid illud est quod ita diligis, ut pro dextero oculo habeas, Si scandalizat te, id est si tibi
impedimento est ad veram beatitudinem, erue illud et proice abs te! expedit enim tibi ut pereat
unum eorum, quae ita diligis ut tamquam membra tibi haereant, quam totum corpus tuum eat in
gehennam.

Quemadmodum in oculo contemplatio, sic in manu actio recte intellegitur.
13. 38. Sed quoniam sequitur de manu dextera et similiter dicitur: Si dextera manus tua
scandalizat te, abscide eam et proice abs te! Expedit enim tibi ut pereat unum membrorum
tuorum, quam totum corpus tuum eat in gehennam 108, cogit quaerere diligentius, quid dixerit
oculum. In qua quaestione nihil mihi occurrit congruentius quam dilectissimum amicum. Nam hoc
est utique quod membrumrecte possumus appellare, quod vehementer diligimus, et hunc
consiliarium, quia oculus est tamquam demonstrans iter, et in rebus divinis, quia dexter est, ut
sinister sit dilectus quidem consiliarius sed in rebus terrenis ad necessitatem corporis pertinentibus;
de quo scandalizante superfluum erat dicere, quando quidem nec dextero parcendum sit. In rebus

11

