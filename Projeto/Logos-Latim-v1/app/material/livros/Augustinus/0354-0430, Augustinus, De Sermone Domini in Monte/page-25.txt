4

DE BEATITUDINIBUS QUIBUS VIDETUR DEUS

De munditia cordis in oratione, eleemosina,
ieiunio et in operibus bonis (1, 1 - 22, 76)

Cordis munditia.
1. 1. Misericordiam, usque ad cuius tractationem liber primus terminum accepit, sequitur cordis
mundatio, unde iste sumit exordium. Cordis autem mundatio est tamquam oculi, quo videtur Deus;
cuius simplicis habendi tantam curam esse oportet, quantam eius rei dignitas flagitat quae tali
oculo conspici potest. Huic autem oculo magna ex parte mundato difficile est non suprebere sordes
aliquas de his rebus quae ipsas bonas nostras actiones comitari solent veluti est laus humana.
Siquidem non recte vivere perniciosum est, recte autem vivere et nolle laudari quid est aliud quam
inimicum esse rebus humanis, quae utique tanto sunt miseriores, quanto minus placet recta vita
hominum? Si ergo inter quos vivis te recte viventem non laudaverint, illi in errore sunt; si autem
laudaverint, tu in periculo, nisi tam simplex cor habueris et mundum, ut ea quae recte facis non
propter laudes hominum facias, magisque illis recte laudantibus gratuleris, quibus id quod bonum
est placet, quam tibi, nisi quia recte vivis, etiamsi nemo laudaret, ipsamque laudem tuam tunc
intellegas utilem esse laudantibus, si non te ipsum in tua bona vita sed Deum honorent, cuius
sanctissimum templum est quisquis vivit bene, ut illud impleatur quod ait David: In Domino
laudabitur anima mea; audiant mites et iucundentur 1. Pertinet ergo ad oculum mundum non intueri
in recte faciendo laudes hominum et ad eas referre quod recte facis, id est propterea recte facere
aliquid, ut hominibus placeas. Sic enim etiam simulare bonum libebit, si non attenditur nisi ut homo
laudet, qui quoniam videre cor non potest, potest etiam falsa laudare. Quod qui faciunt, id est qui
bonitatem simulant, duplici corde sunt. Non ergo habet simplex cor, id est mundum cor, nisi qui
transcendit humanas laudes et illum solum intuetur, cum recte vivit, et ei placere nititur qui
conscientiae solus inspector est. De cuius conscientiae puritate quidquid procedit tanto est
laudabilius, quanto humanas laudes minus desiderat.

Ubi finem nostri propositi collocare.
1. 2. Cavete ergo, inquit, facere iustitiam vestram coram hominibus, ut videamini ab eis; id est:
Cavete hoc animo iuste vivere et ibi constituere bonum vestrum, ut vos videant homines! Alioquin
mercedem non habebitis apud Patrem vestrum qui in caelis est 2; non si ab hominibus videamini,
sed si propterea iuste vivatis, ut ab hominibus videamini. Nam ubi erit, quod in principio sermonis
huius dictum est: Vos estis lumen mundi? Non potest civitas abscondi super montem constituta.
Neque accendunt lucernam et ponunt eam sub modio sed super candelabrum, ut luceat omnibus
qui in domo sunt. Sic luceat lumen vestrum coram hominibus, ut videant bona facta vestra. Sed non
ibi finem constituit, addidit enim: Et glorificent Patrem vestrum qui in caelis est 3. Hic autem, quia
hoc reprehendit, si ibi sit finis recte factorum, id est, si propterea recte faciamus, ut tantum
videamur ab hominibus, posteaquam dixit: Cavete facere iustitiam vestram coram hominibus, ut
videamini ab eis 4, nihil addidit. In quo apparet non hoc eum prohibuisse, ut recte fiat coram
hominibus, sed ne ideo recte fiat coram hominibus ut videamur ab eis, id est ut hoc intueamur et ibi
finem nostri propositi collocemus.

Paulus se dixit non placere hominibus.
1. 3. Nam et Apostolus dicit: Si adhuc hominibus placerem, Christi servus non essem 5, cum alio
loco dicat: Placete omnibus per omnia, sicut et ego omnibus per omnia placeo 6. Quod qui non
intellegunt contrarium putant, cum ille se dixerit non placere hominibus, quia non ideo recte
faciebat ut placeret hominibus sed ut Deo, ad cuius amorem corda hominum volebat convertere eo
ipso quo placebat hominibus. Itaque et non se placere hominibus recte dicebat, quia in eo ipso ut
Deo placeret intuebatur, et placendum esse hominibus recte praecipiebat, non ut hoc appeteretur
tamquam merces recte factorum; sed quia Deo placere non posset, qui non se his quos salvos fieri
vellet praeberet imitandum; imitari autem illum qui sibi non placuerit nullo pacto quisquam potest.
Sicut ergo non absurde loqueretur qui diceret: In hac opera qua navem quaero non navem quaero
sed patriam; sic Apostolus convenienter diceret: In hac opera qua hominibus placeo non hominibus
sed Deo placeo, quia non hoc appeto, sed ad id refero ut me imitentur quos salvos fieri volo. Sicut

25

