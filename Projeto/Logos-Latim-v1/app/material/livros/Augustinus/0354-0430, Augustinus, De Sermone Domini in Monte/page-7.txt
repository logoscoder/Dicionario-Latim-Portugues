intraturi sunt in regnum Dei, ut non irascantur sine causa. Minimum est ergo non occidere; et qui
illud solverit, minimus vocabitur in regno caelorum. Qui autem illud impleverit ut non occidat, non
continuo magnus erit et idoneus regno caelorum, sed tamen ascendit aliquem gradum. Perficietur
autem, si nec irascatur sine causa; quod si perfecerit, multo remotior erit ab homicidio. Quapropter
qui docet ut non irascamur, non solvit legem ne occidamus sed implet potius, ut et foris, dum non
occidimus, et in corde, dum non irascimur, innocentiam custodiamus.

Quid interest inter reum iudicio et reum concilio et reum gehennae ignis.
9. 22. Audistis ergo, inquit, quia dictum est antiquis: non occides; qui autem occiderit, reus erit
iudicio. Ego autem dico vobis, quia omnis qui irascitur fratri suo sine causa, reus erit iudicio; qui
autem dixerit fratri suo: Racha, reus erit concilio; qui autem dixerit: Fatue, reus erit gehennae ignis
71
. Quid interest inter reum iudicio et reum concilio et reum gehennae ignis? Nam hoc postremum
gravissimum sonat et admonet gradus quosdam factos a levioribus ad graviora, donec ad
gehennam ignis veniretur. Et ideo si levius est esse reum iudicio quam esse reum concilio, item
levius esse reum concilio quam esse reum gehennaeignis, oportet levius esse intellegatur irasci
sine causa fratri quam dicere: Racha, et rursus levius esse dicere: Racha quam dicere: Fatue. Non
enim reatus ipse haberet gradus, nisi gradatim etiam peccata commemorarentur.

Racha verbum obscurum significans commoti animi affectum.
9. 23. Unum autem hic verbum obscurum positum est, quia nec grecum est nec latinum: Racha;
cetera vero in sermone nostro usitata sunt. Nonnulli autem de greco trahere voluerunt
interpretationem huius vocis putantes pannosum dici Racha, quoniam grece pannus
dicitur.
A quibus tamen cum quaeriturquid dicatur grece pannosus, non respondent Racha. Deinde posset
latinus interpres, ubi posuit Racha, pannosum ponere, nec uti verbo quod et in latina lingua nullum
sit et in greca inusitatum. Probabilius ergo est quod audivi a quodam hebreo, cum id interrogassem.
Dixit enim esse vocem non significantem aliquid, sed indignantis animi motum exprimentem. Has
interiectiones grammatici vocant particulas orationis significantes commoti animi affectum, velut
cum dicitur a dolente Heu vel ab irascente Hem. Quae voces quarumque linguarum sunt propriae,
nec in aliam linguam facile transferuntur. Quae causa utique coegit tam grecum interpretem quam
latinum vocem ipsam ponere, cum quomodo eam interpretaretur non inveniret.

Tres reatus iudicii, concilii, gehennae ignis.
9. 24. Gradus itaque sunt in istis peccatis, ut primo quisque irascatur et eum motum retineat corde
conceptum. Iam si extorserit vocem indignanti ipsa commotio non significantem aliquid, sed illum
animi motum ipsa eruptione testantem qua feriatur ille cui irascitur, plus est utique, quam si
surgens ira silentio premeretur. Si vero non solum vox indignantis audiatur, sed etiam verbum quod
iam certam vituperationem eius in quem profertur designet et notet, quis dubitet amplius hoc esse,
quam si solus indignationis sonus ederetur? Itaque in primo unum est, id est ira sola; in secundo
duo, et ira et vox quae iram significat; in tertio tria, et ira et vox quae iram significat et in voce ipsa
certae vituperationis expressio. Vide nunc etiam tres reatus: iudicii, concilii, gehennae ignis! Nam in
iudicio adhuc defensioni datur locus. In concilio autem, quamquam et iudicium esse soleat, tamen
quia interesse aliquid hoc loco fateri cogit ipsa distinctio, videtur ad concilium pertinere sententiae
prolatio, quando non iam cum ipso reo agitur, utrum damnandus sit, sed inter se qui iudicant
conferunt, quo supplicio damnari oporteat quem constat esse damnandum. Gehenna vero ignis nec
damnationem habet dubiam sicut iudicium nec damnati poenam sicut concilium; in gehenna quippe
certa est et damnatio et poena damnati. Videntur ergo aliqui gradus in peccatis et in reatu. Sed
quibus modis invisibiliter exhibeantur meritis animarum, quis potest dicere? Audiendum est itaque,
quantum intersit inter iustitiam pharisaeorum et iustitiam maiorem quae inregnum caelorum
introducit, quod, cum sit gravius occidere quam verbo irrogare convicium, ibi occisio facit reum
iudicio, hic autem ira facit reum iudicio, quod trium illorum peccatorum levissimum est; quia illic
quaestionem homicidii inter homines agitabant, hic autem omnia divino iudicio dimittuntur, ubi finis
damnatorum est gehenna ignis. Quisquis autem dixerit quod graviore supplicio in maiore iustitia
punitur homicidium, si gehenna ignis punitur convicium, cogit intellegi esse differentias
gehennarum.

In tribus sententiis subauditio verborum intuenda est.
9. 25. Sane in tribus istis sententiis subauditio verborum intuenda est. Habet enim prima
sententiaomnia verba necessaria, ut nihil subaudiatur: Qui irascitur, inquit, fratri suo sine causa,
reus erit iudicio. In secunda vero, cum ait: Qui autem dixerit fratri suo: Racha, subauditur: sine

7

