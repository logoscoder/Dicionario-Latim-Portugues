6. 23. Ille etiam non absurdus, immo et fidei et spei nostrae convenientissimus intellectus est, ut
caelum et terram accipiamus spiritum et carnem. Et quoniam dicit Apostolus: Mente servio legi Dei,
carne autem legi peccati 55, videmus factam voluntatem Dei in mente, id est in spiritu. Cum autem
absorta fuerit mors in victoriam, et mortale hoc induerit immortalitatem, quod fiet carnis
resurrectione atque illa immutatione quae promittitur iustis secundum eiusdem Apostoli
praedicationem 56, fiet voluntas Dei et in terra sicut in caelo; id est ut quemadmodum spiritus non
resistit Deo sequens et faciens voluntatem eius, ita et corpus non resistat spiritui vel animae, quae
nunc corporis infirmitate vexatur et in carnalem consuetudinem prona est. Quod erit summae pacis
in vita aeterna, ut non solum velle adiaceat nobis sed etiam perficere bonum. Nunc enim velle,
inquit, adiacet mihi, perficere autem bonum non 57, quia nondum in terra sicut in caelo, id est
nondum in carne sicut in spiritu facta est voluntas Dei. Nam et in miseria nostra fit voluntas Dei,
cum ea patimur per carnem quae nobis mortalitatis iure debentur, quam peccando meruit nostra
natura. Sed id orandum est, ut sicut in caelo et in terra fiat voluntas Dei, id est ut quemadmodum
condelectamur legi Dei secundum interiorem hominem, ita etiam corporis immutatione facta huic
nostrae delectationi nulla pars nostra terrenis doloribus seu voluptatibus adversetur.

...quasi vir et femina.
6. 24. Nec illud a veritate abhorret, ut accipiamus Fiat voluntas tua sicut in caelo et in terra 58: sicut
in ipso Domino Iesu Christo ita et in Ecclesia, tamquam in viro, qui Patris voluntatem implevit, ita et
in femina, quae illi desponsata est. Caelum enim et terra convenienter intellegitur quasi vir et
femina, quoniam terra caelo fecundante fructifera est.

Panem nostrum cotidianum da nobis hodie.
7. 25. Quarta petitio est: Panem nostrum cotidianum da nobis hodie 59. Panis cotidianus aut pro his
omnibus dictus est quae huius vitae necessitatem sustentant, de quo cum praeciperet ait: Nolite
cogitare de crastino 60, ut ideo sit additum: Da nobis hodie; aut pro sacramento corporis Christi,
quod cotidie accipimus; aut pro spiritali cibo, de quo idem Dominus dicit: Operamini escam quae
non corrumpitur 61, et illud: Ego sum panis vitae, qui de caelo descendi 62. Sed horum trium quid sit
probabilius, considerari potest. Nam forte quispiam moveatur, cur oremus pro his adipiscendis quae
huic vitae sunt necessaria, veluti est victus et tegumentum, cum ipse Dominus dicat: Nolite solliciti
esse quid edatis vel quid induamini 63. An potest quisque de ea re pro qua adipiscenda orat non
esse sollicitus, cum tanta intentione animi oratio dirigenda sit, ut ad hoc totum illud referatur quod
de claudendis cubiculis dictum est 64, et illud quod ait: Quaerite primum regnum Dei, et haec omnia
apponentur vobis 65? Non ait utique: Quaerite primum regnum Dei, deinde ista quaerite, sed: haec
omnia, inquit, apponentur vobis, scilicet etiam non quaerentibus. Quomodo autem recte dicatur non
quaerere aliquis quod ut accipiat intentissime Deum deprecatur, nescio utrum inveniri queat.

Sacramentum corporis Domini panis cotidianus dictus est.
7. 26. De sacramento autem corporis Domini ut illi non moveant quaestionem, qui plurimi in
orientalibus partibus, non cotidie cenae dominicae communicant, cum iste panis cotidianus dictus
sit! Ut ergo illi taceant, neque de hac re suam sententiam defendant vel ipsa auctoritate
ecclesiastica, quod sine scandalo ista faciunt, neque ab eis qui ecclesiis praesunt facere
prohibentur, neque non obtemperantes damnantur! Unde probatur non hunc in illis partibus
intellegi cotidianum panem; nam magni peccati crimine arguerentur qui ex eo cotidie non accipiunt.
Sed ut de istis, ut dictum est, nihil in aliquam partem disseramus, illud certe debet occurrere
cogitantibus, regulam nos orandi a Domino accepisse, quam transgredi non oportet vel addendo
aliquid vel praetereundo. Quod cum ita sit, quis est qui audeat dicere semel tantum nos orare
debere orationem dominicam, aut certe, etiam si iterum vel tertio, usque ad eam tamen horam qua
corpori Domini communicamus, postea vero non sic orandum per reliquas partes diei? Non enim
iam dicere poterimus: Da nobis hodie quod iam accepimus. Aut poterit quisque cogere ut etiam
ultima diei parte sacramentum illud celebremus?

Verbum Dei appellatur panis cotidianus.
7. 27. Restat igitur ut cotidianum panem accipiamus spiritalem, praecepta scilicet divina, quae
cotidie oportet meditari et operari. Nam de ipsis Dominus dicit: Operamini escam quae non
corrumpitur 66. Cotidianus autem iste cibus nunc dicitur, quam diu ista vita temporalis per dies
decedentes succedentesque peragitur. Et re vera quam diu nunc in superiora nunc in inferiora, id
est nunc in spiritalia nunc in carnalia animi affectus alternat, tamquam ei qui aliquando pascitur

31

