dicit de oblatione quae fit in sanctos: Non quia quaero datum sed requiro fructum 7; id est: Quod
quaero datum vestrum, non hoc quaero sed fructum vestrum. Hoc enim indicio apparere poterat,
quantum profecissent in Deum, cum id libenter facerent, quod non propter gaudium de muneribus
sed propter communionem caritatis ab eis quaerebatur.

Non humanam laudem quaeramus.
1. 4. Quamquam et cum addit et dicit: Alioquin mercedem non habebitis apud Patrem vestrum qui
in caelis est 8, nihil aliud demonstrat nisi id nos cavere oportere, ne humanam laudem pro
nostrorum operum mercede quaeramus id est ea nos beatos effici arbitremur.

Quisquis se vult videri quod non est, hypocrita est.
2. 5. Cum ergo facis eleemosynam, inquit, noli tuba canere ante te, sicut hypocritae faciunt in
sinagogis et in vicis, ut glorificentur ab hominibus 9. Noli, inquit, sic velle innotescere ut hypocritae.
Manifestum est autem hypocritas non quod oculis praetendunt hominum, id etiam corde gestare.
Sunt enim hypocritae simulatores tamquam pronuntiatores personarum alienarum sicut in
theatricis fabulis. Non enim qui agit partes Agamemnonis in tragoedia, verbi gratia, sive alicuius
alterius ad historiam vel fabulam quae agitur pertinentis, vere ipse est, sed simulat eum et
hypocrita dicitur. Sic in Ecclesia vel in omni vita humana quisquis se vult videri quod non est,
hypocrita est. Simulat enim iustum, non exhibet, quia totum fructum in laude hominum ponit quam
possunt etiam simulantes percipere, dum fallunt eos quibus videntur boni ab eisque laudantur. Sed
tales ab inspectore cordis Deo mercedem non accipiunt nisi fallaciae supplicium. Ab hominibus
autem perceperunt, inquit, mercedem suam 10. Rectissimeque his dicetur: Recedite a me operarii
dolosi 11; nomen enim meum habuistis, sed opera mea non fecistis. Illi ergo perceperunt mercedem
suam qui non ob aliud eleemosynam faciunt nisi ut glorificentur ab hominibus; non si glorificentur
ab hominibus, sed si ideo faciant ut glorificentur, sicut superius tractatum est. Laus enim humana
non appeti a recte faciente, sed sequi debet recte facientem, ut illi proficiant qui etiam imitari
possunt quod laudant, non ut hic putet aliquid eos sibi prodesse quem laudant.

Non oportet scire inimicum, cum eleemosynam facimus.
2. 6. Te autem faciente eleemosynam nesciat sinistra tua, quid faciat dextera tua 12. Si intellexeris
sinistram infideles dici, videbitur nulla esse culpa placere velle fidelibus, cum prorsus nihilo minus
in quorumlibet hominum laude fructum et finem boni operis constituere prohibeamur. Quod autem
ad id pertinet, ut te imitentur quibus recte facta tua placuerint, non tantum fidelibus sed etiam
infidelibus exhibendum est, ut laudandis bonis operibus nostris Deum honorent et veniant ad
salutem. Si autem sinistram inimicum putaveris, ut nesciat inimicus tuus cum eleemosynam facis,
cur ipse Dominus inimicis Iudaeis circumstantibus misericorditer sanavit homines? Cur apostolus
Petrus, sanato eo quem ad portam speciosam debilem miseratus est, etiam iras inimicorum in se
atque in alios Christi discipulos pertulit 13? Deinde si non oportet scire inimicum, cum eleemosynam
facimus, quomodo cum ipso inimico faciemus, ut illud impleamus praeceptum: Si esurierit inimicus
tuus, ciba illum; si sitierit, potum da illi 14.

Opinio absurda illorum, qui dicunt sinistrae nomine uxorem significari.
2. 7. Tertia solet esse carnalium opinio tam absurda et ridenda, ut non eam commemorarem, nisi
expertus essem non paucos eo errore detineri qui dicunt sinistrae nomine uxorem significari; ut
quoniam in re familiari tenaciores pecuniarum solent esse feminae, lateat eas, cum aliquid egenis
misericorditer impendunt viri earum, propter domesticas lites. Quasi vero soli viri christiani sint, et
non hoc praeceptum etiam feminis datum sit. Cui ergo sinistrae iubetur femina occultare opus
misericordiae suae? An etiam vir sinistra erit feminae? Quod absurdissime dicitur. Aut si quispiam
putat invicem sibi sinistras esse, si ab altero ita erogetur aliquid de re familiari ut sit contra alterius
voluntatem, non erit christianum tale coniugium. Sed necesse est, ut quisquis eorum eleemosynam
facere voluerit ex praecepto Dei, quemcumque adversum habuerit, inimicus sit praecepto Dei et
ideo inter infideles deputetur. Praeceptum est autem de talibus, ut bona sua conversatione ac
moribus lucrifaciat uxorem maritus fidelis vel maritum mulier fidelis 15. Quapropter non sibi debent
occultare bona opera sua, quibus invitandi sunt ab invicem, ut alter alterum possit ad christianae
fidei communionem invitare. Nec furta facienda sunt, ut promereatur Deus. Quod si occultandum
est aliquid, quam diu alterius infirmitas aequo animo id non potest sustinere - quod tamen non
iniuste atque illicite fit -, non tamen ipsam nunc sinistram significari totius capituli consideratione
facile apparet, in qua simul invenietur, quam sinistram vocet.

26

