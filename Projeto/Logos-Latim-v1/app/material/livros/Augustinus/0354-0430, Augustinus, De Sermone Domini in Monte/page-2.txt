11

. Superbi ergo appetant et diligant regna terrarum: Beati autem pauperes spiritu, quoniam
ipsorum est regnum caelorum 12.

Beati mites.
2. 4. Beati mites, quoniam ipsi haereditate possidebunt terram 13, illam credo terram de qua in
Psalmis dicitur: Spes mea es tu, portio mea in terra viventium 14. Significat enim quandam
soliditatem et stabilitatem haereditatis perpetuae, ubi anima per bonum affectum tamquam loco
suo requiescit sicut corpus in terra, et inde cibo suo alitur sicut corpus ex terra. Ipsa est requies et
vita sanctorum. Mites autem sunt qui cedunt improbitatibus et non resistunt malo, sed vincunt in
bono malum 15. Rixentur ergo immites et dimicent pro terrenis et temporalibus rebus: Beati autem
mites, quoniam ipsihaereditate possidebunt terram 16, de qua pelli non possunt.

Beati lugentes.
2. 5. Beati lugentes, quoniam ipsi consolabuntur 17. Luctus est tristitia de amissione carorum.
Conversi autem ad Deum ea quae in hoc mundo cara amplectebantur, amittunt; non enim gaudent
his rebus, quibus ante gaudebant et donec fiat in illis amor aeternorum, nonnulla maestitia
sauciantur. Consolabuntur ergo Spiritu Sancto, qui maxime propterea paraclytus nominatur, id est
consolator, ut temporalem amittentes aeterna laetitia perfruantur.

Beati qui esuriunt iustitiam.
2. 6. Beati qui esuriunt et sitiunt iustitiam, quia ipsi saturabuntur 18. Iam istos amatores dicit veri et
inconcussi boni. Illo ergo cibo saturabuntur de quo ipse Dominus dicit: Meus cibus est ut faciam
voluntatem Patris mei 19, quod est iustitia, et illa aqua de qua quisquis biberit, ut idem dicit: Fiet in
eo fons aquae salientis in vitam aeternam 20.

Beati misericordes.
2. 7. Beati misericordes, quia ipsorum miserebitur 21. Beatos esse dicit qui subveniunt miseris,
quoniam eis ita rependitur, ut de miseria liberentur.

Beati mundo corde.
2. 8. Beati mundo corde, quoniam ipsi Deum videbunt 22. Quam ergo stulti sunt qui Deum istis
exterioribus oculis quaerunt, cum corde videatur, sicut alibi scriptum est: Et in simplicitate cordis
quaerite illum! 23 Hoc est enim mundum cor quod est simplex cor. Et quemadmodum lumen hoc
videri non potest nisi oculis mundis, ita nec Deus videtur, nisi mundum sit illud quo videri potest.

Beati pacifici.
2. 9. Beati pacifici, quoniam ipsi filii Dei vocabuntur 24. In pace perfectio est, ubi nihil repugnat; et
ideo filii Dei pacifici, quoniam nihil resistit Deo, et utique filii similitudinem patris habere debent.
Pacifici autem in semet ipsis sunt, qui omnes animi sui motus componentes et subicientes rationi,
id est menti et spiritui, carnalesque concupiscentias habentes edomitas fiunt regnum Dei, in quo ita
sunt ordinata omnia, ut id quod est in homine praecipuum et excellens, hoc imperet ceteris non
reluctantibus, quae sunt nobis bestiisque communia, atque id ipsum quod excellit in homine, id est
mens et ratio subiciatur potiori, quod est ipsa veritas unigenitus Dei Filius. Neque enim imperare
inferioribus potest, nisi superiori se ipse subiciat. Et haec est pax quae datur in terra hominibus
bonae voluntatis 25, haec vita consummati perfectique sapientis. De huiusmodi regno pacatissimo
et ordinatissimo missus est foras princeps huius saeculi 26, qui perversis inordinatisque dominatur.
Hac pace intrinsecusconstituta atque firmata, quascumque persecutiones ille qui foras missus est
forinsecus concitaverit, auget gloriam quae secundum Deum est, non aliquid in illo aedificio
labefactans, sed deficientibus machinis suis innotescere faciens, quanta firmitas intus extructa sit.
Ideo sequitur: Beati qui persecutionem patiuntur propter iustitiam, quia ipsorum est regnum
caelorum 27.

Omnes istae octo sententiae.
2

