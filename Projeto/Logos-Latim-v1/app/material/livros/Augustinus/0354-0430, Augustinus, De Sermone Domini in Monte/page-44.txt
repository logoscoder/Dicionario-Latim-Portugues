20. 69. Quod autem ait: Conversi disrumpant vos, non ait: ipsas margaritas disrumpant. Illas enim
conculcando etiam cum convertuntur, ut adhuc aliquid audiant, disrumpunt tamen eum a quo iam
missas margaritas conculcaverunt. Non enim facile inveneris, quid ei gratum esse possit qui
margaritas calcaverit, id est cum magno labore divina inventa contempserit. Qui autem tales docet
quomodo non disrumpatur indignando et stomachando, non video. Utrumque autem animal
immundum est, et canis et porcus. Cavendum est ergo, ne quid aperiatur ei qui non capit; melius
enim quaerit quod clausum est, quam id quod apertum est aut infestat aut neglegit. Neque vero
alia causa repperitur, cur ea quae manifesta et magna sunt, non accipiantur praeter odium aut
contemptum, quorum propter unum canes propter alterum porci nominati sunt. Quae tamen omnis
immunditia rerum temporalium dilectione concipitur, id est dilectione huius saeculi, cui iubemur
renuntiare, ut mundi esse possimus. Qui ergo simplex et mundum cor habere appetit, non debet
sibi reus videri, si aliquid occultat quod ille cui occultat capere non potest. Nec ex eo arbitrandum
est licere mentiri; non enim est consequens ut, cum verum occultatur, falsum dicatur. Agendum
ergo primum est, ut impedimenta detrahantur quibus efficitur ut non capiat; quia utique si propter
sordes non capit, mundandus est vel verbo vel opere, quantum fieri a nobis potest.

De rebus utilibus aliquando ad id respondendum est quod interrogamur, sicut Dominus
fecit.
20. 70. Quod autem Dominus noster quaedam dixisse invenitur quae multi qui aderant vel
resistendo vel contemnendo non acceperunt, non putandus est sanctum dedisse canibus aut
margaritas misisse ante porcos; non enim eis dedit qui capere non poterant, sed eis qui poterant et
simul aderant quos propter aliorum immunditiam neglegi non oportebat. Et cum eum tentatores
interrogabant respondebatque illis ita ut quid contradicerent non haberent, quamvis venenis suis
contabescerent potius quam illius cibo saturarentur, alii tamen qui poterant capere ex illorum
occasione multa utiliter audiebant. Hoc dixi, ne quis forte, cum interroganti respondere non
potuerit, hac sententia sibi excusatus videatur si dicat nolle se sanctum canibus dare vel ante
porcos mittere margaritas. Qui enim novit quid respondeat, debet respondere vel propter alios
quibus desperatio suboritur, si propositam quaestionem solvi non posse crediderint, et hoc de rebus
utilibus et ad instructionem salutis pertinentibus. Multa sunt enim quae inquiri ab otiosis possunt,
supervacua et inania et plerumque noxia, de quibus tamen nonnihil dicendum est: sed hoc ipsum
aperiendum et explicandum, cur inquiri talia non oporteat. De rebus vero utilibus aliquando ad id
respondendum est quod interrogamur, sicut Dominus fecit, cum eum Sadducaei de muliere
interrogassent quae septem viros habuit, cuius eorum in resurrectione futura esset. Respondit enim
quod in resurrectione neque nubent neque uxores ducent, sed erunt sicut angeli in caelis 195.
Aliquando autem ille qui interrogat, interrogandus est aliud, quod tamen si dixerit, ipse sibi ad id
quod interrogavit respondeat; si autem dicere noluerit, non videatur his qui adsunt iniustum, si et
ipse quod interrogavit non audiat. Nam et illi qui interrogaverunt tentantes, utrum reddendum
esset tributum, interrogati sunt aliud, id est cuius haberet nummus imaginem qui ab ipsis prolatus
est; et quia dixerunt quod interrogati erant, id est Caesaris imaginem habere nummum, ipsi sibi
quodammodo responderunt id quod Dominum interrogaverant. Itaque ille ex eorum responsione ita
conclusit: Reddite ergo Caesari quod Caesaris est, et Deo quod Dei est 196. Cum autem principes
sacerdotum et seniores populi interrogassent, in qua potestate illa faceret, interrogavit eos de
baptismate Iohannis; et cum nollent dicere quod contra se videbant dici, de Iohanne autem nihil
mali dicere auderent propter circumstantes: Nec ego, inquit, vobis dicam, in qua potestate haec
facio 197, quod iustissimum apparuit circumstantibus. Hoc enim se dixerunt nescire quod non
nesciebant, sed dicere nolebant. Et re vera iustum erat, ut qui sibi volebant responderi quod
interrogaverant, prius ipsi facerent quod erga se fieri postulabant; quod si fecissent, ipsi sibi utique
respondissent. Ipsi enim miserant ad Iohannem quaerentes quis esset, vel potius ipsi missi erant
sacerdotes et levitae putantes quod ipse esset Christus, cum ille se negavit esse et de Domino
testimonium perhibuit 198. De quo testimonio si confiteri vellent, ipsi se docerent, in qua potestate
illa faceret Christus, quod quasi nescientes interrogaverant, ut calumniandi aditum repperirent.

Petitio pertinet ad impetrandam sanitatem animi, inquisitio ad inveniendam veritatem.
21. 71. Cum igitur praeceptum esset, ne sanctum detur canibus et margaritae ante porcos
mittantur, potuit auditor occurrere ac dicere, conscius ignorantiae atque infirmitatis suae et audiens
praecipi sibi ne daret quod se ipsum nondum accepisse sentiebat: potuit ergo occurrere ac dicere:
Quod sanctum me dare canibus et quas margaritas me mittere ante porcos vetas, cum adhuc ea
me habere non videam? Opportunissime subiecit dicens: Petite, et dabitur vobis; quaerite, et
invenietis; pulsate, et aperietur vobis. Omnis enim qui petit accipit, et qui quaerit invenit, et
pulsanti aperietur 199. Petitio pertinet ad impetrandam sanitatem firmitatemque animi, ut ea quae
praecipiuntur implere possimus, inquisitio autem ad inveniendam veritatem. Cum enim beata vita
actione et cognitione compleatur, actio facultatem virium, contemplatio manifestationem rerum

44

