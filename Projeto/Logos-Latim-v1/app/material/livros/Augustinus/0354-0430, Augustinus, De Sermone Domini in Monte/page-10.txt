ipsi reconciliantur qui inimici fuerunt. Quisquis ergo in hac via, id est in hac vita, non fuerit
reconciliatus Deo per mortem Filii eius, tradetur iudici ab illo, quia Pater non iudicat quemquam,
sed omne iudicium dedit Filio 94. Atque ita cetera quae in hoc capitulo scripta sunt consequuntur, de
quibus iam tractavimus. Unum solum est quod huic intellectui difficultatem facit, quomodo possit
recte dici in via nos esse cum Deo, si hoc loco ipse accipiendus est adversarius impiorum, cui
iubemur cito reconciliari, nisi forte, quia ipse ubique est, nos etiam, cum in hac via sumus, cum illo
utique sumus. Si enim ascendero in caelum, inquit, tu ibi es, si descendero in infernum, ades; si
recipiam pennas meas in directum et habitabo in novissima maris, etenim illuc manus tua deducet
me, et adducet me dextera tua 95. Aut si non placet impios dici esse cum Deo, quamquam nusquam
non praesto sit Deus - quemadmodum non dicimuscaecos esse cum luce, tametsi oculos eorum lux
circumfundat -, unum reliquum est, ut hic adversarium praeceptum Dei esse intellegamus. Quid
enim sic adversatur peccare volentibus quam praeceptum Dei, id est lex eius et Scriptura divina
quae data est nobis ad hanc vitam, ut sit nobiscum in via cui non oportet contradicere, ne nos
tradat iudici, sed ei oportet consentire cito? Non enim quisque novit, quando de hac vita exeat. Quis
autem consentit Scripturae divinae, nisi qui legit vel audit pie, deferens ei culmen auctoritatis, ut
quod intellegit, non propter hoc oderit quod peccatis suis adversari sentit, sed magis diligat
correctionem suam et gaudeat quod morbis suis, donec sanentur, non parcitur; quod vero aut
obscurum aut absurdum illi sonat, non inde concitet contradictionum certamina sed oret ut
intellegat, benivolentiam tamen et reverentiam tantae auctoritati exhibendam esse meminerit? Sed
quis hoc facit nisi quisquis ad testamentum patris aperiendum et cognoscendum,non litium
minitatione sed pietate mitis accesserit? Beati ergo mites, quoniam ipsi haaereditate possidebunt
terram 96. Videamus sequentia!

Beati lugentes, quia consolabuntur.
Beatus qui non moechatur in corde (12, 33-36)

Iustitia minor non moechari corporum coniunctione, iustitia maior regni Dei non moechari
in corde.
12. 33. Audistis quia dictum est : non moechaberis. Ego autem dico vobis, quia omnis qui viderit
mulierem ad concupiscendum eam, iam moechatusest eam in corde suo 97. Iustitia ergo minor est
non moechari corporum coniunctione, iustitia vero maior regni Dei non moechari in corde. Quisquis
autem non moechatur in corde, multo facilius custodit ne moechetur in corpore. Illud ergo
confirmavit qui hoc praecepit; non enim venit legem solvere sed implere 98. Sane considerandum
est quod non dixit: Omnis qui concupiverit mulierem, sed: qui viderit mulierem ad concupiscendum,
id est hoc fine et hoc animo attenderit, ut eam concupiscat; quod iam non est titillari delectatione
carnis sed plane consentire libidini, ita ut non refrenetur illicitus appetitus sed, si facultas data
fuerit, satietur.

Suggestio, suasio, delectatio, consensio.
12. 34. Nam tria sunt quibus impletur peccatum: suggestione, delectatione, consensione.
Suggestio, sive per memoriam fit sive per corporis sensus, cum aliquid videmus vel audimus vel
olfacimus vel gustamus vel tangimus. Quod si frui delectaverit, delectatio illicita refrenanda est.
Velut cum ieiunamus et visis cibis palati appetitus adsurgit, non fit nisi delectatione; sed huic tamen
non consentimus, et eam dominantis rationis iure cohibemus. Si autem consensio factafuerit,
plenum peccatum erit, notum Deo in corde nostro, etiamsi facto non innotescat hominibus. Ita ergo
sunt isti gradus, quasi a serpente suggestio fiat, id est, lubrico et volubili, hoc est temporali
corporum motu quia et si qua talia fantasmata intus versantur in anima de corpore forinsecus
tracta sunt; et si quis occultus praeter istos quinque sensus motus corporis animam tangit, est
etiam ipse temporalis et lubricus. Et ideo quanto illabitur occultius, ut cogitationem contingat, tanto
convenientius serpenti comparatur. Tria ergo haec, ut dicere coeperam, similia sunt illi gestae rei
quae in Genesi scripta est, ut quasi a serpente fiat suggestio et quaedam suasio, in appetitu autem
carnali tamquam in Eva delectatio, in ratione vero tamquam in viro consensio 99. Quibus peractis
tamquam de paradiso, hoc est de beatissima luce iustitiae, in mortem homo expellitur. Iustissime
omnino. Non enim cogit qui suadet. Et omnes naturae in ordine suo gradibus suis pulchrae sunt,
sed de superioribus, in quibus rationalis animus ordinatus est, ad inferiora non est declinandum.
Nec quisquam hoc facere cogitur; et ideo si fecerit, iusta Dei lege punitur; non enim hoc committit
invitus. Verumtamen delectatio ante consuetudinem vel nulla est vel tam tenuis, ut prope nulla sit;
cui consentire magnum peccatum est, cum est illicita. Cum autem quisque consenserit, committit
peccatum in corde. Si autem etiam in factum processerit, videtur satiari et extingui cupiditas. Sed

10

