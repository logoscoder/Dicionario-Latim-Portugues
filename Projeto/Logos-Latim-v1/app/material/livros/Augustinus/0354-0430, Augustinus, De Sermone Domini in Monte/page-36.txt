12. 41. In hoc autem capitulo maxime animadvertendum est non in solo rerum corporearum nitore
atque pompa sed etiam in ipsis sordibus luctuosis esse posse iactantiam et eo periculosiorem, quo
sub nomine servitutis Dei decipit. Qui ergo immoderato cultu corporis atque vestitus vel ceterarum
rerum nitore praefulget, facile convincitur rebus ipsis pomparum saeculi esse sectator nec
quemquam fallit dolosa imagine sanctitatis; qui autem in professione christianitatis inusitato
squalore ac sordibus intentos in se hominum oculos facit, cum id voluntate faciat non necessitate
patiatur, ceteris eius operibus potest conici, utrum hoc contemptu superflui cultus an ambitione
aliqua faciat, quia et sub ovina pelle cavendos lupos Dominus praecepit. Sed ex fructibus inquit,
eorum cognoscetis eos 111. Cum enim coeperint aliquibus tentationibus ea ipsa illis subtrahi vel
negari quae isto velamine vel consecuti sunt vel consequi cupiunt, tunc necesse est appareat,
utrum lupus in ovina pelle sit an ovis in sua. Non enim propterea ornatu superfluo debet aspectus
hominum mulcere christianus, quia illum parcum habitum ac necessarium etiam simulatores saepe
usurpant, ut incautos decipiant, quia et illae oves non debent deponere pelles suas, si aliquando eis
lupi se contegunt.

Unctis etiam capitibus, cum ieiunamus, nos esse debere praecipitur.
12. 42. Quaeri ergo solet, quid sit quod ait: Vos autem ieiunantes ungite capita vestra, et facies
vestras lavate, ne videamini hominibus ieiunantes 112. Non enim quispiam recte praeceperit,
quamvis faciem cotidiana consuetudine lavemus, unctis etiam capitibus, cum ieiunamus, nos esse
debere. Quod si turpissimum omnes fatentur, intellegendum est hoc praeceptum unguendi caput et
faciem lavandi ad interiorem hominem pertinere. Ungere ergo caput ad laetitiam pertinet, lavare
autem faciem ad munditiam; et ideo caput ungit qui laetatur interius mente atque ratione. Hoc
enim recte accipimus caput quod in anima praeeminet et quo cetera hominis regi et gubernari
manifestum est. Et hoc facit qui non foris quaerit laetitiam, ut de laudibus hominum carnaliter
gaudeat. Caro enim, quae subiecta esse debet, nullo modo est totius naturae humanae caput.
Nemo quidem umquam carnem suam odio habuit 113, sicut Apostolus dicit, cum de diligenda uxore
praecipit; sed caput mulieris vir, cui viro caput est Christus 114. Interius ergo gaudeat in ieiunio suo
eo ipso quo sic se ieiunando avertit a voluptate saeculi, ut sit subditus Christo, qui secundum hoc
praeceptum caput unctum habere desiderat. Ita enim et faciem lavabit, id est cor mundabit, quo
visurus est Deum, non interposito velamine propter infirmitatem contractam de sordibus sed firmus
et stabilis, quoniam mundus et simplex. Lavamini, inquit, mundi estote: auferte nequitias ab animis
vestris atque a conspectu oculorum meorum 115. Ab his igitur sordibus facies nostra lavanda est,
quibus Dei aspectus offenditur. Nos enim revelata facie gloriam Domini speculantes in eamdem
imaginem transformabimur 116.

Caritas de corde puro et conscientia bona et fide non ficta.
12. 43. Saepe etiam cogitatio necessariarum rerum ad istam vitam pertinentium sauciat et sordidat
interiorem oculum nostrum et plerumque cor duplicat, ut ea quae videmur cum hominibus recte
facere non eo corde faciamus quo Dominus praecepit, id est non quia eos diligimus, sed quia
commodum ab eis aliquod propter necessitatem praesentis vitae adipisci volumus. Debemus autem
bene facere illis propter salutem ipsorum aeternam non propter temporale commodum nostrum.
Inclinet ergo Deus cor nostrum in testimonia sua et non in emolumentum 117! Finis enim praecepti
est caritas de corde puro et conscientia bona et fide non ficta 118. Qui autem propter suam de hac
vita necessitatem fratri consulit, non utique caritate consulit, quia non illi, quem debet tamquam se
ipsum diligere, sed sibi consulit, vel potius nec sibi, quando quidem hinc sibi facit duplex cor quo
impeditur ad videndum Deum in qua sola visione est beatitudo certa atque perpetua.

Si autem in caelo est cor, mundum erit, quia munda sunt quaecumque caelestia.
13. 44. Recte ergo sequitur et praecipit qui mundando cordi nostro instat dicens: Nolite vobis
condere thesauros in terra, ubi tinea et comestura exterminant, et ubi fures effodiunt et furantur;
thesaurizate autem vobis thesauros in caelo, ubi neque tinea neque comestura exterminant, et ubi
fures non effodiunt nec furantur. Ubi enim est thesaurus tuus, ibi erit et cor tuum 119. Ergo si in terra
erit cor, id est si eo corde quisque operetur aliquid, ut terrenum commodum adipiscatur, quomodo
erit mundum quod in terra volutatur? Si autem in caelo, mundum erit, quia munda sunt
quaecumque caelestia. Sordescit enim aliquid, cum inferiori miscetur naturae, quamvis in suo
genere non sordidae, quia etiam de puro argento sordidatur aurum, si misceatur. Ita et animus
noster terrenorum cupiditate sordescit, quamvis ipsa terra in suo genere atque ordine munda sit.
Caelum autem hoc loco non corporeum acceperim, quia omne corpus pro terra habendum est.
Totum enim mundum debet contemnere qui sibi thesaurizat in caelo, in illo ergo caelo, de quo
dictum est: Caelum caeli Domino 120, id est in firmamento spiritali. Non enim in eo quod transiet

36

