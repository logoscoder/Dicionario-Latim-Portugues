autem divinis consiliarius scandalizans est, si in aliquam perniciosam heresim nomine religionis
atque doctrinae conatur inducere. Ergo et dextera manus accipitur dilectus adiutor et minister in
divinis operibus - nam quemadmodum in oculo contemplatio, sic in manu actio recte intellegitur -,
ut sinistra manus intellegatur in operibus quae huic vitae et corpori sunt necessaria.

Dominus, ut non facile uxor dimittatur, solam causam fornicationis excepit.
14. 39. Dictum est autem: quicumque dimiserit uxorem suam, det ei libellum repudii 109. Haec
iustitia minor est phariseorum, cui non est contrarium quod Dominus dicit: Ego autem dico vobis:
quicumque dimiserit uxorem suam, excepta causa fornicationis, facit eam moechari, et qui solutam
a viro duxerit moechatur 110. Non enim qui praecepit dari libellum repudii hoc praecepit, ut uxor
dimittatur; sed: Qui dimiserit, inquit, det ei libellum repudii, ut iracundiam temerariam proicientis
uxorem libelli cogitatio temperaret. Qui ergo dimittendi moram quaesivit, significavit quantum
potuit duris hominibus se nolle discidium. Et ideo ipse Dominus alio loco de hoc interrogatus ita
respondit: Hoc Moyses propter duritiam vestram fecit 111. Quantumvis enim durus esset qui vellet
dimittere uxorem, cum cogitaret libello repudii dato iam sine periculo eam posse alteri nubere,
facile placaretur. Dominus ergo ad illud confirmandum, ut non facile uxor dimittatur, solam causam
fornicationis excepit; ceteras vero universas molestias, si quae forte extiterint, iubet pro fide
coniugali et pro castitate fortiter sustineri. Et moechum dicit etiam virum qui eam duxerit quae
solutaest a viro. Cuius rei apostolus Paulus terminum ostendit, qui tam diu observandum dicit,
quam diu vir eius vivit; illo autem mortuo dat nubendi licentiam 112. Hanc enim etiam ipse regulam
tenuit, et in ea non suum consilium sicut in nonnullis monitis sed praeceptum Domini iubentis
ostendit, cum ait: Eis autem qui sunt in coniugio praecipio, non ego sed Dominus, mulierem a viro
non discedere; quod si discesserit, manere innuptam aut viro suo reconciliari; et vir uxorem ne
dimittat 113; credo simili forma, ut si dimiserit non ducat aliam, aut reconcilietur uxori. Fieri enim
potest ut dimittat uxorem causa fornicationis,quam Dominus exceptam esse voluit. Iam vero si nec
illi nubere conceditur vivo viro a quo recessit, neque huic alteram ducere viva uxore quam dimisit,
multo minus fas est illicita cum quibuslibet stupra committere. Beatiora sane coniugia iudicanda
sunt, quae sive filiis procreatis, sive etiam ista terrena prole contempta, continentiam inter se pari
consensu servare potuerint, quia neque contra illud praeceptum fit quo Dominus dimitti coniugem
vetat - non enim dimittit qui cum ea non carnaliter sed spiritaliter vivit -, et illud servatur quod per
Apostolum dicitur: Reliquum est ut qui habent uxores tamquam non habentes sint 114.

Ista transitura qui non odit, nondum amat illam vitam aeternam.
15. 40. Illud magis solet sollicitare animum parvulorum, qui tamen secundum praecepta Christi iam
vivere gestiunt, quod alio loco ipse Dominus dicit: Quisquis venit ad me et non odit patrem suum et
matrem et uxorem et filios et fratres et sorores, insuper et animam suam, non potest meus esse
discipulus 115. Videri enim potest contrarium minus intellegentibus, quod hic vetat dimitti uxorem,
excepta causa fornicationis, alibi autem discipulum suum negat esse posse quemquam qui non
oderit uxorem. Quod si propter concubitum diceret, non etiam patrem et matrem et fratres in
eadem conditioneponeret. Sed quam verum est, quod regnum caelorum vim patitur, et qui vim
faciunt diripiunt illud! 116 Quanta enim vi opus est, ut homo diligat inimicos, et oderit patrem et
matrem et uxorem et filios et fratres! Utrumque enim iubet qui ad regnum caelorum vocat. Et
quomodo haec non sint contraria inter se, ipso duce ostendere facile est; sed ea intellecta implere
difficile, quamquam et hoc eodem ipso adiuvante facillimum. Regnum enim aeternum, quo
discipulos suos, quos etiam fratres appellat 117, vocare dignatus est, non habet huiusmodi
necessitudines temporales. Non enim est Iudaeus, neque Graecus, neque masculus, neque femina,
nec servus, nec liber, sed omnia et in omnibus Christus 118. Et ipse Dominus dicit: In resurrectione
enim neque nubent, neque uxores ducent, sed erunt sicut angeli in caelis 119. Oportet ergo ut
quisquis illius regni vitam iam hic meditari voluerit, oderit non ipsos homines sed istas
necessitudines temporales, quibus ista quae transitura est vita fulcitur, quae nascendo et moriendo
peragitur. Quod qui non odit, nondum amat illam vitam, ubi nulla erit conditio nascendi
atquemoriendi, quae copulat terrena coniugia.

Diligamus quod nobiscum potest ad illa regna perduci.
15. 41. Itaque si aliquem bene christianum qui tamen habet uxorem, quamvis adhuc cum ea filios
generet, interrogem, utrum in illo regno habere velit uxorem, memor utique promissorum Dei et
vitae illius, ubi corruptibile hoc induet incorruptionem et mortale hoc induet immortalitatem 120, iam
magno vel certe aliquo amore suspensus cum execratione respondebit se vehementer id nolle.
Rursus si interrogem, utrum uxorem suam post resurrectionem accepta angelica immutatione,
quae sanctis promittitur, secum ibi vivere velit, tam vehementer se id velle quam illud nolle

12

