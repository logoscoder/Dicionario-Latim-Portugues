apparet. Si ergo quispiam, verbi gratia, conquestus de stomacho ieiunare noluit, et tu id non
credens edacitatis id vitio tribueris, temere iudicabis. Item si manifestam edacitatem
ebriositatemque cognoveris et ita reprehenderis, quasi numquam ille possit corrigi atque mutari,
nihilo minus temere iudicabis. Non ergo reprehendamus ea quae nescimus quo animo fiant; neque
ita reprehendamus quae manifesta sunt, ut desperemus sanitatem, et vitabimus iudicium de quo
nunc dicitur: Nolite iudicare, ne iudicetur de vobis 179.

Temeritas qua punis alium eadem ipsa te Deus puniat necesse est.
18. 62. Potest autem movere quod ait: In quo enim iudicio iudicaveritis, iudicabitur de vobis; et in
qua mensura mensi fueritis, in ea remetietur vobis 180. Numquid enim, si nos in iudicio temerario
iudicaverimus, temere de nobis etiam Deus iudicabit? Aut numquid, si mensura iniqua mensi
fuerimus, et apud Deum iniqua mensura est, unde nobis remetietur? Nam et mensurae nomine
ipsum iudicium significatum arbitror. Nullo modo Deus vel temere iudicat vel iniqua mensura
cuiquam rependit. Sed hoc dictum est, quoniam temeritas qua punis alium eadem ipsa te puniat
necesse est. Nisi forte arbitrandum est quod iniquitas ei noceat aliquid in quem procedit, ei autem
nihil a quo procedit. Immo vero saepe nihil nocet ei qui patitur iniuriam, ei autem qui facit necesse
est ut noceat. Quid enim nocuit martyribus iniquitas persequentium? Ipsis autem persecutoribus
plurimum. Quia etsi aliqui eorum correcti sunt, eo tamen tempore quo persequebantur excaecabat
illos malitia eorum. Sic et temerarium iudicium plerumque nihil nocet ei de quo temere iudicatur, ei
autem qui temere iudicat ipsa temeritas necesse est ut noceat. Ista regula etiam illud dictum
arbitror: Omnis qui percusserit gladio, gladio morietur 181. Quam multi enim gladio percutiunt nec
tamen gladio moriuntur, sicut nec ipse Petrus! Sed ne istum venia peccatorum talem poenam
evasisse quis putet, quamquam nihil absurdius quam ut maiorem putet gladii poenam esse
potuisse, quae Petro non accidit, quam crucis quae accidit, quid tamen de latronibus dicturus est
qui cum Domino crucifixi sunt, quia et ille qui meruit veniam, posteaquam crucifixus est meruit, et
alter omnino non meruit 182? An forte omnes quos occiderant crucifixerant; et propterea hoc etiam
ipsi pati meruerunt? Ridiculum est hoc putare. Quid ergo aliud dictum est: Omnis enim qui gladio
percusserit gladio morietur, nisi quia ipso peccato anima moritur, quodcumque commiserit?

Quantum inter iram distat et odium.
19. 63. Et quoniam de temerario et iniquo iudicio nos hoc loco Dominus monet - vult enim ut
simplici corde et in unum Deum intento faciamus quaecumque facimus; et multa incertum est quo
corde fiant, de quibus iudicare temerarium est, maxime autem hi temere iudicant de incertis et
facile reprehendunt qui magis amant vituperare et damnare quam emendare atque corrigere, quod
vitium vel superbiae est, vel invidentiae -, consequenter subicit et dicit: Quid autem vides festucam
in oculo fratris tui, trabem autem in oculo tuo non vides? 183, ut si forte verbi gratia ira ille peccavit,
tu odio reprehendas. Quantum autem inter festucam et trabem, quasi tantum inter iram distat
atque odium. Odium est enim ira inveterata, quasi quae vetustate ipsa tantum robur acceperit, ut
merito appelletur trabes. Fieri autem potest ut, si irascaris homini, velis eum corrigi; si autem oderis
hominem, non potes eum velle corrigere.

Corrigere vitia officium est virorum bonorum et benivolorum.
19. 64. Quomodo enim dicis fratri tuo: Sine eiciam festucam de oculo tuo, et ecce trabes est in
oculo tuo? Hypocrita, eice primum trabem de oculo tuo, et tunc videbis eicere festucam de oculo
fratris tui 184, id est: Primum abs te expelle odium, et deinde poteris iam eum quem diligis
emendare. Et bene ait: Hypocrita. Accusare enim vitia officium est virorum bonorum et benivolorum
quod cum mali faciunt, alienas partes agunt sicut hypocritae qui tegunt sub persona quod sunt, et
ostentant in persona quod non sunt. Hypocritarum ergo nomine simulatores acceperis. Et est vere
multum cavendum et molestum simulatorum genus, qui cum omnium vitiorum accusationes odio et
livore suscipiant, etiam consultores videri se volunt. Et ideo pie cauteque vigilandum est, ut cum
aliquem reprehendere vel obiurgare necessitas coegerit, primo cogitemus, utrum tale sit vitium
quod numquam habuimus vel quo iam caruimus. Et si numquam habuimus, cogitemus et nos
homines esse et habere potuisse; si vero habuimus et non habemus, tangat memoriam communis
infirmitas, ut illam reprehensionem aut obiurgationem non odium sed misericordia praecedat, ut
sive ad correctionem eius propter quem id facimus, sive ad perversionem valuerit - nam incertus
est exitus - nos tamen de simplicitate oculi nostri securi simus. Si autem cogitantes nosmetipsos
invenerimus in eo esse vitio in quo est ille quem reprehendere parabamus, non reprehendamus
neque obiurgemus, sed tamen congemiscamus; et non illum ad obtemperandum nobis sed ad
pariter conandum invitemus!

42

