magni regis, neque per caput tuum iuraveris, quia non potes facere capillum unum album aut
nigrum. Sit autem sermo vester: est est, non non. Quod autem amplius est a malo est 149. Iustitia
pharisaeorum est non periurare. Hanc confirmat qui vetat iurare, quod pertinet ad iustitiam regni
caelorum. Sicut enim falsum loqui non potest qui non loquitur, sic periurare non potest qui non
iurat. Sed tamen, quoniam iurat qui adhibet testem Deum, diligenter considerandum est hoc
capitulum, ne contra praeceptum Domini Apostolus fecisse videatur, qui saepe hoc modo iuravit,
cum dicit: Quae autem scribo vobis, ecce coram Deo quia non mentior 150, et iterum: Deus et Pater
Domini nostri Iesu Christi, qui est benedictus in saecula, scit quia non mentior 151. Tale est etiam
illud: Testis enim mihi est Deus, cui servio in spiritu meo in Evangelio Filii eius, quomodo sine
intermissione memoriam vestri facio semper in orationibus meis 152, nisiforte quis dicat tunc
habendam esse iurationem, cum per aliquid dicitur per quod iuratur; ut non iuraverit, quia non dixit:
per Deum, sed dixit: Testis est Deus. Ridiculum est hoc putare. Tamen propter contentiosos aut
multum tardos, ne aliquid interesse quis putet, sciat etiam hoc modo iurasse Apostolum dicentem:
Cotidie morior, per vestram gloriam 153. Quod ne quis existimet ita dictum, tamquam si diceretur:
Vestra gloria me facit cotidie mori - sicut dicitur: Per illius magisterium doctus factus est; id est illius
magisterio factum est, ut perfecte doceretur -, graeca exemplaria diiudicant, in quibus scriptum est:
, quod nonnisi a iurante dicitur. Ita ergo intellegitur praecepisse
Dominum ne iuretur, ne quisquam sicut bonum appetat iusiurandum, et assiduitate iurandi ad
periurium per consuetudinem delabatur. Quapropter qui intellegit non in bonis sed in necessariis
iurationem habendam, refrenet se quantum potest, ut non ea utatur nisi necessitate, cum videt
pigros esse homines ad credendum quod eis utile est credere, nisi iuratione firmentur. Ad hoc
itaque pertinet quod sic dicitur:Sit autem sermo vester: est est, non non. Hoc bonum est et
appetendum. Quod autem amplius est a malo est 154; id est si iurare cogeris, scias de necessitate
venire infirmitatis eorum quibus aliquid suades. Quae infirmitas utique malum est, unde nos cotidie
liberari deprecamur, cum dicimus: Libera nos a malo 155. Itaque non dixit: Quod autem amplius est
malum est;tu enim non malum facis, qui bene uteris iuratione, quae etsi non bona tamen
necessaria est, ut alteri persuadeas quod utiliter suades; sed a malo est illius, cuius infirmitate
iurare cogeris. Sed nemo novit nisi qui expertus est, quam sit difficile et consuetudinem iurandi
extinguere, et numquam temere facere quod nonnumquam facere necessitas cogit.

Domino iusiurandum debet qui iurat.
17. 52. Quaeri autem potest, cum diceretur: Ego autem dico vobis non iurare omnino, cur additum
sit: Neque per caelum, quia thronus Dei est et cetera usque ad id quod dictum est: Neque per caput
tuum 156. Credo propterea, quia non putabant Iudaei se teneri iureiurando, si per ista iuravissent; et
quoniam audierant: Reddes autem Domino iusiurandum tuum 157, non se putabant Domino debere
iusiurandum, si per caelum aut terram aut Ierosolimam aut per caput suum iurarent; quod non vitio
praecipientis sed illis male intellegentibus factum est. Itaque Dominus docet nihil esse tam vile in
creaturis Dei, ut per hoc quisque periurandumarbitretur, quando a summis usque ad infima divina
providentia creata regerentur, incipiens a throno Dei usque ad capillum album aut nigrum. Neque
per caelum, inquit, quia thronus Dei est, neque per terram, quia scabellum est pedum eius 158, id
est cum iuras per caelum aut terram, non te arbitreris non debere Domino iusiurandum tuum, quia
per eum iurare convinceris, cuius caelum thronus est 159, et cuius terra scabellum est. Neque per
Ierosolimam, quia civitas est magni regis 160; melius quam si diceret mea, cum tamen hoc dixisse
intellegatur. Et quia ipse utique Dominus est, Domino iusiurandum debet qui per Ierosolimam iurat.
Neque per caput tuum iuraveris 161. Quid enim poterat quisque magis ad se pertinere arbitrari quam
caput suum? Sed quomodo nostrum est, ubi potestatem faciendi unius capilli albi aut nigri non
habemus? Ergo Deo debet iusiurandum ineffabiliter tenenti omnia et ubique praesenti, quisquis
etiam per caput suum iurare voluerit. Et hinc etiam cetera intelleguntur, quae omnia utique dici non
poterant, sicut illud quod commemoravimus dictum ab Apostolo: Cotidie morior, per vestram
gloriam. Quam iurationem ut Domino se debere ostenderet, addidit: quam habeo in Christo Iesu 162.

Spiritaliter sanctas animas caeli nomen significat et terrae peccatrices.
17. 53. Verumtamen propter carnales dico: Non oportet opinari quod dictum est caelum thronus
Dei et terra scabellum pedum eius, quod sic habeat Deus collocata membra in caelo et in terra ut
nos cum sedemus; sed illa sedes iudicium significat. Et quoniam in hoc universo mundi corpore
maximam speciem caelum habeat et terra minimam, tamquam praesentior sit excellenti
pulchritudini vis divina, minimam vero ordinet in extremis atque in infimis, sedere in caelo dicitur
terramque calcare. Spiritaliter autem sanctas animas caeli nomen significat et terrae peccatrices.
Et quoniam spiritalis omnia iudicat, ipse autem a nemine iudicatur 163 convenienter dicitur sedes
Dei. Peccator vero, cui dictum est: Terra es et in terram ibis 164, quia per iustitiam meritis digna

16

