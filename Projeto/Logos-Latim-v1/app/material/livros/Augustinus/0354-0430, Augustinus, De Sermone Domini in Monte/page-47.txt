putant neque animam malam fieri posse ut in melius commutetur neque bonam in deterius, quasi
dictum sit: Non potest arbor bona mala fieri neque arbor mala bona fieri. Sed dictum est: Non
potest arbor bona malos fructus facere, neque arbor mala bonos fructus facere. Arbor est quippe
ipsa anima, id est ipse homo, fructus vero opera hominis. Non ergo potest malus homo bona
operari neque bonus mala. Malus ergo, si vult bona operari, bonus primo fiat. Sic alio loco
evidentius dicit ipse Dominus: Aut facite arborem bonam, aut facite arborem malam 217. Quod si
duas naturas istorum his duabus arboribus figuraret, non diceret: Facite. Quis enim hominum potest
facere naturam? Deinde etiam ibi, cum ipsarum duarum arborum mentionem fecisset, subiecit:
Hypocritae, quomodo potestis bona loqui, cum sitis mali? 218 Quam diu ergo quisque malus est, non
potest facere fructus bonos; si enim bonos fructus fecerit, iam malus non erit. Sic verissime dici
potuit: Non potest esse nix calida; cum enim calida esse coeperit, non iam eam nivem sed aquam
vocamus. Potest ergo fieri ut quae nix fuit non sit, non autem potest fieri ut nix calida sit. Sic potest
fieri ut qui malus fuit non sit malus, non tamen fieri potest ut malus bene faciat. Qui etiamsi
aliquando utilis est, non hoc ipse facit, sed fit de illo divina procurante providentia, sicut de
pharisaeis dictum est: Quae dicunt facite; quae autem faciunt, facere nolite 219. Hoc ipsum quod
bona dicebant, et ea quae dicebant, utiliter audiebantur et fiebant, non erat illorum: Cathedram
enim, inquit, Moysi sedent 220. Per divinam ergo providentiam legem Dei praedicantes, possunt esse
audientibus utiles, cum sibi non essent. De talibus alio loco per prophetam dictum est: Seminatis
triticum et spinas metitis 221, quia bona praecipiunt et mala faciunt. Non ergo qui eos audiebant et
faciebant quae ab eis dicebantur, de spinis legebant uvas, sed per spinas de vite legebant uvas;
tamquam si manum aliquis per sepem mittat, aut certe de vite quae sepi fuerit involuta, uvam
legat, non spinarum est fructus ille sed vitis.

Cavete iustitiam vestram facere coram hominibus, ut videamini ab eis.
24. 80. Rectissime sane quaeritur, quos fructus nos attendere voluerit, quibus cognoscere arborem
possimus. Multi enim quaedam in fructibus deputant, quae ad vestitum ovium pertinent, et hoc
modo a lupis decipiuntur: sicuti sunt vel ieiunia vel orationes vel eleemosynae; quae omnia nisi fieri
etiam ab hypocritis possent, non superius diceret: Cavete iustitiam vestram facere coram
hominibus, ut videamini ab eis 222. Qua sententia proposita ipsa tria exsequitur: eleemosynam,
orationem, ieiunium. Multi enim multa pauperibus non misericordia sed ambitione largiuntur; et
multi orant vel potius videntur orare, non intuentes Deum sed hominibus placere cupientes; et
multi ieiunant et mirabilem abstinentiam praetendunt eis quibus ista difficilia videntur et honore
digna existimantur. Et huiusmodi dolis eos capiunt, dum aliud ostentant ad decipiendum, aliud
exerunt ad depraedandum vel interficiendum eos qui sub isto vestitu ovino lupos videre non
possunt. Hi ergo non sunt fructus de quibus cognosci arborem monet. Ista enim cum bono animo in
veritate fiunt, propriae sunt ovium vestes; cum autem malo in errore, non aliud quam lupos
contegunt. Sed non ideo debent oves odisse vestimentum suum, quod plerumque illo se occultant
lupi.

Qui sunt fructus quibus inventis cognoscamus arborem malam vel bonam.
24. 81. Qui sunt ergo fructus quibus inventis cognoscamus arborem malam, dicit Apostolus:
Manifesta autem sunt opera carnis, quae sunt fornicationes, immunditiae, luxuriae, idolorum
servitus, veneficia, inimicitiae, contentiones, aemulationes, animositates, dissensiones, hereses,
invidiae, ebrietates, comessationes et his similia; quae praedico vobis, sicut praedixi, quoniam qui
talia agunt regnum Dei non possidebunt. Et qui sunt fructus per quos cognoscamus arborem
bonam, idem ipse consequenter dicit: Fructus autem spiritus est caritas, gaudium, pax,
longanimitas, benignitas, bonitas, fides, mansuetudo, continentia 223. Sane sciendum est hic
gaudium proprie positum; mali enim homines non gaudere sed gestire proprie dicuntur; sicut
superius diximus voluntatem proprie positam quam non habent mali, ubi dictum est: Omnia
quaecumque vultis ut faciant vobis homines, haec et vos facite illis 224. Ex ista proprietate verbi,
qua gaudium non dicitur nisi in bonis, etiam propheta loquitur: Non est gaudere impiis, dicit
Dominus 225. Ita quod posita est fides, non quaecumque utique sed vera fides, et cetera quae hic
posita sunt, habent quasdam imagines suas in malis hominibus et deceptoribus, ut omnino fallant,
nisi quisque iam mundum oculum et simplicem habuerit, quo ista cognoscat. Optimo itaque ordine
primo actum est de oculo mundando, et deinde dicta sunt quae caverentur.

Illi sunt fructus: facere voluntatem Patris qui est in caelis.
25. 82. Sed quoniam, quamvis quisque oculo mundo sit, id est sincero et simplici corde vivat, non
potest tamen cor alterius intueri, quaecumque in factis vel dictis apparere non potuerint,
tentationibus aperiuntur. Tentatio autem duplex est: aut in spe adipiscendi aliquod commodum

47

