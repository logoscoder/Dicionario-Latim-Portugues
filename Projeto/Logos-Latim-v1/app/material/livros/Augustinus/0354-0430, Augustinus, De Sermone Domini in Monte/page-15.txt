dimittatur. Si enim ipsa virum dimiserit et alteri nupserit, videtur cupiditate mutandi coniugii virum
priorem reliquisse, quae sine dubio adulterina cogitatio est. Si autem dimittatur a viro cum quo
esse cupiebat, moechatur quidem qui eam duxerit, secundum Domini sententiam, sed utrum et
ipsa tali crimine teneatur, incertum est. Quamvis multo minus inveniri possit, quomodo cum vir et
mulier pari consensu sibi misceantur, unus eorum moechus sit et non sit alter. Huc accedit quia,si
moechatur ille ducendo eam quae soluta est a viro, quamquam non dimiserit sed dimissa sit, ipsa
eum facit moechari, quod nihilominus Dominus vetat. Ex quo colligitur, sive dimissa fuerit sive
dimiserit, oportere illam manere innuptam aut viro reconciliari.

Quaeritur si, permittente uxore, possit vir cum altera, quae nec aliena uxor sit nec a viro
disiuncta, concumbere.
16. 49. Rursus quaeritur, utrum si uxoris permissu, sive sterilis sive quae concubitum pati non vult,
adhibuerit sibi alteram vir, non alienam neque a viro seiunctam, possit esse sine crimine
fornicationis. Et in historia quidem Veteris Testamenti invenitur exemplum 147. Sed nunc praecepta
maiora sunt, in quae per illum gradum generatio humana pervenit. Tractanda illa sunt ad
distinguendas aetates dispensationis divinae providentiae, quae humano generi ordinatissime
subvenit, non autem ad vivendi regulas usurpanda. Sed tamen utrum quod ait Apostolus: Mulier
non habet sui corporis potestatem sed vir; similiter et vir non habet sui corporis potestatem sed
mulier 148, possit in tantum valere, ut permittente uxore, quae maritalis corporis habet potestatem,
possit vir cum altera, quae nec aliena uxor sit nec a viro disiuncta, concumbere? Sed non est ita
existimandum, ne hoc etiam femina viro permittente facere posse videatur, quod omnium sensus
excludit.

Quod Antiochiae factum esse perhibetur ante quinquaginta ferme annos Constantii
temporibus.
16. 50. Quamquam nonnullae causae possint existere, ubi et uxor mariti consensu pro ipso marito
hoc facere debere videatur, sicut Antiochiae factum esse perhibetur ante quinquaginta ferme annos
Constantii temporibus. Nam Acindinus tunc praefectus, qui etiam consul fuit, cum quemdam librae
auri debitorem fisci exigeret nescio unde commotus - quod plerumque in istis potestatibus
periculosum est, quibus quodlibet licet vel potius putatur licere -, comminatus est iurans et
vehementer affirmans quod, si certo die quem constituerat memoratum aurum non exsolveret,
occideretur. Itaque cum ille teneretur immani custodia, nec se posset debito illo expedire, dies
metuendus imminere et propinquare coepit. Et forte habebat uxorem pulcherrimam sed nullius
pecuniae, qua subvenire posset viro. Cuius mulieris pulchritudine cum quidam dives esset
accensus, et cognovisset maritum eius in illo discrimine constitutum, misit ad eam pollicens pro una
nocte, si ei misceri vellet, se auri libram daturum. Tum illa quae sciret non se habere sui corporis
potestatem sed virum suum, pertulit ad eum dicens paratam se esse pro marito id facere, si tamen
ipse coniugalis corporis dominus, cui tota illa castitas deberetur, tamquam de re sua pro vita sua
vellet id fieri. Egit ille gratias et ut id fieret imperavit, nullo modo iudicans adulterinum esse
concubitum, quod et libido nulla et magna mariti caritas se volente et iubente flagitaret.Venit
mulier in villam illius divitis. Fecit quod voluit impudicus. Sed illa corpus nonnisi marito dedit non
concumbere, ut solet, sed vivere cupienti. Accepit aurum. Sed ille qui dedit fraude subtraxit quod
dederat, et supposuit simile ligamentum cum terra. Quod ubi mulier iam domi suae posita invenit,
prosilivit in publicum eadem mariti caritate clamatura quod fecerat, qua facere coacta est.
Interpellat praefectum, fatetur omnia, quam fraudem passa esset ostendit. Tum vero praefectus
primo sibi reus, quod suis minis ad id ventum esset, pronuntiat, tamquam in alium sententiam
diceret, de Acindini bonis auri libram fisco inferendam, illam vero mulierem dominam in eam terram
unde pro auro terram accepisset induci. Nihil hinc in aliquam partem disputo. Liceat cuique
existimare quod velit; non enim de divinis auctoritatibus deprompta historia est. Sed tamen narrato
facto non ita respuit hoc sensus humanus quod in illa muliere viro iubente commissum est,
quemadmodum antea, cum sine ullo exemplo res ipsa poneretur, horruimus. Sed in hoc Evangelii
capitulo nihil fortius considerandum est quam tantum malumesse fornicationis, ut cum tanto
vinculo sibi coniugia constringantur, haec una causa solutionis excepta sit. Quae sit autem
fornicatio, iam tractatum est.

Quam sit difficile et consuetudinem iurandi extinguere, et numquam temere facere quod
nonnumquam facere necessitas cogit.
17. 51. Iterum, inquit, audistis quia dictum est antiquis: non periurabis, reddes autem Domino
iusiurandumtuum. Ego autem dico vobis non iurare omnino, neque per caelum, quia thronus Dei
est, neque per terram, quia scabellum est pedum eius, neque per Ierosolimam, quia civitas est

15

