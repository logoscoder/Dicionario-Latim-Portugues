17. 56. Quaerentibus enim primum regnum et iustitiam Dei, id est hoc praeponentibus ceteris
rebus, ut propter hoc cetera quaeramus, non debet subesse sollicitudo, ne illa desint quae huic
vitae propter regnum Dei sunt necessaria. Dixit enim superius: Scit Pater vester quia horum
omnium indigetis. Et ideo cum dixisset: Quaerite primum regnum et iustitiam Dei, non dixit: deinde
ista quaerite, quamvis sint necessaria, sed ait: Haec omnia apponentur vobis 153, id est
consequentur, si illa quaeratis, sine ullo vestro impedimento, ne cum ista quaeritis, illinc
avertamini, aut ne duos fines constituatis, ut et regnum Dei propter se appetatis et ista necessaria,
sed haec potius propter illud. Ita vobis non deerunt; quia non potestis duobus dominis servire 154.
Duobus autem dominis servire conatur qui et regnum Dei pro magno bono appetit et haec
temporalia. Non poterit autem simplicem habere oculum et uni domino Deo servire, nisi
quaecumque sunt cetera, si sunt necessaria, propter hoc unum adsumat, id est propter regnum
Dei. Sicut autem omnes militantes accipiunt annonam et stipendium, sic omnes evangelizantes
accipiunt victum et tegumentum. Sed non omnes propter salutem rei publicae militant sed propter
illa quae accipiunt; sic non omnes propter salutem Ecclesiae ministrant Deo sed propter haec
temporalia, quae tamquam annonam et stipendia consequuntur, aut et propter hoc et propter illud.
Sed supra iam dictum est: Non potestis duobus dominis servire. Ergo simplici corde tantummodo
propter regnum Dei debemus operari bonum ad omnes, non autem in hac operatione vel solam vel
cum regno Dei mercedem temporalium cogitare. Quorum omnium temporalium nomine crastinum
posuit dicens: Nolite ergo solliciti esse de crastino 155. Non enim dicitur crastinus dies nisi in
tempore, ubi praeterito succedit futurum. Ergo cum aliquid boni operamur, non temporalia sed
aeterna cogitemus! Tunc erit illud bonum et perfectum opus. Crastinus enim dies, inquit, sollicitus
erit sibi ipse; id est ut cum oportuerit, sumas cibum vel potum vel indumentum, cum ipsa scilicet
necessitas urguere coeperit. Aderunt enim haec, quia novit Pater noster quod horum omnium
indigeamus 156. Sufficit enim, inquit, diei malitia sua 157; id est: Sufficit quod ista sumere urgebit ipsa
necessitas, quam propterea malitiam nominatam arbitror, quia poenalis est nobis; pertinet enim ad
hanc fragilitatem et mortalitatem quam peccando meruimus. Huic ergo poenae temporalis
necessitatis noli addere aliquid gravius, ut non solum patiaris harum rerum indigentiam, sed etiam
propter hanc explendam milites Deo.

Cavendum est ne iudicemus contra praeceptum Domini facere servum Dei qui providet
ne ista necessaria desint, vel sibi, vel eis quorum sibi cura commissa est.
17. 57. Hoc autem loco vehementer cavendum est, ne forte, cum viderimus aliquem servum Dei
providere ne ista necessaria desint vel sibi vel eis quorum sibi cura commissa est, iudicemus eum
contra praeceptum Domini facere et de crastino esse sollicitum. Nam et ipse Dominus, cui
ministrabant angeli 158, tamen propter exemplum, ne quis postea scandalum pateretur, cum
aliquem servorum eius animadvertisset ista necessaria procurare, loculos habere dignatus est cum
pecunia, unde usibus necessariis quidquid opus fuisset praeberetur. Quorum loculorum custos et
fur, sicut scriptum est, Iudas fuit, qui eum tradidit 159. Sicut et apostolus Paulus potest videri de
crastino cogitasse, cum dixit: De collectis autem in sanctos, sicut ordinavi ecclesiis Galatiae, ita et
vos facite. Secundum unam sabbati unusquisque vestrum apud se ponat thesaurizans, quod sibi
placuerit, ut non cum venero, tunc collectae fiant. Cum autem advenero, quoscumque probaveritis
per epistulas, hos mittam perferre gratiam vestram in Ierusalem. Quod si dignum fuerit ut ego eam,
mecum ibunt. Veniam autem ad vos, cum Macedoniam transiero; Macedoniam enim pertranseo.
Apud vos forsitan remanebo vel etiam hiemabo, ut vos me deducatis quocumque iero. Nolo enim
vos nunc in transitu videre; spero enim me aliquid temporis manere apud vos, si permiserit
Dominus. Permanebo autem Ephesi usque ad Pentecosten 160. Item in Actibus Apostolorum
scriptum est, ea quae ad victum sunt necessaria, procurata esse in futurum propter imminentem
famem. Sic enim legimus: In illis autem diebus descenderunt ab Ierosolima prophetae Antiochiam,
eratque magna exultatio. Congregatis autem nobis surgens unus ex illis nomine Agabus,
significabat per Spiritum famem magnam futuram in universo orbe, quae et facta est sub Claudio.
Discentium autem, ut quisque abundabat, statuerunt unusquisque eorum in ministerium mittere
presbyteris habitantibus in Iudaea fratribus, qui et miserunt per manum Barnabae et Sauli 161. Et
quod naviganti eidem apostolo Paulo imposita sunt utensilia quae offerebantur, non ad unum
tantum diem videtur victus iste procuratus 162. Et quod idem scribit: Qui furabatur iam non furetur;
magis autem laboret operans manibus suis bonum, ut habeat unde tribuere cui opus est 163, male
intellegentibus non videtur servare praeceptum Domini qui ait: Respicite volatilia caeli, quoniam
non serunt neque metunt neque congregant in horrea 164; et: Considerate lilia agri quomodo
crescunt; non laborant neque nent 165, cum istis praecepit ut laborent operantes manibus suis, ita
ut habeant quod etiam aliis possint tribuere. Et quod saepe de se ipso dicit, quod manibus suis
operatus est 166, ne quem gravaret 167, et de illo scriptum est, quod coniunxerit se Aquilae propter
artis similitudinem ut simul operarentur unde victum transigerent 168, non videtur imitatus aves
caeli et lilia agri. His et huiusmodi Scripturarum locis satis apparet Dominum nostrum non hoc

40

