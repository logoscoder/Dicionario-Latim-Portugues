constituere et collocare debemus thesaurum nostrum et cor nostrum, sed in eo quod semper
manet; caelum autem et terra transient 121.

Oculum hic accipere debemus ipsam intentionem qua facimus quidquid facimus.
13. 45. Et hic manifestat de mundando corde se cuncta ista praecipere, cum dicit: Lucerna corporis
tui est oculus tuus. Si ergo oculus tuus simplex fuerit, totum corpus tuum lucidum erit; si autem
oculus tuus nequam est, totum corpus tuum tenebrosum erit. Si ergo lumen quod in te est,
tenebrae sunt, tenebrae quantae? 122 Qui locus sic intellegendus est, ut noverimus omnia opera
nostra tunc esse munda et placere in conspectu Dei, si fiant simplici corde, id est intentione in
superna fine illo caritatis, quia et plenitudo legis caritas 123. Oculum ergo hic accipere debemus
ipsam intentionem qua facimus quidquid facimus. Quae si munda fuerit et recta, et illud aspiciens
quod aspiciendum est, omnia opera nostra, quae secundum eam operamur, necesse est bona sint.
Quae opera omnia totum corpus appellavit, quia et Apostolus membra nostra dicit quaedam opera,
quae improbat et mortificanda praecipit dicens: Mortificate ergo membra vestra quae sunt super
terram: fornicationem, immunditiam, avaritiam et cetera talia 124.

Non quid quisque faciat, sed quo animo faciat considerandum est.
13. 46. Non ergo quid quisque faciat, sed quo animo faciat considerandum est. Hoc est enim lumen
in nobis, quia hoc nobis manifestum est bono animo nos facere quod facimus: Omne enim quod
manifestatur lumen est 125. Nam ipsa facta quae ad hominum societatem a nobis procedunt
incertum habent exitum, et ideo tenebras eas vocavit. Non enim novi, cum pecuniam porrigo
indigenti et petenti, quid inde aut facturus aut passurus sit; et fieri potest ut vel faciat ex ea vel
propter eam patiatur aliquid mali, quod ego, cum darem, non evenire voluerim neque hoc animo
dederim. Itaque si bono animo feci quod mihi, cum facerem, notum erat et ideo lumen vocatur,
illuminatur etiam factum meum qualemcumque exitum habuerit. Qui exitus, quoniam incertus et
ignotus est, tenebrae appellatae sunt. Si autem malo animo feci, etiam ipsum lumen tenebrae sunt.
Lumen enim dicitur, quia novit quisque quo animo faciat, etiam cum malo animo facit. Sed ipsum
lumen tenebrae sunt, quia non in superna dirigitur simplex intentio, sed ad inferiora declinatur et
duplici corde quasi umbram facit. Si ergo lumen quod in te est tenebrae sunt, tenebrae quantae?
126
, hoc est: Si ipsa cordis intentio qua facis quod facis, quae tibi nota est, sordidatur appetitu rerum
terrenarum et temporalium atque caecatur, quanto magis ipsum factum, cuius incertus est exitus,
sordidum et tenebrosum est, quia et si bene alicui proveniat quod tu non recta et munda intentione
facis, quomodo tu feceris tibi imputatur, non quomodo illi provenerit.

Nemo potest duobus dominis servire.
14. 47. Quod autem sequitur et dicit: Nemo potest duobus dominis servire, ad hanc ipsam
intentionem referendum est, quod consequenter exponit dicens: Aut enim unum odio habebit et
alterum diliget, aut alterum patietur et alterum contemnet. Quae verba diligenter consideranda
sunt. Nam qui sunt duo domini, deinceps ostendit cum dicit: Non potestis Deo servire et
mammonae 127. Mammona apud Hebraeos divitiae appellari dicuntur 128. Congruit et punicum
nomen; nam lucrum punice mammon dicitur. Sed qui servit mammonae, illi utique servit qui rebus
istis terrenis merito suae perversitatis praepositus magistratus huius saeculi a Domino dicitur 129.
Aut ergo hunc odio habebit homo et alterum diliget, id est Deum, aut alterum patietur et alterum
contemnet. Patitur enim durum et perniciosum dominum quisquis servit mammonae; sua enim
cupiditate implicatus subditur diabolo, et non eum diligit - quis enim est qui diligat diabolum? -, sed
tamen patitur. Sicut in maiore aliqua domo qui ancillae alienae coniunctus est propter cupiditatem
suam duram patitur servitutem, etiamsi non diligat eum cuius ancillam diligit.

Intentionem cordis rectam ab omni duplicitate explicamus.
14. 48. Alterum autem contemnet, dixit, non: odio habebit. Nullius enim fere conscientia Deum
potest odisse, contemnit autem, id est non timet, cum quasi de eius bonitate securus est. Ab hac
neglegentia et perniciosa securitate revocat Spiritus Sanctus, cum per prophetam dicit: Fili, ne
adicias peccatum super peccatum et dicas: Miseratio Dei magna est, ignorans quia patientia Dei ad
penitentiam te invitat 130. Cuius enim tanta misericordia commemorari potest quam eius qui omnia
donat peccata conversis et oleastrum facit participem pinguedinis oleae ? Et cuius tanta severitas
quam eius qui naturalibus ramis non pepercit, sed propter infidelitatem fregit illos 131? Sed quisquis
vult diligere Deum et cavere ne offendat, non se arbitretur duobus dominis posse servire, et

37

