Paulus non simulatione sed caritate faciebat.
19. 65. Nam et illud quod dicit Apostolus: Factus sum Iudaeis quasi Iudaeus, ut Iudaeos
lucrifacerem; his qui sub lege sunt quasi sub lege, cum non sim ipse sub lege, ut eos qui sub lege
erant lucrifacerem; his qui sine lege sunt, quasi sine lege, cum sine lege Dei non sim, sed sim in
lege Christi, ut lucrifacerem eos qui sine lege sunt. Factus sum infirmis infirmus, ut infirmos
lucrifacerem. Omnibus omnia factus sum, ut omnes lucrifacerem 185, non utique simulatione
faciebat, quemadmodum quidam intellegi volunt, ut eorum detestanda simulatio tanti exempli
auctoritate muniatur; sed hoc faciebat caritate, qua eius infirmitatem cui volebat subvenire
tamquam suam cogitabat. Hoc enim et praestruit dicendo: Cum enim liber sim ex omnibus,
omnium me servum feci, ut plures lucrifacerem 186. Quod ut intellegas non simulatione sed caritate
fieri, qua infirmis hominibus tamquam nos simus compatimur, ita monet alio loco dicens: Vos in
libertatem vocati estis, fratres, tantum ne libertatem in occasionem carnis detis, sed per caritatem
servite invicem 187. Quod fieri non potest, nisi alterius infirmitatem quisque habeat quasi suam, ut
eam aequanimiter ferat, donec ab ea liberetur ille cuius curat salutem.

Raro obiurgationes adhibendae sunt, ut non nobis sed Deo serviamus.
19. 66. Raro ergo et magna necessitate obiurgationes adhibendae sunt, ita tamen ut etiam in his
ipsis non nobis sed Deo ut serviatur instemus. Ipse est enim finis, ut nihil duplici corde faciamus,
auferentes trabem de oculo nostro invidentiae, vel malitiae vel simulationis, ut videamus eicere
festucam de oculo fratris. Videbimus enim eam oculis columbae 188, quales in sponsa Christi
praedicantur, quam sibi elegit Deus gloriosam Ecclesiam non habentem maculam, neque rugam, id
est mundam et simplicem 189.

Aperiendo ea quae hi quibus aperiuntur sustinere non possunt, semper nocet.
20. 67. Sed quoniam potest nonnullos Dei praeceptis obtemperare cupientes nomen simplicitatis
decipere, ut sic putent vitiosum esse aliquando verum occultare, quomodo vitiosum est aliquando
falsum dicere, atque hoc modo aperiendo ea quae hi quibus aperiuntur sustinere non possunt,
amplius noceant, quam si ea penitus semperque occultarent, rectissime subiungit: Nolite dare
sanctum canibus, neque miseritis margaritas vestras ante porcos, ne forte conculcent eas pedibus
suis et conversi disrumpant vos 190. Quia et Dominus, quamvis nihil mentitus sit, vera tamen aliqua
occultare se ostendit dicens: Adhuc multa habeo vobis dicere, sed adhuc non potestis illa portare
191
. Et apostolus Paulus: Non potui, inquit, vobis loqui quasi spiritalibus sed quasi carnalibus.
Tamquam parvulis in Christo lac vobis potum dedi non escam; neque enim poteratis, sed neque
nunc potestis; adhuc enim estis carnales 192.

Diligenter quaerendum est quid sit sanctum, quid margaritae, quid canes, quid porci.
20. 68. In hoc autem praecepto quo prohibemur dare sanctum canibus, et mittere ante porcos
margaritas nostras, diligenter quaerendum est quid sit sanctum, quid margaritae, quid canes, quid
porci. Sanctum est quod violare atque corrumpere nefas est. Cuius utique sceleris conatus et
voluntas tenetur rea, quamvis illud sanctum natura inviolabile atque incorruptibile maneat.
Margaritae autem quaecumque spiritalia magna aestimanda sunt; et quia in abdito latent,
tamquam de profundo eruuntur, et allegoriarum integumentis quasi apertis conchis inveniuntur.
Intellegi licet itaque: una eademque res et sanctum et margarita dici potest, sed sanctum ex eo
quod non debet corrumpi, margarita ex eo quod non debet contemni. Conatur autem quisque
corrumpere quod non vult esse integrum; contemnit vero quod vile ducit et quasi infra se esse
existimat, et ideo calcari dicitur quidquid contemnitur. Quapropter canes, quoniam insiliunt ad
dilacerandum; quod autem dilacerant integrum esse non sinunt. Nolite, inquit, dare sanctum
canibus 193, quia etsi dilacerari et corrumpi non potest et manet integrum atque inviolabile, illi
tamen quid velint cogitandum est qui acriter atque inimicissime resistunt, et quantum in ipsis est, si
fieri possit, conantur perimere veritatem. Porci vero, quamvis non ita ut canes morsu appetant,
passim tamen calcando inquinant. Ne ergo miseritis, inquit, margaritas vestras ante porcos, ne
forte conculcent eas pedibus suis et conversi disrumpant vos 194. Canes ergo pro oppugnatoribus
veritatis, porcos pro contemptoribus positos non incongruenter existimo.

Cavendum est ne quid aperiatur ei qui non capit; quia id quod apertum est aut infestare
aut negligere potest.

43

