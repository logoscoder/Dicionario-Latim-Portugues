videtur quam: Diliges proximum tuum tamquam te ipsum. Sed non est neglegenter attendendum
quod hic subiecit: Haec est enim Lex et Prophetae 208. In illis autem duobus praeceptis non tantum
ait: Lex pendet et Prophetae, sed addidit: tota Lex et omnes Prophetae, pro eo quod est omnis
prophetia. Quod cum hic non addidit, servavit locum alteri praecepto quod ad dilectionem Dei
pertinet. Hic autem, quoniam praecepta simplicis cordis exsequitur, et erga eos metuendum est, ne
habeat quisque duplex cor, quibus occultari cor potest, id est erga homines, id ipsum
praecipiendum fuit. Nemo enim fere est qui velit quemquam duplici corde secum agere. Id autem
fieri non potest, id est ut simplici corde aliquid homo homini tribuat, nisi ita tribuat, ut nullum ab eo
temporale commodum expectet, et ea intentione faciat de qua superius satis tractavimus, cum de
oculo simplici loqueremur.

Mundatus oculus simplexque redditus, aptus erit ad videndum Deum.
22. 76. Mundatus ergo oculus simplexque redditus aptus et idoneus erit ad intuendam et
contemplandam interiorem lucem suam. Iste enim oculus cordis est. Hunc autem talem oculum
habet ille qui finem bonorum operum suorum ut vere bona opera sint, non in eo constituit, ut
hominibus placeat, sed etiam, si provenerit ut eis placeat, ad eorum salutem potius hoc refert et ad
gloriam Dei, non ad inanem iactantiam suam; neque propterea boni aliquid ad salutem proximi
operatur, ut ex eo comparet ea quae huic vitae transigendae sunt necessaria; neque temere
animum hominis voluntatemque condemnat in eo facto in quo non apparet quo animo et voluntate
sit factum; et quidquid officiorum exhibet homini, hac intentione exhibet qua sibi exhiberi vult, id
est ut non ab eo commodi aliquid temporalis expectet. Ita erit cor simplex et mundum, in quo
quaeritur Deus. Beati ergo mundicordes, quia ipsi Deum videbunt 209.
Beatus qui audit praecepta Domini et facit (23, 77 - 27, 87)

Arta via quae ducit ad vitam, et angusta porta qua intratur in eam.
23. 77. Sed hoc quia paucorum est, iam incipit de investiganda et possidenda sapientia loqui, quod
est lignum vitae 210. Cuius utique investigandae ac possidendae, id est contemplandae, talis oculus
per omnia superiora perductus est, quo videri iam possit arta via et angusta porta. Quod ergo
deinceps dicit: Introite per angustam portam; quam lata porta et spatiosa via quae ducit ad
perditionem, et multi sunt qui introeunt per eam. Quam angusta est porta et arta via quae ducit ad
vitam, et pauci sunt qui eam inveniunt 211, non ideo dicit quia iugum Domini asperum est aut
sarcina gravis, sed quia labores finire pauci volunt minus credentes clamanti: Venite ad me omnes
qui laboratis, et ego vos reficiam. Tollite iugum meum et discite a me, quoniam mitis sum et
humilis corde; iugum enim meum lene est, et sarcina mea levis est 212 - hinc autem iste sermo
sumpsit exordium de humilibus et mitibus corde 213 -, quod iugum lene et levem sarcinam multi
respuunt, pauci subeunt; eoque fit arta via quae ducit ad vitam, et angusta porta qua intratur in
eam.

Arbor dignoscitur ex fructibus.
24. 78. Hic ergo illi qui promittunt sapientiam cognitionemque veritatis, quam non habent,
praecipue cavendi sunt, sicut sunt haeretici, qui se plerumque paucitate commendant. Et ideo, cum
dixisset paucos esse qui inveniunt angustam portam et artam viam, ne se illi supponant nomine
paucitatis, statim subiecit: Cavete a pseudoprophetis, qui veniunt ad vos in vestitu ovium,
intrinsecus autem sunt lupi rapaces 214. Sed isti non fallunt oculum simplicem, qui arborem
dignoscere ex fructibus novit; ait enim: Ex fructibus eorum cognoscetis eos. Deinde similitudines
adiungit: numquid colligunt de spinis uvas aut de tribulis ficus? Sic omnis arbor bona bonos fructus
facit, mala autem arbor malos fructus facit. Non potest arbor bona fructus malos facere, neque
arbor mala fructus bonos facere. Omnis arbor quae non facit fructum bonum, excidetur et in ignem
mittetur. Igitur ex fructibus eorum cognoscetis eos 215.

Non potest arbor bona fructus malos facere, neque arbor mala fructus bonos facere.
24. 79. Quo loco illorum error maxime cavendus est qui de his ipsis duabus arboribus duas naturas
opinantur esse, quarum una sit Dei, altera vero nec Dei nec ex Deo. De quo errore in aliis libris et
iam disputatum est uberius et, si adhuc parum est, disputabitur; nunc autem non eos adiuvare istas
duas arbores docendum est. Primo quia de hominibus eum dicere tam clarum est, ut quisquis
praecedentia et consequentia legerit, miretur eorum caecitatem. Deinde attendunt quod dictum
est: Non potest arbor bona fructus malos facere, neque arbor mala fructus bonos facere 216, et ideo

46

