1 LIBER PRIMUS

2

PRAECEPTA QUAE AD INFORMANDAM VITAM PERTINENT

Explicatur prior pars sermonis a Domino in monte habiti (1, 1 - 5, 15)

Perfectum vitae christianae modum describitur in sermone Domini.
1. 1. Sermonem quem locutus est Dominus noster Iesus Christus in monte, sicut in Evangelio
secundum Matthaeum legimus, si quis pie sobrieque consideraverit, puto quod inveniet in eo,
quantum ad mores optimos pertinet, perfectum vitaechristianae modum. Quod polliceri non temere
audemus sed ex ipsis eiusdem Domini verbis conicientes; nam sic ipse sermo concluditur, ut
appareat in eo praecepta esse omnia quae ad informandam vitam pertinent. Sic enim dicit: Omnis
ergo qui audit verba mea haec et facit ea, similabo eum viro sapienti, qui aedificavit domum suam
super petram. Descendit pluvia, venerunt flumina, flaverunt venti et offenderunt in domum illam et
non cecidit; fundata enim erat super petram. Et omnis qui audit verba mea haec et non facit ea,
similabo eum viro stulto, qui aedificavit domum suam superarenam. Descendit pluvia, venerunt
flumina, flaverunt venti et offenderunt in domum illam et cecidit; et facta est ruina eius magna 1.
Cum ergo non dixit: Qui audit verba mea tantum, sed addidit dicens: Qui audit verba mea haec,
satis, ut arbitror, significavit haec verba quae in monte locutus est tam perfecte instruere vitam
eorum qui voluerint secundum ea vivere, ut merito comparentur aedificanti super petram. Hoc dixi,
ut appareat istum sermonem omnibus praeceptis quibus christiana vita informatur esse perfectum.
Nam de hoc capitulo diligentius suo loco tractabitur.

Quid significet mons.
1. 2. Huius igitur sermonis initium sic adsumitur: Cum vidisset autem turbas multas, ascendit in
montem; et cum sedisset, accesserunt ad eum discipuli eius. Et aperiens os suum docebat eos
dicens 2. Si quaeritur, quid significet mons, bene intellegitur significare maiora praecepta iustitiae,
quia minora erant quae Iudaeis data sunt. Unus tamen Deus per sanctos prophetas et famulos suos
secundum ordinatissimam distributionem temporum dedit minora praecepta populo quem timore
adhuc alligari oportebat, et per Filium suum maiora populo quem caritate iam liberari convenerat.
Cum autem minora minoribus maiora maioribus dantur, ab eo dantur qui solus novit congruentem
suis temporibus generi humano exhibere medicinam. Nec mirum est quod dantur praecepta maiora
propter regnum caelorum, et minora data sunt propterregnum terrenum ab eodem uno Deo, qui
fecit caelum et terram. De hac ergo iustitia quae maior est dicitur per prophetam: Iustitia tua sicut
montes Dei 3, et hoc bene significat quod ab uno magistro 4 solo docendis tantis rebus idoneo
docetur in monte. Sedens autem docet, quod pertinet ad dignitatem magistri. Et accedunt ad eum
discipuli eius, ut audiendis illius verbis hi essent etiam corpore viciniores, qui praeceptis
adimplendis animo propinquabant. Aperuit os suum et docebat eos dicens 5. Ista circumlocutio qua
scribitur: et aperiens os suum, fortasse ipsa mora commendat aliquanto longiorem futurum esse
sermonem, nisi forte non vacet quod nunc eum dictum est aperuisse os suum, quod ipse in lege
veteri aperire soleret ora prophetarum.

Beati pauperes spiritu.
1. 3. Quid ergo dicit? Beati pauperes spiritu, quoniam ipsorum est regnum caelorum 6. Legimus
scriptum de appetitione rerum temporalium: Omnia vanitas et praesumptio spiritus 7; praesumptio
autem spiritus audaciam et superbiam significat. Vulgo etiam magnos spiritus superbi habere
dicuntur, et recte, quando quidem spiritus etiam ventus vocatur, unde scriptum est: Ignis, grando,
nix, glacies, spiritustempestatis 8. Quis veronesciat superbos inflatos dici tamquam vento distentos?
Unde est etiam illud Apostoli: Scientia inflat, caritas aedificat 9. Quapropter recte hic intelleguntur
pauperes spiritu humiles et timentes Deum, id est non habentes inflantem spiritum. Nec aliunde
omnino incipere oportuit beatitudinem, siquidem perventura est ad summam sapientiam. Initium
autem sapientiae timor Domini 10, quoniam et e contrario: Initium omnis peccati superbia scribitur

1

