et in corpore posita per partes non dividitur.
16. 25. Hoc et de irrationali anima vel vita, quod nec in eam rationalis anima convertitur, dici
potest. Et ipsa enim nisi inferiore ordine rationali subiceretur, aeque sumeret speciem et talis esset.
Tradunt ergo speciem a summa pulchritudine acceptam potentiora infirmioribus naturali ordine. Et
utique cum tradunt, non adimunt. Eoque sunt quae infirmiora sunt, in quantum sunt, quod species
eis, qua sint a potentioribus traditur: quae quidem potentiora etiam meliora sunt. Quod his naturis
datum est, quae non mole maiore plus possunt minoribus molibus, sed sine tumore ullo localis
magnitudinis eadem specie potentiora sunt qua meliora. In quo genere est anima corpore melior et
potentior. Quapropter cum per illam, ut dictum est, corpus subsistat, ipsa in corpus nullo modo verti
potest. Corpus enim nullum fit, nisi accipiendo per animam speciem. At anima ut corpus fieret, non
accipiendo speciem, sed amittendo, fieri posset: et propterea fieri non potest; nisi forte loco anima
continetur, et localiter corpori iungitur. Nam si ita est, potest eam fortasse maior moles, quamquam
speciosiorem, in suam deteriorem vertere speciem, ut aer maior ignem minorem. Sed non est ita.
Moles quippe omnis quae occupat locum, non est in singulis suis partibus tota, sed in omnibus.
Quare alia pars eius alibi est, et alibi alia. Anima vero non modo universae moli corporis sui, sed
etiam unicuique particulae illius tota simul adest. Partis enim corporis passionem tota sentit, nec in
toto tamen corpore. Cum enim quid dolet in pede, advertit oculus, loquitur lingua, admovetur
manus. Quod non fieret, nisi id quod animae in eis partibus est, et in pede sentiret; nec sentire
quod ibi factum est absens posset. Non enim nuntio aliquo credibile est fieri non sentiente quod
nuntiat: quia passio quae fit non per continuationem molis currit, ut caeteras animae partes quae
alibi sunt latere non sinat; sed illud tota sentit anima quod in particula fit pedis, et ibi tantum sentit
ubi fit. Tota igitur singulis partibus simul adest, quae tota simul sentit in singulis. Nec tamen hoc
modo adest tota, ut candor vel alia huiusmodi qualitas in unaquaque parte corporis tota est. Nam
quod in alia parte corpus patitur candoris immutatione, potest ad candorem qui est in alia parte
non pertinere. Quapropter secundum partes molis a se distantes, et ipse a se distare convincitur.
Non autem ita esse in anima per sensum de quo dictum est, probatur.

8

