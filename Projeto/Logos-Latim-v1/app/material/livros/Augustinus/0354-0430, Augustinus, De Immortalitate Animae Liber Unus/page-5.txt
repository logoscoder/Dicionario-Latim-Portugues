melius aliquid habere ad faciendum, quam est id quod facit. Nam de gignente non absurde dicitur,
hoc eum esse, quod est illud quod ab eo gignitur. Universum igitur corpus ab aliqua vi et natura
potentiore atque meliore factum est, non utique corporea. Nam si corpus a corpore factum est, non
potuit universum fieri. Verissimum est enim quod in exordio ratiocinationis huius posuimus, nullam
rem a se posse fieri. Haec autem vis et natura incorporea effectrix corporis universi praesente
potentia tenet universum. Non enim fecit, atque discessit effectumque deseruit. Ea quippe
substantia quae corpus non est, neque, ut ita dicam, localiter movetur, ut ab ea substantia quae
locum obtinet, separari queat; et illa effectoria vis vacare non potest, quin id quod ab ea factum
est, tueatur, et specie carere non sinat, qua est in quantumcumque est. Quod enim per se non est,
si destituatur ab eo per quod est, profecto non erit: et non possumus dicere id accepisse corpus
cum factum est, ut seipso iam contentum esse posset, etiamsi a conditore desereretur.

anima vero sibi existit;
8. 15. Quamquam si ita est, magis id habet animus quem corpori praestare manifestum est. Atque
ita de proximo immortalis probatur, si potest esse per seipsum. Quidquid enim tale est,
incorruptibile sit necesse est, ac per hoc interire non possit, quia nihil se deserit. Sed corporis
mutabilitas in promptu est, quod ipsius universi corporis universus motus satis indicat. Unde
diligenter inspicientibus quantum talis natura inspici potest, ordinata mutabilitate id quod mutabile
est imitari reperitur. Quod autem per se est, ne motu quidem opus habet ullo, omni copia sibi
seipso existente; quia motus omnis ad aliud est, cuius indiget quod movetur. Adest igitur species
universo corpori, meliore natura sufficiente atque obtinente quae fecit: quare illa mutabilitas non
adimit corpori corpus esse, sed de specie in speciem transire facit motu ordinatissimo. Non enim
quaepiam eius pars ad nihilum redigi sinitur, cum totum capessat vis illa effectoria nec laborante
nec deside potentia, dans ut sit omne quod per illam est, in quantum est: quamobrem nemo tam
devius a ratione debet esse, cui aut non sit certum corpore animum esse meliorem, aut qui hoc
concesso arbitretur corpori non accidere ut corpus non sit, animo accidere ut animus non sit. Quod
si non accidit, neque animus esse nisi vivat, potest, nunquam profecto animus moritur.

c) animam, quae ipsa vita est, posse se deserere;
9. 16. Quod si quisquam non eum interitum dicit formidandum animo, quo efficitur ut nihil sit quod
aliquid fuit, sed eum quo dicimus ea mortua quae vita carent; attendat quod nulla res seipsa caret.
Est autem animus vita quaedam: unde omne quod animatum est, vivere; omne autem inanime
quod animari potest, mortuum, id est vita privatum intellegitur. Non ergo potest animus mori. Nam
si carere poterit vita, non animus sed animatum aliquid est. Quod si absurdum est, multo minus hoc
genus interitus timendum est animo, quod vitae certe non est timendum. Nam prorsus si tunc
moritur animus, cum eum deserit vita illa; ipsa vita quae hunc deserit multo melius intellegitur
animus, ut iam non sit animus quidquid a vita deseritur, sed ea ipsa vita quae deserit. Quidquid
enim vita desertum mortuum dicitur, id ab anima desertum intellegitur: haec autem vita, quae
deserit ea quae moriuntur, quia ipsa est animus, et seipsam non deserit; non moritur animus.

d) vitam esse corporis temperationem;
10. 17. Nisi forte vitam temperationem aliquam corporis, ut nonnulli opinati sunt, debemus
credere. Quibus profecto nunquam hoc visum esset, si ea quae vere sunt et incommutabilia
permanent, eodem animo a corporum consuetudine alienato atque purgato videre valuissent. Quis
enim bene se inspiciens, non expertus est tanto se aliquid intellexisse sincerius, quanto removere
atque subducere intentionem mentis a corporis sensibus potuit? Quod si temperatio corporis esset
animus, non utique id posset accidere. Non enim ea res quae naturam propriam non haberet,
neque substantia esset, sed in subiecto corpore tamquam color et forma inseparabiliter inesset,
ullo modo se ab eodem corpore ad intellegibilia percipienda conaretur avertere, et in quantum id
posset, in tantum illa posset intueri, eaque visione melior et praestantior fieri. Nullo quippe modo
forma vel color, vel ipsa etiam corporis temperatio, quae certa commixtio est earum quatuor
naturarum quibus idem corpus subsistit, avertere se ab eo potest, in quo subiecto est
inseparabiliter. Ad haec, ea quae intellegit animus cum se avertit a corpore, non sunt profecto
corporea; et tamen sunt, maximeque sunt, nam eodem modo semper sese habent. Nam nihil
absurdius dici potest quam ea esse quae oculis videmus, ea non esse quae intellegentia cernimus;
cum dubitare dementis sit, intellegentiam incomparabiliter oculis anteferri. Haec autem quae
intelleguntur eodem modo sese habentia, cum ea intuetur animus, satis ostendit se illis esse
coniunctum, miro quodam eodemque incorporali modo, scilicet non localiter. Namque aut in illo
sunt, aut ipse in illis. Et utrumlibet horum sit, aut in subiecto alterum in altero est, aut utrumque
substantia est. Sed si illud primum est, non est in subiecto corpore animus, ut color et forma: quia
vel ipse substantia est, vel alteri substantiae quae corpus non est, in subiecto inest. Si autem hoc

5

