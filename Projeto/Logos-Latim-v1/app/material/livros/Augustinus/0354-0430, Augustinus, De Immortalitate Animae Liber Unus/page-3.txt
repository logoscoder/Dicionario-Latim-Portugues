accipiatur, quae dicitur animae mutatio, videamus; qui, ut opinor, manifestiores duntaxat
clarioresque nobis duo sunt genere, specie vero plures inveniuntur. Namque aut secundum corporis
passiones, aut secundum suas, anima dicitur immutari. Secundum corporis, ut per aetates, per
morbos, per dolores, labores, offensiones, per voluptates. Secundum suas autem, ut cupiendo,
laetando, metuendo, aegrescendo, studendo, discendo.

... animo non adimit in eo esse rationem,
5. 8. Hae omnes mutationes, si non necessario argumento sunt mori animam, nihil quidem
metuendae sunt per se ipsae separatim: sed ne rationi nostrae adversentur, qua dictum est,
mutato subiecto omne quod in subiecto est necessario mutari, videndum est. Sed non adversantur.
Nam illud secundum hanc mutationem subiecti dicitur, per quam omnino mutare cogitur nomen.
Nam si ex albo cera nigrum colorem ducat alicunde, non minus cera est; et si ex quadrata
rotundam formam sumat, et ex molli durescat, frigescatque ex calida: at ista in subiecto sunt, et
cera subiectum. Manet autem cera non magis minusve cera, cum illa mutentur. Potest igitur aliqua
mutatio fieri eorum quae in subiecto sunt, cum ipsum tamen iuxta id quod hoc est ac dicitur, non
mutetur. At si eorum quae in subiecto sunt, tanta commutatio fieret, ut illud quod subesse
dicebatur, dici iam omnino non posset; veluti cum calore ignis cera in auras discedit, eamque
mutationem patitur ut recte intellegatur mutatum esse subiectum, quod cera erat, et cera iam non
est: nullo modo aliqua ratione quidquam eorum, quae in illo subiecto ideo erant quia hoc erat,
remanere putaretur.

ideoque non interire;
5. 9. Quamobrem si anima subiectum est, ut supra diximus, in quo ratio inseparabiliter, ea
necessitate qua quaeque in subiecto esse monstrantur, nec nisi viva anima potest esse anima, nec
in ea ratio potest esse sine vita, et immortalis est ratio; immortalis est anima. Prorsus enim nullo
pacto non existente subiecto suo immutabilis ratio permaneret. Quod eveniret, si tanta accideret
animae mutatio, ut eam non animam faceret, id est mori cogeret. Nulla autem illarum mutationum,
quae sive per corpus, sive per ipsam animam fiunt (quamvis utrum aliquae per ipsam fiant, id est
quarum ipsa sit causa, non parva sit quaestio), id agit ut animam non animam faciat. Iam igitur non
solum per se, verum nec nostris rationibus formidandae sunt.

d) quod ratio in animo est vel animus in ratione est...
6. 10. Ergo incumbendum omnibus ratiocinandi viribus video, ut ratio quid sit, et quoties definiri
possit sciatur, ut secundum omnes modos et de animae immortalitate constet. Ratio est aspectus
animi, quo per seipsum, non per corpus verum intuetur; aut ipsa veri contemplatio, non per corpus;
aut ipsum verum quod contemplatur. Primum illud in animo esse nemo ambigit: de secundo et
tertio quaeri potest; sed et secundum sine animo esse non potest. De tertio magna quaestio est,
utrum verum illud quod sine instrumento corporis animus intuetur sit per seipsum, et non sit in
animo, aut possit esse sine animo. Quoquolibet modo autem se habeat, non id posset contemplari
animus per seipsum, nisi aliqua coniunctione cum eo. Nam omne quod contemplamur, sive
cogitatione capimus, aut sensu aut intellectu capimus. Sed ea quae sensu capiuntur, extra etiam
nos esse sentiuntur, et locis continentur, unde nec percipi quidem posse affirmantur. Ea vero quae
intelleguntur, non quasi alibi posita intelleguntur, quam ipse qui intellegit animus: simul enim etiam
intelleguntur non contineri loco.

... aut animus ipsa ratio est.
6. 11. Quare ista coniunctio intuentis animi, et eius veri quod intuetur, aut ita est ut subiectum sit
animus, verum autem illud in subiecto; aut contra subiectum verum, et in subiecto animus; aut
utrumque substantia. Horum autem trium si primum est, tam est immortalis animus quam ratio,
secundum superiorem disputationem, quod inesse illa nisi vivo non potest. Eadem necessitas in
secundo est. Nam si verum illud quod ratio dicitur, nihil habet commutabile sicut apparet; nihil
commutari potest quod in eo tamquam in subiecto est. Remanet igitur omnis pugna de tertio. Nam
si animus substantia est, et substantia rationi coniungitur; non absurde quis putaverit fieri posse, ut
manente illa hic esse desinat. Sed manifestum est quamdiu animus a ratione non separatur eique
cohaeret, necessario eum manere atque vivere. Separari autem qua tandem vi potest? Num
corporea, cuius et potentia infirmior, et origo inferior, et ordo separatior? Nullo modo. Animali ergo?
Sed etiam in quo modo? An alter animus potentior quisquis est, contemplari rationem non potest,
nisi alterum inde separaverit? At neque ratio cuiquam contemplanti defuerit, si omnes
contemplentur: et cum nihil sit ipsa ratione potentius, qua nihil est incommutabilius; nullo pacto erit

3

