sine ulla prohibitione. Ergo: Ego, inquit, vivebam aliquando sine lege 16, unde manifestat non ex
persona sua proprie, sed generaliter ex persona hominis se loqui. Adveniente autem mandato
peccatum revixit, ego autem mortuus sum, et inventum est mihi mandatum quod erat in vitam, hoc
esse in mortem 17. Mandato enim si oboediatur, utique vita est; sed inventum est esse in mortem,
dum fit contra mandatum, ut non solum peccatum fiat, quod etiam ante mandatum fiebat, sed hoc
abundantius et perniciosius, ut iam ab sciente et praevaricante peccetur.
1. 5. Peccatum enim, inquit, occasione accepta per mandatum fefellit me et per illud occidit 18.
Peccatum non legitime utens lege ex prohibitione aucto desiderio dulcius factum est et ideo fefellit.
Fallax enim dulcedo est, quam plures atque maiores poenarum amaritudines consequuntur. Quia
ergo ab hominibus nondum spiritalem gratiam percipientibus suavius admittitur quod vetatur, fallit
peccatum falsa dulcedine; quia vero etiam accedit reatus praevaricationis, occidit.

Lege quis male utitur.
1. 6. Itaque lex quidem sancta et mandatum sanctum et iustum et bonum 19; iubenda enim iubet et
prohibenda prohibet. Quod ergo bonum est mihi factum est mors? Absit! 20 In male utente quippe
vitium est, non in mandato ipso, quod bonum est, quoniam bona est lex, si quis ea legitime utatur
21
. Male autem utitur lege qui non se subdit Deo pia humilitate, ut per gratiam lex possit impleri.
Itaque ad nihil aliud accipit legem qui non ea legitime utitur, nisi ut peccatum eius, quod latebat
ante prohibitionem, apparere incipiat per praevaricationem, et hoc super modum 22, quia iam non
solum peccatum fit, sed etiam contra mandatum. Sequitur ergo et adiungit: Sed peccatum, ut
appareat peccatum, per bonum mihi operatum est mortem, ut fiat super modum peccator aut
peccatum per mandatum 23. Unde manifestat, quo sensu dixerit superius: Sine lege enim peccatum
mortuum est 24, non quia non erat, sed quia non apparebat, et quomodo dictum sit: Peccatum
revixit 25, non ut esset quod erat et ante legem, sed ut appareret, quoniam fiebat contra legem,
quando quidem hoc loco ait: Sed peccatum, ut appareat peccatum, per bonum mihi operatum est
mortem 26; non enim ait: Ut sit peccatum, sed: Ut appareat peccatum.

Lex nonnisi a spiritalibus impletur. Carnales dupliciter dicti.
1. 7. Deinde subiungit causam, cur ita sit. Scimus enim, inquit, quia lex spiritalis est, ego autem
carnalis sum 27. In quo satis ostendit non posse impleri legem nisi ab spiritalibus, qui non fiunt nisi
per gratiam. Spiritali enim legi quanto fit quisque similior, id est quanto magis et ipse in spiritalem
surgit affectum, tanto magis eam implet, quia tanto magis ea delectatur iam non sub eius onere
afflictus sed in eius lumine vegetatus, quia praeceptum Domini lucidum est 28 illuminans oculos, et
lex Domini immaculata convertens animas, gratia donante peccata et infundente spiritum caritatis,
quo et non sit molesta et sit etiam iucunda iustitia. Sane cum dixisset: Ego autem carnalis sum 29,
contexuit etiam qualis carnalis. Appellati sunt enim ad quemdam modum carnales iam etiam sub
gratia constituti, iam redempti sanguine Domini et renati per fidem, quibus idem Apostolus dicit: Et
ego, fratres, non potui vobis loqui quasi spiritalibus sed quasi carnalibus. Tamquam parvulis in
Christo lac vobis potum dedi non escam 30. Quod dicens utique ostendit iam renatos fuisse per
gratiam, qui erant parvuli in Christo et lacte potandi, et_ tamen eos adhuc carnales vocat. Qui
autem nondum est sub gratia sed sub lege ita carnalis est, ut nondum sit renatus a peccato sed
venundatus sub peccato, quoniam pretium mortiferae voluptatis amplectitur dulcedinem illam qua
fallitur, et delectatur etiam contra legem facere, cum tanto magis libet, quanto minus licet. Qua
suavitate frui non potest quasi pretio conditionis suae, nisi cogatur tamquam emptum mancipium
servire libidini. Sentit enim se servum dominantis cupiditatis qui prohibetur et se recte prohiberi
cognoscit et tamen facit.
1. 8. Quod enim operor, ait, ignoro 31. Non ita hic dictum est ignoro, quasi peccare se nesciat. Nam
contrarium erit quod dixit: Sed peccatum, ut appareat peccatum, per bonum mihi operatum est
mortem 32, et illud superius: Sed peccatum non cognovi nisi per legem33. Quomodo enim apparet aut
quomodo cognovit quod ignorat? Sed ita dictum est, quomodo dicturus est Dominus impiis: Non
novi vos 34. Neque enim aliquid Deum latet, quando vultus Domini super facientes mala, ut perdat
de terra memoriam eorum 35. Sed dicimur aliquando ignorare quod non approbamus. Ita ergo ait:
Quod enim operor ignoro, id est non approbo. Quod consequenter ostendit dicens: Non enim quod
volo hoc ago, sed quod odi illud facio 36. Quod ergo ait odi hoc ait ignoro, quia et quibus dicturus est
Dominus: Non novi vos, de his illi dicitur: Odisti, Domine, omnes qui operantur iniquitatem 37.

Originalis peccati poena.
2

