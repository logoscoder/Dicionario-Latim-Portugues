est 103. Ex vocante igitur minor accepit, non ex ullis mentis operum suorum, ut maior ei serviret, ut
etiam quod scriptum est: Iacob dilexi, ex vocante sit Deo, non ex operante Iacob.

Quomodo iusta reprobatio Esau.
2. 8. Quid deinde Esau? Quod servit minori et quod scriptum est: Esau autem odio habui 104, quibus
malis suis hoc meruit cum et ipse nondum natus fuisset neque aliquid egisset boni aut mali, quando
dictum est: Et maior serviet minori? An forte quemadmodum illud de Iacob nullis meritis bonae
actionis dictum est, ita Esau nullis meritis malae actionis odiosus? Si enim quia praesciebat Deus
futura eius opera mala, propterea eum praedestinavit ut serviret minori, propterea praedestinavit
et Iacob ut ei maior serviret, quia futura eius bona opera praesciebat, et falsum est iam quod ait:
Non ex operibus. Si autem verum est quod non ex operibus et inde hoc probat, quia de nondum
natis nondumque aliquid operatis hoc dictum est, unde nec ex fide, quae in nondum natis similiter
nondum erat, quo merito Esau odio habetur antequam nascatur? Quod enim fecit Deus ea quae
diligeret, nulla quaestio est. Si autem dicamus eum fecisse quae odisset, absurdum est occurrente
alia Scriptura et dicente: Neque enim odio habens aliquid constituisti, sed nihil odisti horum quae
fecisti 105. Quo enim merito sol factus est sol? Aut quid offendit luna, ut tanto illo inferior? Vel quid
promeruit, ut sideribus ceteris tanto clarior crearetur? Sed haec omnia bona creata sunt, quaeque
in genere suo. Non enim diceret Deus: Solem dilexi, lunam autem odio habui, aut: Lunam dilexi,
stellas autem odio habui, sicut dixit: Iacob dilexi, Esau autem odio habui. Sed illa omnia dilexit
quamvis excellentiae diversis gradibus ordinata, quoniam vidit Deus quia bona sunt, cum dicto eius
sunt instituta 106. Ut autem odisset Esau nisi iniustitiae merito, iniustum est. Quod si concedimus,
incipit et Iacob iustitiae merito diligi. Quod si verum est, falsum est quod non ex operibus. An forte
ex iustitia fidei? Quid ergo te adiuvat: Cum enim nondum nati fuissent, quando quidem in nondum
nato nec iustitia fidei poterat esse?

Fides donum Dei miserentis.
2. 9. Vidit itaque Apostolus, quid ex his verbis posset animo audientis vel legentis occurrere,
statimque subiecit: Quid ergo dicemus? Numquid iniquitas est apud Deum? Absit! et quasi docens
quomodo absit: Moysi enim dicit, inquit, Miserebor cui misertus ero, et misericordiam praestabo cui
misericors fuero 107, quibus verbis solvit quaestionem an potius artius colligavit. Id ipsum enim est
quod maxime movet, si miseretur cui misertus erit, et misericordiam praestabit cui misericors
fuerit, cur haec misericordia defuit Esau, ut etiam ipse per illam bonus esset, quemadmodum per
illam bonus factus est Iacob? An ideo dictum est: Miserebor cui misertus ero, et misericordiam
praestabo cui misericors fuero, quia cui misertus erit Deus ut eum vocet, miserebitur eius ut credat,
et cui misericors fuerit ut credat, misericordiam praestabit, hoc est faciet eum misericordem, ut
etiam bene operetur? Unde ammonemur nec ipsis operibus misericordiae quemquam oportere
gloriari et extolli, quod eis quasi suis Deum promeruerit, quando quidem ut haberet ipsam
misericordiam ille prestitit qui misericordiam praestabit cui misericors fuerit. Quod si eam credendo
se meruisse quis iactat, noverit eum sibi praestitisse ut crederet, qui miseretur inspirando fidem
cuius misertus est, ut adhuc infideli vocationem impertiret. Iam enim discernitur fidelis ab impio.
Quid enim habes, inquit, quod non accepisti? Si autem et accepisti, quid gloriaris quasi non
acceperis? 108

Cur donum fidei subtractum ab Esau.
2. 10. Recte quidem hoc. Sed cur haec misericordia subtracta est ab Esau, ut non sic vocaretur, ut
et vocato inspiraretur fides et credens misericors fieret, ut bene operaretur? An forte quia noluit? Si
ergo Iacob ideo credidit quia voluit, non ei Deus donavit fidem, sed eam sibi ipse volendo praestitit
et habuit aliquid quod non accepit. An quia nemo potest credere nisi velit, nemo velle nisi vocetur,
nemo autem sibi potest praestare ut vocetur, vocando Deus praestat et fidem, quia sine vocatione
non potest quisquam credere, quamvis nullus credat invitus? Quomodo enim credent quem non
audierunt? Aut quomodo audient sine praedicante? 109 Nemo itaque credit non vocatus, sed non
omnis credit vocatus; multi enim vocati, pauci autem electi 110, utique hi qui vocantem non
contempserunt sed credendo secuti sunt. Volentes autem sine dubio crediderunt. Quid est ergo
quod sequitur: Igitur non volentis neque currentis sed miserentis est Dei 111? An quia nec velle
possumus nisi vocati, et nihil valet velle nostrum nisi ut perficiamus adiuvet Deus? Opus est ergo
velle et currere; non enim frustra diceretur: In terra pax hominibus bonae voluntatis 112, et: Sic
currite, ut comprehendatis 113. Non tamen volentis neque currentis sed miserentis est Dei, ut quod
volumus adipiscamur et quo volumus perveniamus. Noluit ergo Esau et non cucurrit. Sed et si
voluisset et cucurrisset, Dei adiutorio pervenisset, qui ei etiam velle et currere vocando praestaret,
nisi vocatione contempta reprobus fieret. Aliter enim Deus praestat ut velimus, aliter praestat quod

8

