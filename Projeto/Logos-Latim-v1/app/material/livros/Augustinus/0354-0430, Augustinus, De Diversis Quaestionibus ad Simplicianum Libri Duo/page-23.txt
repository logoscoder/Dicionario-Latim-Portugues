habent: Et perrexit Samuel, inquit, et abiit in Armathem; et spiritus Domini recessit a Saul, et
comprehendit eum spiritus malignus a Domino et suffocabat eum. Et dixerunt pueri Saul ad eum:
Ecce spiritus Domini malus suffocat te 26. Hoc igitur a pueris eius quomodo sit dictum: spiritus
Domini malus, superiora verba indicant narrantis Scripturae et dicentis: spiritus malignus a Domino.
Secundum hoc enim Domini, quod a Domino, quia per se ipsum velle nocere habebat, id est
comprehendere Saul, posse autem non habebat, nisi summa iustitia sineretur. Si enim iuste
vindicat Deus, quemadmodum ipse dicit Apostolus: cum tradit homines in concupiscentias cordis
eorum 27, non mirum si nihilo minus iuste vindicans tradit eos etiam in concupiscentias aliorum
nocere volentium sua semper incommutabili aequitate servata.

An eodem nomine intelligendus Spiritus Sanctus Patri et Filio consubstantialis.
1. 5. Animadvertendum sane cum additamento dici spiritus Dei malus. Cum autem tantummodo
dicitur spiritus Dei, etiamsi non addatur bonus, ex hoc intellegitur bonus. Unde apparet bonum
spiritum secundum substantiam, malum autem secundum ministerium dici spiritum Dei.
Quamquam quaeri adhuc possit, utrum cum spiritus Dei dicitur et ex hoc ipso iam, etsi nihil
addatur, intellegitur bonus, ille intellegatur qui est in Trinitate consubstantialis Patri et Filio Spiritus
Sanctus de quo dicitur: Ubi autem Spiritus Domini, ibi libertas 28, et iterum: Nobis autem revelavit
Deus per Spiritum suum 29, et illud: Sic et quae Dei sunt nemo scit nisi Spiritus Dei 30. Et multis locis
hoc modo dicitur Spiritus Dei et intellegitur Spiritus Sanctus, etiamsi non addatur, quoniam ea quae
circumstant satis indicant, de quo dicatur, ita ut aliquando nec Dei addatur et intellegatur tamen
ille Spiritus Dei principaliter Sanctus. Nam quem alium commemorat, ubi dicit: Ipse Spiritus
testimonium dat spiritui nostro, quia sumus filii Dei 31, et: Ipse Spiritus adiuvat infirmitatem
nostram 32, et: Omnia haec operatur unus atque idem Spiritus dividens singulis unicuique prout vult
33
, et: Divisiones donationum, idem autem Spiritus 34? In his enim omnibus sententiis nec Dei nec
sanctus est additum, et tamen ipse intellegitur. Sed nescio, utrum manifesto aliquo exemplo
probari possit alicubi dictum spiritum Dei sine additamento, ubi Spiritus ille Sanctus non
significetur, sed aliquis quamvis bonus, creatus tamen et conditus. Quae proferuntur enim dubia
sunt et indigent clariore documento, sicut illud quod scriptum est: Spiritus Dei superferebatur super
aquam 35. Nam et ibi Spiritum Sanctum accipere quid impediat, non invenio. Cum enim aquarum
nomine illa materies insinuaretur informis quae de nihilo facta est, unde omnia fierent, quid
prohibet intellegere Sanctum Spiritum Conditoris, quod superferebatur huic materiae non locorum
gradibus intervallisque spatiorum, quod nequaquam de ulla re incorporea recte dicitur, sed
excellentia et eminentia dominantis supra omnia voluntatis, ut omnia conderentur, praesertim cum
ea locutio, sicut illarum Scripturarum mos est, etiam propheticum quiddam sonet, mysteriumque
futuri baptismatis ex aqua et Spiritu Sancto nascituri populi praefiguret? Non ergo cogit quod
dictum est: Et Spiritus Dei superferebatur super aquam, illum intellegere spiritum, sicut nonnulli
volunt, quo mundi moles universa ista corporea velut animatur ad ministerium quorumque
gignentium et in sua specie continendarum corporalium creaturarum. Creatura est enim quidquid
tale. Illud etiam quod scriptum est: Quoniam Spiritus Domini replevit orbem terrarum 36, non desunt
qui eundem spiritum velint accipi, invisibilem scilicet creaturam cuncta visibilia universali quadam
conspiratione vegetantem atque continentem. Sed neque hic video, quid impediat Spiritum
Sanctum intellegere, cum ipse Deus dicat apud Prophetam: Caelum et terram ego impleo 37. Non
enim sine suo Spiritu Sancto implet Deus caelum et terram. Quid ergo mirum si de Spiritu Sancto
eius dictum est: Replevit orbem terrarum 38? Aliter enim replet sanctificando, sicut de Stephano
dicitur: Repletus est Spiritu Sancto 39 et de ceteris talibus: aliter ergo replet sanctificante gratia
sicut quosdam sanctos, aliter attestante atque ordinante praesentia sicut omnia. Quamobrem
nescio, utrum certo aliquo documento Scripturarum possit ostendi, cum sine ullo additamento
dicitur spiritus Dei vel spiritus Domini, aliquid aliud significari quam Spiritum Sanctum. Sed et si est
forte quod in praesentia non occurrat, illud certe arbitror non temere dici: quotiens in sanctis
eloquiis commemoratur spiritus Dei nec additur aliquid, sive ille Patri et Filio consubstantialis
Sanctus Spiritus sive aliqua creatura invisibilis intellegatur, malum tamen non posse intellegi, nisi
addatur malus etiam. Malo enim quia bene utitur Deus ad ministerium iudicii sui, appellatur etiam
ipse spiritus Dei ad vindictam malorum et disciplinam vel probationem bonorum.

Spiritus Dei in Saule bonus et malus quomodo.
1. 6. Nec illud iam movere nos debet, quod postea scriptum est eundem Saulem spiritu Dei super
se facto prophetasse quomodo post bonum spiritum spiritus malus et rursum post malum bonus.
Hoc enim fit non mutabilitate Spiritus Sancti qui est incommutabilis cum Patre et Filio, sed
mutabilitate animi humani, Deo cuncta distribuente sive malis pro merito damnationis vel
emendationis sive bonis pro largitate gratiae suae, quamquam videri possit etiam idem fuisse Dei
spiritus semper in Saul, malus autem illi, quod eius sancte capax non esset. Sed non recte hoc

23

