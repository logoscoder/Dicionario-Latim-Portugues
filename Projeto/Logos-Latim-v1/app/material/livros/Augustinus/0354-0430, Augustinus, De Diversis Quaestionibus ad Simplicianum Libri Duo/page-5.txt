1. 17. Cur ergo ministratio mortis 63 dicitur, si bona est lex? Quia peccatum, ut appareat peccatum,
per bonum mihi operatum est mortem. Nec mireris, cum de ipsa praedicatione Evangelii dictum sit:
Christi bonus odor sumus in his qui salvi_fiunt et in his qui pereunt, aliis quidem odor vitae in vitam,
aliis autem odor mortis in mortem 64. Ad Iudaeos enim dicta est lex ministratio mortis, ad quos et in
lapide scripta est ad eorum duritiam figurandam, non ad eos qui legem per caritatem implent.
Plenitudo enim legis caritas 65. Ipsa enim lex, quae in litteris est figurata lapideis, dicit: Non
adulterabis, non homicidium facies, non furaberis, non concupisces 66 et cetera. Quam legem dicit
Apostolus impleri per caritatem ita loquens: Qui enim diligit alterum legem implevit. Nam non
adulterabis, non homicidium facies, non furaberis, non concupisces, et si quod est aliud mandatum,
in hoc sermone recapitulatur: diliges proximum tuum tamquam te ipsum 67, quia et hoc in eadem
lege scriptum est. Cur virtus peccati lex 68, si lex bona est? Quia peccatum per bonum operatum est
mortem, ut fiat super modum, hoc est maiores vires ex praevaricatione concipiat. Cur mortui sumus
legi per corpus Christi69, si bona est lex? Quia mortui sumus legi dominanti, liberati ab eo affectu
quem lex punit et damnat. Usitatius enim vocatur lex, quando minatur et terret et vindicat. Itaque
idem praeceptum timentibus lex est, amantibus gratia est. Inde est illud in Evangelio: Lex per
Moysen data est, gratia et veritas per Iesum Christum facta est70. Eadem quippe lex, quae per
Moysen data est ut formidaretur, gratia et veritas per Iesum Christum facta est ut impleretur. Sic
ergo dictum est: Mortui estis legi, ac si diceretur: Mortui estis supplicio legis, per corpus Christi, per
quod sunt delicta donata, quae legitimo supplicio constringebant. Cur passiones peccatorum quae
per legem sunt 71, si lex bona est? Quia illas hic voluit intellegi peccatorum passiones, de quibus
saepe iam dictum est, augmentum concupiscentiae de prohibitione et reatum poenae de
praevaricatione, hoc est quia per bonum operatum est mortem, ut fiat supra modum peccator aut
peccatum per mandatum 72. Cur liberati sumus a lege, mortui in qua detinebamur, ita ut serviamus
in novitate spiritus et non in vetustate litterae 73, si lex bona est? Quoniam lex littera est eis qui non
eam implent per spiritum caritatis, quo pertinet Testamentum Novum. Itaque mortui peccato
liberantur a littera, qua detinentur rei qui non implent quod scriptum est. Lex enim quid aliud quam
sola littera est eis qui eam legere noverunt et implere non possunt? Non enim ignoratur ab eis
quibus conscripta est sed quoniam in tantum nota est, in quantum scripta legitur, non in quantum
dilecta perficitur, nihil est aliud talibus nisi littera. Quae littera non est adiutrix legentium sed testis
peccantium. Ab eius ergo damnatione liberantur qui per spiritum innovantur, ut iam non sint
obligati litterae ad poenam, sed intellectui per iustitiam copulati. Inde est et illud: Littera occidit,
spiritus autem vivificat 74. Lex enim tantummodo lecta et non intellecta vel non impleta utique
occidit; tunc enim appellatur littera. Spiritus autem vivificat, quia plenitudo legis est caritas, quae
diffusa est in cordibus nostris per Spiritum Sanctum, qui datus est nobis 75

QUAESTIO secunda: Argumentum Epistolae ad Romanos.
2. 1. Sed iam, ut arbitror, tempus est ad aliam transire quaestionem, quam sic proposuisti, ut ab eo
quod scriptum est: Non solum autem, sed et Rebecca ex uno concubitu habens Isaac patris nostri.
Cum enim nondum nati essent neque aliquid egissent bonum aut malum 76, usque ad id quod
scriptum est: Nisi Dominus sabaoth reliquisset nobis semen, sicut Sodoma facti essemus, et sicut
Gomorra similes fuissemus 77, tota ipsa contextio disseratur. Et profecto est latebrosior. Sed certe,
qualem te erga me novi, iubere mihi ut aperirem ista non posses, nisi a Domino deprecareris ut
possem. Quo adiutorio fidentior factus adgredior.

Gratia fidei precedit bona opera. Gratia fidei minor in catechumenis, maior in renatis.
2. 2. Et primo intentionem Apostoli quae per totam epistulam viget tenebo quam consulam. Haec
est autem, ut de operum meritis nemo glorietur. De quibus audebant Israelitae gloriari, quod datae
sibi legi servissent et ex hoc Evangelicam gratiam tamquam debitam meritis suis percepissent, quia
legi serviebant. Unde nolebant eamdem gratiam dari Gentibus tamquam indignis, nisi Iudaica
sacramenta susciperent, quae orta quaestio in Apostolorum Actibus 78 solvitur. Non enim
intellegebant quia eo ipso quo gratia est Evangelica operibus non debetur, alioquin gratia iam non
est gratia 79. Et multis locis hoc saepe testatur fidei gratiam praeponens operibus, non ut opera
extinguat, sed ut ostendat non esse opera praecedentia gratiam sed consequentia, ut scilicet non
se quisque arbitretur ideo percepisse gratiam, quia bene operatus est, sed bene operari non posse,
nisi per fidem perceperit gratiam. Incipit autem homo percipere gratiam, ex quo incipit Deo credere
vel interna vel externa admonitione motus ad fidem. Sed interest, quibus articulis temporum vel
celebratione sacramentorum gratia plenior et evidentior infundatur. Non enim cathecumeni non
credunt, aut vero Cornelius non credebat Deo, cum eleemosinis et orationibus dignum se
praeberet, cui angelus mitteretur 80. Sed nullo modo ista operaretur, nisi ante credidisset; nullo
modo autem credidisset nisi vel secretis per visa mentis aut spiritus vel manifestioribus per sensus
corporis admonitionibus vocaretur. Sed in quibusdam tanta est gratia fidei, quanta non sufficit ad

5

