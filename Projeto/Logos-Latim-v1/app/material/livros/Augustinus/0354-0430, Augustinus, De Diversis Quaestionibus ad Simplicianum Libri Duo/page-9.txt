voluerimus. Ut velimus enim et suum esse voluit et nostrum, suum vocando nostrum sequendo.
Quod autem voluerimus solus praestat, id est posse bene agere et semper beate vivere.
Verumtamen Esau nondum natus nihil horum posset velle seu nolle. Cur ergo in utero positus
improbatus est? Reditur enim ad illas difficultates non solum sua obscuritate sed etiam nostra tam
multa repetitione molestiores.

An ex praescientia futurae voluntatis improbatus Esau et approbatus Iacob.
2. 11. Cur enim est improbatus Esau nondum natus, qui nec credere poterat vocanti nec
contemnere vocationem nec boni vel mali aliquid operari? Si praescientia Dei futurae malae
voluntatis eius, cur non et Iacob praescientia Dei approbatus est futurae bonae voluntatis eius?
Quod si semel concesseris potuisse quemquam vel approbari vel improbari ex eo quod nondum in
illo erat sed quia Deus futurum esse praesciebat, conficitur eum potuisse etiam ex operibus
approbari, quae in illo Deus futura praesciebat, quamvis nondum esset aliquid operatus, et omnino
te nihil adiuvabit quod nondum nati erant cum dictum esset: Maior serviet minori, ut hinc ostendas
non ex operibus dictum, quia nondum quidquam erat operatus.

Bona voluntas in nobis fit operante Deo.
2. 12. Illa etiam verba si diligenter attendas: Igitur non volentis neque currentis sed miserentis est
Dei 114, non hoc Apostolus propterea tantum dixisse videbitur, quod adiutorio Dei ad id quod
volumus pervenimus, sed etiam ex illa intentione qua et alio loco dicit: Cum timore et tremore
vestram ipsorum salutem operamini. Deus enim est qui operatur in vobis et velle et operari pro
bona voluntate 115, ubi satis ostendit etiam ipsam bonam voluntatem in nobis operante Deo fieri.
Nam si propterea solum dictum est: Non volentis sed miserentis est Dei, quia voluntas hominis sola
non sufficit, ut recte iusteque vivamus, nisi adiuvemur misericordia Dei, potest et hoc modo dici:
Igitur non miserentis Dei sed volentis est hominis, quia misericordia Dei sola non sufficit, nisi
consensus nostrae voluntatis addatur. At illud manifestum est frustra nos velle, nisi Deus
misereatur. Illud autem nescio, quomodo dicatur frustra Deum misereri, nisi nos velimus. Si enim
Deus miseretur, etiam volumus. Ad eamdem quippe misericordiam pertinet ut velimus; Deus enim
est qui operatur in nobis et velle et operari pro bona voluntate. Nam si quaeramus, utrum Dei
donum sit voluntas bona, mirum si negare quisquam audeat. At enim quia non praecedit voluntas
bona vocationem sed vocatio bonam voluntatem, propterea vocanti Deo recte tribuitur quod bene
volumus, nobis vero tribui non potest quod vocamur. Non igitur ideo dictum putandum est: Non
volentis neque currentis sed miserentis est Dei, quia nisi eius adiutorio non possumus adipisci quod
volumus, sed ideo potius quia nisi eius vocatione non volumus.

Vocatio an sit effectrix bonae voluntatis. Vocatio congrua.
2. 13. Sed si vocatio ista ita est effectrix bonae voluntatis, ut omnis eam vocatus sequatur,
quomodo verum erit: Multi vocati, pauci electi 116? Quod si verum est et non consequenter vocationi
vocatus obtemperat atque ut non obtemperet in eius est positum voluntate, recte etiam dici potest:
Igitur non miserentis Dei sed volentis atque currentis est hominis, quia misericordia vocantis non
sufficit, nisi vocati oboedientia consequatur. An forte illi, qui hoc modo vocati non consentiunt,
possent alio modo vocati accommodare fidei voluntatem, ut et illud verum sit: Multi vocati, pauci
electi, ut quamvis multi uno modo vocati sint, tamen quia non omnes uno modo affecti sunt, illi soli
sequantur vocationem qui ei capiendae reperiuntur idonei, et illud non minus verum sit: Igitur non
volentis neque currentis sed miserentis est Dei, qui hoc modo vocavit, quomodo aptum erat eis qui
secuti sunt vocationem? Ad alios autem vocatio quidem pervenit, sed quia talis fuit, qua moveri non
possent nec eam capere apti essent, vocati quidem dici potuerunt sed non electi; et non iam
similiter verum est: Igitur non miserentis Dei sed volentis atque currentis est hominis, quoniam non
potest effectus misericordiae Dei esse in hominis potestate, ut frustra ille misereatur, si homo nolit;
quia si vellet etiam ipsorum misereri, posset ita vocare, quomodo illis aptum esset, ut et
moverentur et intellegerent et sequerentur. Verum est ergo: Multi vocati, pauci electi. Illi enim
electi qui congruenter vocati, illi autem qui non congruebant neque contemperabantur vocationi
non electi, quia non secuti quamvis vocati. Item verum est: Non volentis neque currentis sed
miserentis est Dei, quia etiamsi multos vocet, eorum tamen miseretur quos ita vocat, quomodo eis
vocari aptum est ut sequantur. Falsum est autem si quis dicit: Igitur non miserentis Dei sed volentis
atque currentis est hominis, quia nullius Deus frustra miseretur. Cuius autem miseretur, sic eum
vocat, quomodo scit ei congruere, ut vocantem non respuat.

Cur Esau non congruenter vocatus.
9

