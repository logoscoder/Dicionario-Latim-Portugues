repugnat legi mentis dicenti: Non concupisces, cui condelectatur homo secundum interiorem
hominem, et, antequam sit quisque sub gratia, ita repugnat, ut et captivet eum sub lege peccati, id
est sub semetipsa. Cum enim dicit: Quae est in membris meis, ostendit hanc eamdem esse de qua
superius ait: video aliam legem in membris meis 49.

Miser ego homo!
1. 14. Hoc autem totum ideo dicitur, ut demonstretur homini captivato non esse praesumendum de
viribus suis. Unde Iudaeos arguebat tamquam de operibus legis superbe gloriantes, cum
traherentur concupiscentia ad quidquid illicitum est, cum lex de qua gloriabantur dicat: Non
concupisces. Humiliter ergo dicendum est homini victo damnato captivo et nec saltem accepta lege
victori sed potius praevaricatori humiliter exclamandum est: Miser ego homo! quis me liberabit de
corpore mortis huius? Gratia Dei per Iesum Christum Dominum nostrum 50. Hoc enim restat in ista
mortali vita libero arbitrio, non ut impleat homo iustitiam cum voluerit, sed ut se supplici pietate
convertat ad eum cuius dono eam possit implere.

Ita fit ut non dominetur lex eis qui sub gratia sunt.
1. 15. In hac ergo tota quam tractavimus apostolici contextione sermonis, quisquis putat sensisse
Apostolum quod mala sit lex quoniam dicit: Lex subintravit, ut abundaret delictum 51, et: Ministratio
mortis in litteris figurata lapideis 52, et: Virtus peccati lex 53, et: Mortui estis legi per corpus Christi,
ut sitis alterius qui ex mortuis resurrexit, et: Passiones peccatorum quae per legem sunt,
operabantur in membris nostris, ut fructum ferrent morti; nunc vero evacuati sumus a lege, mortui
in qua detinebamur, ita ut serviamus in novitate spiritus et non in vetustate litterae 54 et alia, si qua
huiusmodi Apostolum dixisse invenimus, attendat ideo esse dicta, quia lex auget concupiscentiam
ex prohibitione et reum obligat ex praevaricatione iubendo quod implere homines infirmitate non
possunt nisi se ad Dei gratiam pietate convertant; et ideo sub illa esse dicuntur quibus dominatur,
eis autem dominatur quos punit, punit autem praevaricatores omnes. Porro qui acceperunt legem
praevaricant eam, nisi per gratiam consequantur posse quod iubet. Ita fit ut non dominetur eis qui
iam sub gratia sunt implentibus eam per caritatem, qui erant sub eius timore damnati.

Manichaeorum error de Veteri Lege.
1. 16. Nam si illa quae dicta sunt movent, ut putetur Apostolus legem reprehendere, quid agimus
ex eo quod dicit: Condelector enim legi Dei secundum interiorem hominem 55? Hoc enim dicens
legem utique laudat. Quod cum illi audiunt, respondent hoc loco Apostolum de alia lege dicere, id
est lege Christi, non de illa quae data est Iudaeis. Quaerimus ergo ab eis, de qua lege dicat: Lex
autem subintravit, ut abundaret delictum 56; respondent procul dubio: de illa quam Iudaei
acceperunt. Vide ergo, utrum ipsa sit de qua dicitur: Occasione accepta, peccatum per mandatum
operatum est in me omnem concupiscentiam 57. Quid est enim aliud: operatum est in me omnem
concupiscentiam, quam id quod ibi est: ut abundaret delictum? Vide quoque, utrum consonet etiam
illa sententia: Ut fiat super modum peccator aut peccatum per mandatum 58. Hoc est enim: ut fiat
super modum peccatum, quod est: ut abundaret peccatum. Si igitur ostenderimus bonum esse
mandatum, unde occasione accepta peccatum operatum est omnem concupiscentiam, ut fieret
supra modum, simul ostendemus bonam esse legem, quae subintravit ut abundaret delictum, id est
ut operaretur peccatum omnem concupiscentiam et fieret supra modum. Audiant ergo eumdem
Apostolum dicentem: Quid ergo dicemus? Lex peccatum est? Absit! 59 Hoc, inquiunt, de lege Christi
dictum est, hoc est de lege gratiae. Respondeant itaque, de qua intellegant illud quod sequitur: Sed
ego peccatum non cognovi nisi per legem. nam concupiscentiam nesciebam, nisi lex diceret: non
concupisces. Occasione autem accepta, peccatum per mandatum operatum est in me omnem
concupiscentiam 60. Ecce verborum ipsa contextio satis indicat, de qua lege dixerit: Lex peccatum
est? Absit! de illa scilicet per cuius mandatum occasio fuit peccato, ut operaretur omnem
concupiscentiam, de illa ergo quae subintravit ut abundaret delictum, quam putant illi malam. Sed
quid apertius quam id quod paulo post ait: Itaque lex quidem sancta et mandatum sanctum et
iustum et bonum 61? Hoc, rursus dicunt, non de illa lege quae Iudaeis data est sed de Evangelio
dictum est. Manichaeorum est enim tam ineffabiliter caeca ista perversitas. Non enim attendunt
quod apertissimum et manifestissimum sequitur: Quod ergo bonum est mihi factum est mors?
Absit! Sed peccatum, ut appareat peccatum, per bonum mihi operatum est mortem, ut fiat super
modum peccator aut peccatum per mandatum 62, hoc est per mandatum sanctum et iustum et
bonum, quod tamen subintravit ut abundaret peccatum, hoc est ut fieret super modum.

Explicantur testimonia, quibus lex videri possit non bona.
4

