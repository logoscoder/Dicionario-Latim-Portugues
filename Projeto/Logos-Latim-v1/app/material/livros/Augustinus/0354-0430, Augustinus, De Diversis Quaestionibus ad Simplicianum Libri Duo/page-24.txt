videtur. Tutior est enim ille sensus et verior, ut pro mutabilitate affectionis humanae spiritus Dei
bonus bene afficiat vel ad prophetiam vel ad opus quodlibet aliud in munere divino, afficiat autem
malus male, qui propter ministerium divinae aequitatis omnia distribuentis et omnibus recte utentis
dicitur et ipse spiritus Dei, praesertim quia dictum est: Recessit ab illo Spiritus Dei, et comprehendit
eum spiritus malignus a Domino 40. Nullo pacto enim potest idem videri recessisse et
apprehendisse. Porro autem in nonnullis exemplaribus, et eis maxime quae de lingua hebrea ad
verbum videntur expressa, invenitur spiritus Dei sine additamento positus, et intellegitur malus ex
eo quod arripiebat Saul et reficiebat eum David tangendo citharam. Manifestum est tamen ideo non
additum malus, quia paulo superius iam dictum erat et de vicinitate Scripturae subaudiri et intellegi
poterat. Ita enim in eiusmodi exemplaribus legitur: Igitur quandocumque spiritus Dei arripiebat
Saul, tollebat David citharam et percutiebat manu sua, et refocillabatur Saul et levius habebat;
recedebat enim ab eo spiritus malus 41. Sive ergo quod hic non dictum est spiritus Dei, sed
tantummodo spiritus malus, quod ibi minus dictum erat, tamquam redditum apparet, sive quia
superius ita positum erat: Et dixerunt servi Saul ad eum: Ecce spiritus Dei malus exagitat te; iubeat
dominus noster, et servi tui qui coram te sunt quaerent hominem scientem psallere cithara, ut
quando arripuerit te spiritus Dei malus, psallat manu sua, et levius feras 42, non opus erat, cum
rursum diceretur: Quandocumque spiritus Dei arripiebat Saul, addere malum, quia notum erat, de
quo tunc diceretur.

Saul persequens Davidem spiritu prophetico et bono correptus.
1. 7. Verumtamen illa quaestio maior est et non transitoria animi intentione rimanda, quod cum
Saul persequeretur innocentem David plenus invidia et livore vaesanus factus est super eum
spiritus Dei, et ambulabat ingrediens et prophetabat 43. Non enim potest hic nisi spiritus bonus
intellegi, per quem sancti prophetae futurarum rerum imagines et visa cernebant, non ex eo
tantum quia dictum est: Et prophetabat; nam in exemplaribus quae sunt ex hebreo hoc quoque
invenitur de spiritu malo ita dictum: Post diem autem alterum invasit spiritus Dei malus Saul, et
prophetabat in medio domus suae 44; et in aliis divinarum Scripturarum locis saepe invenitur, quod
prophetia non tantum bona, sed et mala dicatur; et prophetae dicti sunt Baalim 45; et exprobratum
est quibusdam qui prophetabant in Baal 46. Non ergo propterea necesse est intellegi bonum
spiritum, qui factus est postea super Saul quia dictum est: Et ambulabat ingrediens et prophetabat,
sed quia sine additamento positum est: Et factus est etiam super eum spiritus Dei 47. Non enim
sicut in illo loco dictum erat supra: Spiritus Dei malus, ut ex hoc posset etiam in consequentibus
subaudiri, quin immo superiora magis magisque attestantur illum spiritum Dei bonum fuisse et vere
propheticum. David enim erat cum Samuele, et misit Saul nuntios qui apprehenderent David.
Quomodo autem Samuel erat inter Prophetas et coetum prophetarum, qui illo tempore
prophetabant, nuntii qui missi sunt accepto eodem spiritu prophetaverunt, missisque aliis hoc
contigit et tertiis nihilo minus. Postea cum et ipse Saul venisset, factus est etiam super eum spiritus
Dei, et ambulabat ingrediens et prophetabat 48. Cum enim dicitur: Factus est etiam super ipsos
Spiritus Dei, et prophetabant et ipsi 49 , idem utique Spiritus erat qui erat in Prophetis, inter quos
Samuel inventus est. Ex hoc itaque necesse est intellegi illum spiritum bonum. Atque ideo quaestio
diligenter discutienda est, quomodo et illi, cum missi essent ad tenendum hominem et ad necem
ducendum, tali spiritu affici meruerunt, et Saul ipse, qui miserat, veniens et ipse et sanguinem
innocentem quaerens effundere accipere meruit spiritum illum et prophetare.

Munera quaedam Spiritus Sancti haberi sine caritate. Sine caritate munera alia Spiritus
Sancti nihil prosunt.
1. 8. Hic nimirum illud occurrit quod apostolus Paulus apertissime exponit supereminentem viam
demonstrans. Si linguis hominum, inquit, loquar et angelorum, caritatem autem non habeam,
factus sum aeramentum sonans aut cymbalum tinniens. Et si habuero prophetiam et sciero omnia
sacramenta et omnem scientiam, et si habuero omnem fidem, ita ut montes transferam, caritatem
autem non habeam, nihil sum. Et si distribuero omnem substantiam meam, et si tradidero corpus
meum ut ardeam, caritatem autem non habeam, nihil mihi prodest 50. Quo in loco manifestum est
eum munera illa commemorasse quae Spiritus Sancti divisionibus dantur, sicut superius dicit:
Unicuique autem datur manifestatio Spiritus ad utilitatem. Alii quidem datur per Spiritum sermo
sapientiae, alii sermo scientiae secundum eumdem Spiritum, alteri autem fides in eodem Spiritu,
alii donatio curationum in uno Spiritu, alii operationes virtutum, alii prophetia, alii diiudicatio
spirituum, alteri genera linguarum. Omnia autem haec operatur unus atque idem Spiritus dividens
propria unicuique prout vult 51. Satis igitur apparet inter dona Spiritus Sancti esse prophetiam.
Quam tamen si quis habeat et caritatem non habeat, nihil est. Ex quo intellegitur fieri posse, ut
quidam etiam indigni vita aeterna regnoque caelorum aspergantur tamen quibusdam Spiritus
Sancti muneribus non habentes caritatem, sine qua illa munera non nihil sunt, sed nihil eis prosunt.

24

