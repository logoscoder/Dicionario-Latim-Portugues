Actibus Apostolorum attestatur Paulo apostolo et evangelista esse conatur 80. Miscent tamen isti
fallacias, et verum quod nosse potuerint non docendi magis quam decipiendi fine praenuntiant. Et
forte hoc est quod, cum illa imago Samuelis Saulem praediceret moriturum 81, dixit etiam secum
futurum, quod utique falsum est. Magno quippe intervallo post mortem separari bonos a malis in
Evangelio legimus, cum Dominus inter superbum illum divitem, cum iam apud inferos tormenta
pateretur, et illum qui ad eius ianuam ulcerosus iacebat iam in requie constitutum magnum chaos
interiectum esse testatur 82. Aut si propterea Samuel Sauli dixit: Mecum eris 83, ut non ad
aequalitatem felicitatis, sed ad parem condicionem mortis referatur, quod uterque homo fuerit et
uterque mori potuerit, iamque mortuus mortem vivo praenuntiabat. Perspicit, quantum opinor,
prudentia tua secundum utrumque intellectum habere exitum illam lectionem qui non sit contra
fidem, nisi forte profundiore et perplexiore inquisitione, quae vel virium mearum vel temporis
excedit angustias, inveniatur ad liquidum vel posse vel non posse animam humanam, cum ex hac
vita emigraverit, magicis carminibus evocatam vivorum apparere conspectibus etiam corporis
lineamenta gestantem, ut non solum videri valeat sed et agnosci et si potest, utrum etiam iusti
anima non quidem cogatur magicis sacris, sed dignetur ostendi occultioribus imperiis summae legis
obtemperans, ut si fieri non posse claruerit, non uterque sensus in huius Scripturae tractatione
atque expositione ammittatur, sed illo excluso imaginaria simulatio Samuelis diabolico ritu facta
intellegatur. Sed quoniam, sive illud fieri possit sive non possit, tamen fallacia satanae atque
imaginum simulandarum callida operatio decipiendis humanis sensibus multiformis invigilat,
pedetentim quidem, ne inquisitionibus diligentioribus praescribamus, sed tamen potius
existimemus tale aliquid factum maligno pythonissae illius ministerio, quamdiu nobis aliquid
amplius excogitare atque explicare non datur.

QUAESTIO QUARTA. Quo situ corporis orandum.
4. Quod autem quaeris, quid sit quod scriptum est: Intravit rex David et sedit ante Dominum 84,
quid aliud intellegendum est, nisi quia sedit in conspectu Domini, sive ubi erat Arca Testamenti, per
quam sacratior et commendatior quaedam praesentia Domini accipi potest, sive quia oraturus
sedit, quod non fit recte nisi in conspectu Dei, hoc est in intimis cordis? Potest enim et sic accipi
quod dictum est ante Dominum: ubi nullus esset hominum qui audiret orantem. Sive ergo propter
Arcam Testamenti sive propter secretum locum, quod remotus ab arbitris, sive propter intimum
cordis, ubi erat orantis affectus, convenienter dictum est: Sedit ante Dominum nisi forte quod
sedens oravit hoc movet, cum et sanctus Elias hoc fecerit, quando pluviam orando impetravit 85.
Quibus ammonemur exemplis non esse praescriptum, quomodo corpus constituatur ad orandum,
dum animus Deo praesens peragat intentionem suam. Nam et stantes oramus, sicut scriptum est:
Publicanus autem de longinquo stabat 86, et fixis genibus, sicut in Actibus Apostolorum legimus 87,
et sedentes, sicut ecce David et Elias. Nisi autem etiam iacentes oraremus, non scriptum esset in
Psalmis: Lavabo per singulas noctes lectum meum, in lacrimis meis stratum meum rigabo 88. Cum
enim quisque orationem quaerit, collocat membra, sicut ei occurrerit accommodata pro tempore
positio corporis ad movendum animum. Cum autem non quaeritur sed infertur appetitus orandi,
cum aliquid repente venit in mentem quo supplicandi moveatur affectus gemitibus inenarrabilibus,
quocumque modo invenerit hominem, non est utique differenda oratio, ut quaeramus quo
secedamus aut ubi stemus aut ubi prosternamur. Gignit enim sibi mentis intentio solitudinem et
saepe etiam obliviscitur, vel ad quam caeli partem vel in qua positione corporis membra illud
tempus invenerit.

QUAESTIO QUINTA. In verba Eliae querentis Deo de morte filii viduae.
5. In verbis autem beati Eliae quibus ait: O Domine, testis huius viduae, cum qua ego inhabito apud
ipsam, tu male fecisti, ut occideres filium eius 89, nihil moveret, si vera pronuntiatio servaretur. Vox
est enim non credentis quod tam malefaceret Deus cum ea vidua, quae tam pie Prophetam
susceperat eo praesertim tempore, quo ibi erat cui protulerat illa totum victum suum tam exiguum
in tam magna et summa inopia. Ita ergo dictum est, ac si diceret: O Domine, testis huius viduae,
cum qua ego inhabito apud ipsam, tune male fecisti, ut occideres filium eius?, ut subintellegatur
quod utique Dominus testis cordis illius mulieris, ubi videbat quanta esset pietas, unde etiam Eliam
ipse ad eam miserat, non malefaciendi causa mortificaverat filium eius, sed exhibendi miraculi ad
gloriam nominis sui, qua tantum Prophetam et tunc viventibus et posteris commendaret sicut dicit
Dominus non ad mortem mortuum esse Lazarum, sed ut glorificaretur Deus in Filio suo 90; et ideo
consequentia probant. Ex ipsa enim fiducia qua credidit Elias non ad hoc illud contigisse, ut acerbo
luctu hospita eius affligeretur, sed potius ad hoc factum, ut Deus magnificentius ostenderet viduae,
qualem Dei famulum suscepisset, sequitur Scriptura et dicit: Et insufflavit puero ter et invocavit
Dominum et dixit: Domine Deus meus, revertatur nunc anima pueri huius in eum. Et factum est sic
91
. Haec ergo deprecatio, qua petit Elias tam breviter et tam fidenter ut resurgat puer, satis indicat,
quo affectu dicta sint superiora. Et ipsa mulier ostendit ad hoc mortificatum fuisse filium suum, ad

29

