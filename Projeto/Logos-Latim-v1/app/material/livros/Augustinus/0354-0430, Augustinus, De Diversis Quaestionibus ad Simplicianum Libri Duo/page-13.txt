eamdem gratiam mereretur ex latrocinio fixus in cruce, ex cruce in paradisum translatus. Et sicut
praedixit, inquit, Isaias: Nisi Dominus sabaoth reliquisset nobis semen, sicut Sodoma facti essemus
et sicut Gomorra similes fuissemus 161. Quod hic ait: Reliquisset nobis semen, hoc ibi: Reliquiae
salvae fient. Ceteri autem tamquam perditionis vasa debito supplicio perierunt; et ut non omnes
perissent sicut in Sodoma et Gomorra, non meritum eorum fecit, sed gratia Dei relinquentis semen,
unde alia messis toto orbe consurgeret. Hoc et paulo post: Sic ergo, inquit, et in hoc tempore
reliquiae per electionem gratiae factae sunt. Si autem gratia, iam non ex operibus; alioquin gratia
iam non est gratia. Quid ergo? Quod quaerebat Israel, hoc non est consecutus; electio autem
consecuta est, ceteri vero excaecati sunt 162. Consecuta sunt vasa misericordiae, excaecata sunt
vasa irae, ex eadem tamen consparsione sicut in plenitudine Gentium.

Vocati non omnes, sed ex omnibus et Iudaeis et Gentibus.
2. 20. Est locus quidam Scripturae ad rem de qua nunc agimus maxime necessarius, eadem quae
tractata sunt mira contestatione confirmans, in eo libro qui ab aliis Iesu Sirach, ab aliis
Ecclesiasticus dicitur, in quo ita scriptum est: Et homines omnes de solo, et ex terra Adam creatus
est. In multitudine disciplinae Dominus separavit eos et immutavit vias eorum. Ex ipsis benedixit et
exaltavit, et ex his sanctificavit et ad se applicavit, ex ipsis maledixit et humiliavit et convertit illos
ad dissensionem illorum. Quasi lutum figuli in manu ipsius, plasmare illud et disponere omnes viae
eius secundum dispositionem eius, sic homo in manu illius qui se fecit, reddet illi secundum
iudicium suum. Contrarium malo bonum est, et contra mortem vita est, sic et contra virum iustum
peccator. Et sic intuere in omnem operam Altissimi, duo duo, unum contra unum 163. Primo hic
commendata est disciplina Dei. In multitudine inquit, disciplinae Dominus separavit eos unde nisi a
beatitudine paradisi? Et immutavit vias eorum, ut iam tamquam mortales viverent. Tunc facta est
una massa omnium, veniens de traduce peccati et de poena mortalitatis, quamvis Deo formante et
creante quae bona sunt. In omnibus est enim species et compago corporis in tanta membrorum
concordia, ut inde Apostolus ad caritatem obtinendam similitudilnem duceret 164; in omnibus est
etiam spiritus vitalis terrena membra vivificans; omnisque natura hominis dominatu animae et
famulatu corporis conditione mirabili temperata. Sed concupiscentia carnalis de peccati poena iam
regnans universum genus humanum tamquam totam et unam consparsionem originali reatu in
omnia permanente confuderat. Et tamen sequitur: Ex ipsis benedixit et exaltavit, et ex ipsis
sanctificavit et ad se applicavit; ex ipsis maledixit et humilavit et convertit illos in dissensionem
illorum 165, tamquam Apostolo dicente: An non habet potestatem figulus luti ex eadem
consparsione facere aliud vas in honorem aliud in contumeliam? 166 Ideoque illud quod contexitur
nec ab ipsa similitudine vacat: Quasi lutum, inquit, figuli in manu ipsius, plasmare illud et disponere
omnes viae eius secundum dispositionem eius, sic homo in manu illius qui se fecit 167. Sed quia dicit
Apostolus: Numquid iniquitas apud Deum? 168 vide et hic quid adiungat: Reddet illi, inquit,
secundum iudicium suum 169. Sed cum damnatis iusta tribuantur supplicia, tamen quia hoc ipsum in
usum convertitur, quo illi proficiant quibus praebetur misericordia, attende reliqua: Contrarium,
inquit, bono malum est, et contra mortem vita est, sic et contra virum iustum peccator. Et sic
intuere in omnem operam Altissimi, duo duo, unum contra unum 170, utique ut ex deteriorum
comparatione emineant proficiantque meliora. Quae tamen quoniam per gratiam meliora sunt,
tamquam diceret: Reliquiae salvae fiunt 171, sequitur et dicit ex persona reliquiarum: Et ego
novissimus vigilavi et quasi qui racematur post vindemiatores 172. Et unde probat quia non ex
meritis suis, sed ex misericordia Dei? In benedictione, inquit, Domini et ipse speravi, et quasi qui
vindemiat replevi torcular 173. Quamvis enim novissimus vigilaverit, tamen quia erunt, ut dictum
est, novissimi primi 174, in benedictione Domini sperans ex reliquiis Israel racematus populus
implevit torcular ex ubertate vindemiae, quae toto terrarum orbe provenit.

Intentio Apostoli in Epistola ad Romanos.
2. 21. Nulla igitur intentio tenetur Apostoli et omnium iustificatorum, per quos nobis intellectus
gratiae demonstratus est, nisi ut qui gloriatur in Domino glorietur 175. Quis enim discutiet opera
Domini, ex eadem consparsione unum damnantis alium iustificantis? Liberum voluntatis arbitrium
plurimum valet, immo vero est quidem, sed in venundatis sub peccato 176 quid valet? Caro, inquit,
concupiscit adversus spiritum et spiritus adversus carnem, ut non ea quae vultis faciatis 177.
Praecipitur ut recte vivamus, hac utique mercede proposita, ut in aeternum beate vivere
mereamur. Sed quis potest recte vivere et bene operari nisi iustificatus ex fide? Praecipitur ut
credamus, ut dono accepto Spiritus Sancti per dilectionem bene operari possimus. Sed quis potest
credere, nisi aliqua vocatione, hoc est aliqua rerum testificatione, tangatur? Quis habet in potestate
tali viso attingi mentem suam, quo eius voluntas moveatur ad fidem? Quis autem animo
amplectitur aliquid quod eum non delectat? Aut quis habet in potestate, ut vel occurrat quod eum
delectare possit, vel delectet cum occurrerit? Cum ergo nos ea delectant quibus proficiamus ad

13

