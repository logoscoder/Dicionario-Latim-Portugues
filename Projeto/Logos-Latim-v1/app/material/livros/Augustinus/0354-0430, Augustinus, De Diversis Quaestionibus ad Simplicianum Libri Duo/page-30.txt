quod Elias factum esse praesumpserat, cum illa verba non confirmando sed renuendo enuntiaverat.
Cum enim vivum recepisset filium suum, ait: Ecce, cognovi quoniam homo Dei es tu, et verbum
Domini in ore tuo certissimum 92. Multa sunt autem in Scripturis quae, nisi illo modo pronuntientur,
in contrariam sententiam recidunt, sicuti est: Quis accusabit adversus electos Dei? Deus qui
iustificat 93. Si quasi confirmans respondeas, vides quanta perversitas oriatur. Sic ergo
pronuntiandum est, ac si diceretur: Deusne qui iustificat?, ut subaudiatur: non utique. Ac per hoc
apertam puto esse illam Eliae sententiam, quam non servata pronuntiatio faciebat obscuram.

QUAESTIO SEXTA. De spiritu mendacii misso ad decipiendum Achab.
6. De spiritu vero mendacii per quem deceptus est Achab 94 hoc intellegimus, quod iam superius
satis aperteque tractatum arbitror: Deum scilicet omnipotentem et iustum distributorem poenarum
praemiorumque pro meritis non solum bonis et sanctis ministris uti ad opera congrua, sed etiam
malis ad opera digna, cum illi pro sua perversa cupiditate nocere appetant, sinantur autem tantum,
quantum ille iudicat qui omnia in mensura et numero et pondere disponit 95. Dixit hoc autem
Micheas propheta, quomodo sibi fuerit demonstratum. Occulta enim res et nimis secreta ita
demonstratur prophetis, sicut potest capere sensus humanus, cum etiam rerum imaginibus in
revelatione tamquam verbis instruitur. Nam quomodo Deus haec agat ubique praesens et ubique
totus ac semper praesens, et quomodo eius simplicem et incommutabilem aeternamque veritatem
consulant sancti angeli omnesque ab eodem creati sublimes et mundissimi spiritus, atque id quod
in eo sempiterne iustum vident pro congruentia rerum inferiorum temporaliter peragant, quomodo
etiam lapsi spiritus, qui in veritate non steterunt, propter immunditiam et infirmitatem
concupiscentiarum et poenarum suarum non valentes praesentem intrinsecus contueri et consulere
veritatem, signa forinsecus per creaturam exspectent, eisque moveantur sive ad faciendum aliquid,
sive ad non faciendum; quove modo cogantur aeterna lege, qua universitas regitur, vincti atque
constricti vel sinentem Deum operiri vel cedere iubenti, et complecti arduum et explicare
longissimum est.
Vereor autem, ne ista ipsa quae dicta sunt a me et non satisfecerint expectationi et taedio fuerint
gravitati tuae, quando quidem cum tu ex omnibus quae interrogasti unum a me libellum mitti
velles, ego duos libros eosdemque longissimos misi et fortasse quaestionibus tuis nequaquam
diligenter expediteque respondi. Quamobrem preces tuas pro erratis meis multas et assiduas peto
fieri. Sententiam vero de hoc opere etiam brevissimam sed gravissimam flagito; et dum sit
verissima, severissimam non recuso.
- Cf. 2 Cor 3, 16.
2 - 1 Cor 13, 12.
3 - 1 Reg 10, 10.
4 - 1 Reg 16, 14.
5 - 1 Reg 10, 9-10.
6 - Io 3, 8.
7 - Cf. Sap 7, 24.
8 - Cf. Gen 41; Dan 2-4.
9 - Cf. Act 10, 11.
10 - Cf. 1 Cor 13, 2.
11 - Cf. Io 11, 49-50.
12 - 1 Reg 10, 10.
13 - 1 Reg 10, 9.

30

