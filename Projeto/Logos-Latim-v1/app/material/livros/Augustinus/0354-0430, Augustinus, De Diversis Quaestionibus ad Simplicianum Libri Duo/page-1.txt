1 LIBER PRIMUS

PRAEFATIO.
Gratissimam plane atque suavissimam interrogationum tuarum dignationem mihi, pater
Simpliciane, misisti, quibus nisi respondere conarer, non solum contumax verum etiam ingratus
existerem. Et illa quidem quae de Paulo apostolo dissolvenda proposuisti iam a nobis erant
utcumque discussa litterisque mandata. Sed tamen eadem ipsa verba apostolica tenoremque
sententiarum non contentus inquisitione atque explicatione praeterita, ne quid in ea neglegentius
praeterissem, cautius attentiusque rimatus sum; non enim tu ea percontanda censeres, si eorum
intellectus facilis atque expeditus foret.

QUAESTIO PRIMA. Lex ad quid data.
1. 1. Nam ex eo loco, ubi scriptum est: Quid ergo dicemus? Lex peccatum est? Absit! usque ad eum
locum, ubi ait: Igitur lex volenti mihi bonum est, et cetera, credo usque ad illud: Miser ego homo!
Quis me liberabit de corpore mortis huius? gratia Dei per Iesum Christum Dominum nostrum 1,
primam nos voluisti enodare quaestionem. Quo loco videtur mihi Apostolus transfigurasse in se
hominem sub lege positum, cuius verbis ex persona sua loquitur. Et quia paulo ante dixerat:
Evacuati sumus a lege, mortui in qua detinebamur, ita ut serviamus in novitate spiritus et non in
vetustate litterae 2, atque ita per haec verba quasi reprehendisse legem posset videri, subiecit
statim: Quid ergo dicemus? Lex peccatum est? Absit! Sed peccatum non cognovi nisi per legem
nam concupiscentiam nesciebam, nisi lex diceret: Non concupisces 3.

Concupiscentia aucta per legem.
1. 2. Hic rursus movet: Si lex non est peccatum sed inseminatrix peccati, nihilo minus his verbis
reprehenditur. Quare intellegendum est legem ad hoc datam esse, non ut peccatum insereretur
neque ut extirparetur, sed tantum ut demonstraretur, quo animam humanam quasi de innocentia
securam ipsa peccati demonstratione ream faceret, ut, quia peccatum sine gratia Dei vinci non
posset, ipsa reatus sollicitudine ad percipiendam gratiam converteretur. Itaque non ait: Peccatum
non feci nisi per legem, sed: Peccatum non cognovi nisi per legem 4; neque rursus ait: Nam
concupiscentiam non habebam, nisi lex diceret: Non concupisces, sed ait: Concupiscentiam
nesciebam, nisi lex diceret: Non concupisces 5. Unde apparet concupiscentiam per legem non
insitam sed demonstratam.
1. 3. Consequens autem erat ut, quoniam nondum accepta gratia concupiscentiae resisti non
poterat, augeretur etiam, quia maiores vires habet concupiscentia crimine praevaricationis
adiuncto, cum etiam contra legem facit, quam si nulla lege prohiberetur. Consequenter itaque
subiungit: Occasione autem accepta, peccatum per mandatum operatum est in me omnem
concupiscentiam 6. Erat enim et ante legem, sed non omnis erat, quando crimen praevaricationis
adhuc deerat. Unde alio loco dicit: Ubi enim non est lex, nec praevaricatio 7.

Peccatum quomodo mortuum erat sine lege. Quomodo revixit.
1. 4. Quod autem adiungit: Sine lege enim peccatum mortuum est 8, pro eo positum est ac si
diceret latet, hoc est mortuum putatur. Quod paulo post evidentius dicturus est: Ego autem, inquit,
vivebam aliquando sine lege 9, id est nulla ex peccato morte terrebar, quia non apparebat, cum lex
non esset; Adveniente autem mandato peccatum revixit 10, hoc est apparuit. Ego autem mortuus
sum 11, id est mortuum me esse cognovi, vel quia reatus praevaricationis certum mortis supplicium
comminatur. Sane quod ait: Peccatum revixit adveniente mandato 12, satis significavit hoc modo
aliquando vixisse peccatum, id est notum fuisse, sicut arbitror, in praevaricatione primi hominis,
quia et ipse mandatum acceperat 13. Nam et alio loco dicit: Mulier autem seducta in praevaricatione
facta est 14, et iterum: In similitudine praevaricationis Adae, qui est forma futuri 15. Non enim potest
revivescere nisi quod vixit aliquando. Sed mortuum fuerat, id est occultatum, cum mortales nati
sine mandato legis homines viverent sequentes concupiscentias carnis sine ulla cognitione, quia

1

