sicut homo, ut paeniteat eum 71. Ubi videlicet satis ostendit, etiam cum dicit Deus: Paenitet me, non
humano more accipiendum esse sicut iam quantum valuimus disputavimus.

QUAESTIO TERTIA. Samuel per pytonissam evocari quomodo potuerit.
3. 1. Item quaeris, utrum spiritus immundus qui erat in pytonissa potuerit agere, ut Samuel a Saule
videretur et loqueretur cum eo 72. Sed multo maioris miraculi est, quod ipse satanas princeps
immundorum omnium spirituum potuit loqui cum Deo et petere tentandum Iob iustissimum virum
73
, qui etiam Apostolos temtandos petit 74. Aut si hoc ideo non habet difficilem quaestionem, quia
per quam voluerit creaturam cui voluerit creaturae ubique praesens veritas loquitur, nec propterea
magni meriti est cui loquitur Deus; interest enim quid loquatur, quia et imperator cum multis
innocentibus non loquitur, quibus providentissime consulit ad salutem, et cum multis nocentibus
loquitur, quos iubet interfici, si ergo hinc propterea nulla quaestio est, nulla sit quaestio, quomodo
etiam immundus spiritus cum anima sancti viri loqui potuerit. Omnibus enim sanctis Deus creator
et sanctificator longe utique maior est. Quod si hoc movet, quod licuerit maligno spiritui excitare
animam iusti et tamquam de abditis mortuorum receptaculis evocare, nonne magis mirandum est
quod satanas ipsum Dominum assumpsit et constituit super pinnam templi 75? Quolibet enim modo
fecerit, ille etiam modus, quo Samueli factum est ut excitaretur, similiter latet, nisi forte quis dixerit
faciliorem diabolo fuisse licentiam ad Dominum vivum unde voluit assumendum et ubi voluit
constituendum quam ad Samuelis defuncti spiritum a suis sedibus excitandum. Quod si illud in
Evangelio nos ideo non perturbat, quia Dominus voluit atque permisit nulla deminutione suae
potestatis et divinitatis id fieri, sicut ab ipsis Iudaeis, quamquam perversis atque immundis et facta
diaboli facientibus, et teneri se et vinciri et illudi et crucifigi atque interfici passus est, non est
absurdum credere ex aliqua dispensatione divinae voluntatis permissum fuisse, ut non invitus nec
dominante atque subiugante magica potentia, sed volens atque obtemperans occultae dispositioni
Dei, quae pytonissam illam et Saulem latebat, consentiret spiritus Prophetae sancti se ostendi
aspectibus regis divina eum sententia percussurus. Cur enim anima boni hominis, a malis vivis
evocata si venerit, amittere videatur dignitatem suam, cum et vivi plerumque boni vocati ad malos
veniant et agant cum eis quod officium postulat aequitatis, servato atque inconcusso decore virtutis
suae et illorum vitiis pro rerum praesentium vel usu vel necessitate tractatis?

Samuelis, forte phantasma fuit, non spiritus.
3. 2. Quamquam in hoc facto potest esse alius facilior exitus et expeditior intellectus, ut non vere
spiritum Samuelis excitatum a requie sua credamus, sed aliquod phantasma et imaginariam
illusionem diaboli machinationibus factam, quam propterea Scriptura nomine Samuelis appellat,
quia solent imagines earum rerum nominibus appellari quarum imagines sunt; sicut omnia quae
pinguntur atque finguntur ex aliqua materie metalli aut ligni vel cuiusque rei aptae ad opera
huiusmodi quaeque etiam videntur in somnis et omnes fere imagines earum rerum quarum
imagines sunt appellari nominibus solent. Quis enim est qui hominem pictum dubitet vocare
hominem? Quando quidem et singulorum quorumque picturam cum aspicimus, propria quoque
nomina incunctanter adhibemus, velut cum intuentes tabulam aut parietem dicimus: Ille Cicero est,
ille Sallustius, ille Achilles, ille Hector, hoc flumen Simois, illa Roma, cum aliud nihil sint quam pictae
imagines. Unde Cherubim, cum sint caelestes potestates, fictae tamen ex metallo, quod imperavit
Deus, super Arcam Testamenti magnae rei significandae gratia, non aliud quam Cherubim illa
quoque figmenta vocitantur 76. Item quisquis videt somnium non dicit: Vidi imaginem Augustini aut
Simpliciani, sed: Vidi Augustinum aut Simplicianum, cum eo tempore, quo tale aliquid vidit, nos
ignoraremus; usque adeo manifestum est non ipsos homines sed imagines eorum videri. Et Pharao
spicas se dixit vidisse in somnis et boves 77, non spicarum aut boum imagines. Si igitur liquido
constat nominibus earum rerum quarum imagines sunt easdem imagines appellari, non mirum est
quod Scriptura dicit Samuelem visum, etiamsi forte imago Samuelis apparuit machinamento eius
qui transfigurat se velut angelum lucis et ministros suos velut ministros iustitiae 78.

Daemones quomodo norint futura.
3. 3. Iam vero si illud movet, quomodo et a maligno spiritu Sauli vera praedicta sunt, potest et illud
mirum videri, quomodo daemones agnoverint Christum 79, quem Iudaei non agnoscebant. Cum
enim vult Deus etiam per infimos infernosque spiritus aliquem vera cognoscere, temporalia
dumtaxat atque ad istam mortalitatem pertinentia, facile est et non incongruum, ut omnipotens et
iustus ad eorum poenam quibus ista praedicuntur, ut malum quod eis impendet, antequam veniat,
praenoscendo patiantur, occulto apparatu ministeriorum suorum etiam spiritibus talibus aliquid
divinationis impertiat, ut quod audiunt ab angelis praenuntient hominibus. Tantum autem audiunt,
quantum omnium Dominus atque moderator vel iubet vel sinit. Unde etiam spiritus pythonius in

28

