1. 9. Si autem quod nolo hoc facio, consentio legi quoniam bona 38, hoc enim non vult quod et lex;
nam hoc vetat lex. Consentit ergo legi non in quantum facit quod illa prohibet, sed in quantum non
vult quod facit. Vincitur enim nondum per gratiam liberatus, quamvis iam per legem et noverit se
male facere et nolit. Quod vero sequitur et dicit: Nunc autem iam non ego operor illud, sed id quod
in me habitat peccatum 39, non ideo dicit, quia non consentit ad faciendum, peccatum, quamvis legi
consentiat ad hoc improbandum loquitur enim adhuc ex persona hominis sub lege constituti
nondum sub gratia, qui profecto trahitur ad male operandum concupiscentia dominante atque
fallente dulcedine peccati prohibiti, quamvis ex parte notitiae legis hoc improbet, sed propterea
dicit: Non ego operor illud, quia victus operatur. Cupiditas quippe id operatur, cui superanti ceditur.
Ut autem non cedatur sitque mens hominis adversus cupiditatem robustior, gratia facit, de qua post
dicturus est.

Lex peccati in membris quid.
1. 10. Scio enim, inquit, quia non habitat in me, hoc est in carne mea, bonum 40. Ex eo quod scit
consentit legi, ex eo autem quod facit cedit peccato. Quod si quaesierit aliquis: Unde hoc est, quod
dicit habitare in carne sua non utique bonum, id est peccatum? Unde nisi ex traduce mortalitatis et
assiduitate voluptatis? Illud est ex poena originalis peccati, hoc ex poena frequentati peccati; cum
illo in hanc vitam nascimur, hoc vivendo addimus. Quae duo scilicet tamquam natura et consuetudo
coniuncta robustissimam faciunt et invictissimam cupiditatem, quod vocat peccatum et dicit
habitare in carne sua, id est dominatum quemdam et quasi regnum obtinere. Unde est illud in
psalmo: Elegi abici in domo Domini magis quam habitare in tabernaculis peccatorum 41, quasi non
habitet, quamvis ibi sit, qui abiectus ibi est ubicumque sit. Unde insinuat habitationem cum quodam
principatu intellegendam. Si autem per gratiam fiat in nobis, quod alio loco dicit, ut non regnet
peccatum in nostro mortali corpore ad oboediendum desideriis eius 42, iam nec habitare proprie
dicitur.

Loci in quibus lex videri possit dici mala.
1. 11. Velle enim, inquit, adiacet mihi, perficere autem bonum non 43. His verbis videtur non recte
intellegentibus velut auferre liberum arbitrium. Sed quomodo aufert, cum dicat: Velle adiacet mihi?
Certe enim ipsum velle in potestate est, quoniam adiacet nobis; sed quod perficere bonum non est
in potestate, ad meritum pertinet originalis peccati. Non enim est haec prima natura hominis sed
delicti poena, per quam facta est ipsa mortalitas quasi secunda natura, unde nos gratia liberat
Conditoris subditos sibi per fidem. Sed istae nunc voces sunt sub lege hominis constituti nondum
sub gratia. Non enim quod vult facit bonum qui nondum est sub gratia, sed quod non vult malum
hoc agit superante concupiscentia non solum vinculo mortalitatis sed mole consuetudinis roborata.
Si autem quod non vult hoc facit, iam non ipse operatur illud sed quod habitat in eo peccatum, sicut
superius dictum et expositum est.

Legem esse bonam.
1. 12. Invenio ergo, inquit, legem mihi volenti facere bonum, quoniam mihi malum adiacet 44, id est
invenio legem bonum mihi esse, cum volo facere quod lex habet, quoniam mihi malum adiacet ad
facile faciendum, quia superius quod ait: Velle adiacet mihi, ad facilitatem dixit. Quid enim facilius
homini sub lege constituto quam velle bonum et facere malum? Nam et illud sine difficultate vult,
quamvis non tam facile faciat quam facile vult; et hoc quod odit facile habet, quamvis id nolit, sicut
praecipitatus sine difficultate venit in profundum, quamvis id nolit atque oderit. Hoc dixi propter
verbum quod ait adiacet. Perhibet igitur testimonium legi, quod bona sit, homo sub ea positus et
nondum gratia liberatus. Perhibet omnino eo ipso, quod se reprehendit facere contra legem et
invenit eam bonum sibi esse, volens facere quod illa iubet et concupiscentia superante non valens.
Atque ita se praevaricationis reatu implicatum videt, ad hoc ut gratiam liberatoris imploret.

Lex repugnans legi membris
1. 13. Condelector enim, inquit, legi Dei secundum interiorem hominem, ei utique legi quae dicit:
Non concupisces. Video autem, inquit, aliam legem in membris meis repugnantem legi mentis
meae et captivantem me sub lege peccati, quae est in membris meis 45. Legem appellat in membris
suis onus ipsum mortalitatis, in quo ingemescimus gravati 46. Corpus enim quod corrumpitur
aggravat animam 47. Per quod fit etiam saepe, ut invicte delectet quod non licet. Quam sarcinam
prementem et urgentem ideo legem appellat, quia iure supplicii divino iudicio tributa et imposita
est ab eo qui praemonuit hominem dicens: Qua die manducaveritis morte moriemini 48. Haec lex

3

