uno patre, ex una matre, ex uno concubitu, ex uno Creatore? An quemadmodum ex eadem terra
idem Creator produxit diversa animantium atque gignentium, ita ex eodem hominum coniugio
atque complexu produxit in geminis diversam prolem, unam quam diligeret, alteram quam odisset?
Nulla ergo electio, antequam esset quod eligeretur. Si enim bonus factus est Iacob ut placeret,
unde placuit, antequam fieret, ut bonus fieret? Non itaque electus est ut fieret bonus, sed bonus
factus eligi potuit.

Electio Iacob an ex praescientia futurae fidei.
2. 5. An ideo secundum electionem, quia omnium Deus praescius etiam futuram fidem vidit in
Iacob nondum nato, ut quamvis non ex operibus suis iustificari quisque mereatur, quando quidem
bene operari nisi iustificatus non potest, tamen quia ex fide iustificat Gentes Deus 95 nec credit
aliquis nisi libera voluntate, hanc ipsam fidei voluntatem futuram praevidens Deus etiam nondum
natum praescientia quem iustificaret elegit? Si igitur electio per praescientiam, praescivit autem
Deus fidem Iacob, unde probas quia non etiam ex operibus elegit eum? Si propterea quia nondum
nati erant et nondum aliquid egerant bonum seu malum, ita etiam nondum crediderat aliquis
eorum. Sed praescientia vidit crediturum. Ita praescientia videre poterat operaturum, ut quomodo
dicitur electus propter fidem futuram, quam praesciebat Deus, sic alius possit dicere propter opera
futura potius electum, quae nihilo minus praesciebat Deus. Quapropter unde ostendit Apostolus non
ex operibus dictum esse: Maior serviet minori? Si quoniam nondum nati erant, non solum non ex
operibus, sed nec ex fide dictum est, quia utrumque deerat nondum natis. Non igitur ex
praescientia voluit intellegi factam electionem minoris, ut maior ei serviret; volens enim ostendere
non ex operibus factam, propterea intulit dicens: Cum enim nondum nati fuissent neque aliquid
egissent bonum seu malum 96 alioquin poterat ei dici: Sed iam sciebat Deus, quis quid esset
acturus. Quam ob rem, unde illa electio facta sit, quaeritur. Quia si non ex operibus, quae non erant
in nondum natis, nec ex fide, quia nec ipsa erat, unde igitur?

Electio ex gratia et proposito Dei.
2. 6. An dicendum est quod nulla electio fuerit non existente aliqua diversitate in utero matris vel
fidei vel operum vel quorumlibet omnino meritorum? Sed dictum est: Ut secundum electionem
propositum Dei maneret 97; et ideo quaerimus, quia dictum est. Nisi forte sic est distinguenda
sententia, non ut intellegamus tamquam ideo non ex operibus sed ex vocante dictum esse: Maior
serviet minori, ut secundum electionem propositum Dei maneret, sed ita potius, ut ad hoc de
nondum natis et nondum aliquid operatis exemplum datum accipiatur, ne aliqua electio hic possit
intellegi. Cum enim nondum nati fuissent neque aliquid egissent bonum sive malum, ut secundum
electionem propositum Dei maneret 98 id est neque aliquid egissent bonum aut malum, ut propter
ipsam actionem electio aliqua fieret eius qui bene egerat, cum ergo nulla esset electio bene agentis
secundum quam maneret propositum Dei, non ex operibus sed ex vocante, id est ex eo qui
vocando ad fidem gratia iustificat impium, dictum est ei: Quia maior serviet minori. Non ergo
secundum electionem propositum Dei manet, sed ex proposito electio, id est non quia invenit Deus
opera bona in hominibus quae eligat, ideo manet propositum iustificationis ipsius, sed quia illud
manet ut iustificet credentes, ideo invenit opera quae iam eligat ad regnum caelorum. Nam nisi
esset electio, non essent electi, nec recte diceretur: Quis accusabit adversus electos Dei? 99 Non
tamen electio praecedit iustificationem sed electionem iustificatio. Nemo enim eligitur nisi iam
distans ab illo qui reicitur. Unde quod dictum est quia elegit nos Deus ante mundi constitutionem 100
non video quomodo sit dictum nisi praescientia. Hic autem quod ait: Non ex operibus sed ex
vocante dictum est ei quia maior serviet minori, non electione meritorum, quae post iustificationem
gratiae proveniunt, sed liberalitate donorum Dei voluit intellegi, ne quis de operibus extollatur.
Gratia enim Dei salvi facti sumus; et hoc non ex nobis, sed Dei donum est; non ex operibus, ne
forte quis extollatur 101.

An fides inter dona gratiae numeretur.
2. 7. Quaeritur autem, utrum vel fides mereatur hominis iustificationem, an vero nec fidei merita
praecedant misericordiam Dei, sed et fides ipsa inter dona gratiae numeretur, quia et hoc loco, cum
dixisset: Non ex operibus, non ait: sed ex fide dictum est ei quia maior serviet minori, ait autem:
Sed ex vocante. Nemo enim credit qui non vocatur. Misericors autem Deus vocat nullis hoc vel fidei
meritis largiens, quia merita fidei sequuntur vocationem potius quam praecedunt. Quomodo enim
credunt quem non audierunt? Et quomodo audient sine praedicante? 102 Nisi ergo vocando
praecedat misericordia Dei, nec credere quisquam potest, ut ex hoc incipiat iustificari et accipere
facultatem bene operandi. Ergo ante omne meritum est gratia; etenim Christus pro impiis mortuus

7

