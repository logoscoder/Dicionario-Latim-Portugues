Prophetia quippe sine caritate, sicut iam demonstratum est, non perducit ad regnum Dei, caritas
vero sine prophetia utique perducit. Cum enim loquens de membris Christi ait: Numquid omnes
apostoli? Numquid omnes prophetae?, indubitanter ostendit etiam eum qui prophetiam non habet
posse in membris Christi numerari. Ubi quem locum haberet, si caritatem sine qua homo nihil est,
non haberet? Nullo autem modo ita diceret, quando de membris agebat quibus Christi corpus
impletur: Numquid omnes habent caritatem? quemadmodum dixit: Numquid omnes apostoli?
Numquid omnes prophetae? Numquid omnes virtutes? Numquid omnes dona habent curationum? 52
et cetera huiusmodi.

An prophetia habeatur sine caritate.
1. 9. Sed dicit aliquis posse quidem fieri, ut prophetiam quisque non habeat et tamen habeat
caritatem, atque ideo Christi membris annumeratus inhaereat; sed fieri non posse, ut prophetiam
habeat et non habeat caritatem; nihil enim est homo habens prophetiam sine caritate. Ita fortasse
quemadmodum possumus dicere nihil esse hominem habentem animam sine mente, non quia
potest inveniri homo qui mentem non habeat habens animam, sed quia nihil esset, si inveniri
posset, sic etiam dici potest: Corpus si figuram habeat, colorem non habeat, videri non potest, non
quia est corpus cui desit color, sed quia, si esset, cerni non posset. Ita fortasse dictum est quod, si
quisquam habeat prophetiam et caritatem non habeat, nihil est, non quia potest in quoquam esse
prophetia sine caritate, sed quia si esset, prodesse non posset. Opus est igitur ad solvendam istam
quaestionem, ut ostendamus aliquem reprobum hoc donum habuisse prophetiae. Quod si neminem
inveniremus, hoc iste ipse Saul satis ostenderet. Sed tamen etiam ille Balam reprobus apparet non
enim eum tacet Scriptura divino iudicio esse damnatum, et tamen prophetiam habebat. Et quia ei
caritas deerat, inerat voluntas maledicendi populo Israel, quam hostis pretio comparaverat, qui
eum ad maledicendum mercede conduxerat, dono tamen illo prophetandi, quo aspergebatur,
benedicebat invitus 53. Nec illa verba parum attestantur huic sententiae, quae in Evangelio scripta
sunt, multos dicturos in illa die: Domine, Domine, in nomine tuo manducavimuus et bibimus, et in
nomine tuo prophetavimus, et in nomine tuo virtutes multas fecimus, quibus tamen dicturus est:
Non novi vos; recedite a me, operarii iniquitatis 54. Non enim eos mentientes putamus ista dicturos
in illo iudicio, ubi nullus erit fallendi locus, aut ullam vocem talium legimus dicentium: Dileximus te.
Poterunt ergo dicere: In nomine tuo prophetavimus, cum sint improbi et reprobi; non autem
poterunt dicere: Dilectionem quam mandasti tenuimus. Nam si dicunt, non eis respondebitur: Non
novi vos. In hoc enim cognoscitur, inquit, quia discipuli mei estis, si vos invicem diligatis 55.

Haereticos et schismaticos habere alia dona Spiritus Sancti praeter caritatem.
1. 10. Exemplum itaque huius Saul resistit superbis nonnullis hereticis, qui aliquid boni de
muneribus Sancti Spiritus negant posse dari eis qui ad sortem sanctorum non pertinent, cum eis
dicimus habere illos posse baptismi sacramentum, quod, cum ad Ecclesiam catholicam veniunt, non
est in eis ullo modo violandum aut, quasi non habeant, tradendum, sed tamen eos non ideo saluti
debere confidere, quia non improbamus quod illos accepisse concedimus, sed oportere cognoscere
unitatis societatem vinculo caritatis ineumdam, sine qua omnino quidquid habere potuerint,
quamvis per se sanctum atque venerandum, ipsi tamen nihil sunt, tanto indigniores effecti praemio
vitae aeternae, quanto illis donis non bene usi sunt, quae in hac vita, quae transitura est,
acceperunt. Non autem bene utitur nisi caritas, et caritas omnia tolerat 56, atque ideo non scindit
unitatem, cuius ipsa est fortissimum vinculum. Non enim et servus ille non accepit talentum, aut
aliquid aliud intellegitur talentum quam munus aliquod utique divinum, sed qui habet dabitur ei, qui
autem non habet et quod habet auferetur ab eo 57. Quod non habet auferri non potest; sed aliud
non habet, ut merito auferatur quod habet: non habet caritatem utendi, ut auferatur quidquid aliud
habet, quod sine caritate non prodest.

Spiritus malus cur dictus spiritus Domini.
1. 11. Non igitur mirum est regem Saul et eo tempore quo primum unctus est accepisse spiritum
prophetandi, et postea, cum esset propter inoboedientiam reprobatus, recedente ab eo spiritu
Domini arreptum esse maligno spiritu a Domino, qui etiam ipse spiritus Domini appellatus est
propter ministerium quia omnibus etiam spiritibus malis bene utitur Dominus vei ad damnationem
quorumdam vel ad emendationem vel ad probationem; et quamvis non sit malignitas a Deo, non
est tamen potestas nisi a Deo 58. Dictusque est etiam sopor Domini qui occupaverat milites
eiusdem Saul, cum David hastam et scyphum abstulisset a capite dormientis, non quia sopor tunc
in Domino erat, ut ipse dormiret, sed quia ille sopor, qui tunc homines apprehenderat, nutu Dei erat
infusus ne David servi eius in eo loco praesentia sentiretur. Neque illud mirum est rursus eumdem
Saul accepisse spiritum prophetiae, cum persequeretur iustum et eum comprehensurus et

25

