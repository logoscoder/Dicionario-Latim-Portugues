obtinendum regnum caelorum, sicut in cathecumenis, sicut in ipso Cornelio antequam
sacramentorum participatione incorporaretur Ecclesiae; in quibusdam vero tanta est, ut iam corpori
Christi et sancto Dei templo deputentur. Templum enim Dei sanctum est, inquit, quod estis vos 81,
et ipse Dominus: Nisi quis natus fuerit ex aqua et Spiritu Sancto, non intrabit in regnum caelorun 82.
Fiunt ergo inchoationes fidei quaedam conceptionibus similes. Non tamen solum concipi sed etiam
nasci opus est, ut ad vitam perveniatur aeternam. Nihil tamen horum sine gratia misericordiae Dei,
quia et opera si qua sunt bona consequuntur, ut dictum est, illam gratiam non praecedunt.

Scopus Apostoli in exempla Iacob et Esau. Bona opera ex gratia, non gratia ex operibus.
2. 3. Quam rem persuadere Apostolus volens, quia sicut alio loco dicit: Non ex nobis, sed Dei
donum est; non ex operibus, ne forte quis extollatur 83, de his qui nondum nati erant documentum
dedit. Nemo enim posset dicere quod operibus promeruerat Deum Iacob nondum natus, ut divinitus
diceretur: Et maior serviet minori 84. Ergo: Non solum, inquit, Isaac promissus est, cum dictum est:
Ad hoc tempus veniam et erit Sarae filius 85, qui utique nullis operibus promeruerat Deum ut
nasciturus promitteretur, ut in Isaac vocaretur semen Abrahae, id est illi pertinerent ad sortem
sanctorum quae in Christo est, qui se intellegerent filios promissionis non superbientes de meritis
suis, sed gratiae vocationis deputantes quod coheredes essent Christi cum enim promissum est ut
essent, nihil utique meruerant qui nondum erant, sed et Rebecca ex uno concubitu habens Isaac
patris nostri 86. Vigilantissime ait: Ex uno concubitu. Gemini enim concepti erant, ne vel paternis
meritis tribueretur, si quisquam forte diceret: Ideo talis natus est filius, quia pater ita erat affectus
illo in tempore quo eum sevit in utero matris, aut ita erat mater adfecta cum eum concepit. Simul
enim ambo uno tempore ille sevit, eodem tempore illa concepit. Ad hoc commendandum ait: Ex
uno concubitu, ut nec astrologis daret locum vel eis potius quos genethliacos appellaverunt, qui de
natalibus nascentium mores et eventa coniectant. Quid enim dicant, cur una conceptione sub uno
utique temporis puncto ea dispositione caeli et siderum, ut diversae singulis annotari omnino non
possent tanta in illis geminis diversitas fuerit, prorsus non inveniunt; et facile animadvertunt si
volunt, responsa illa quae miseris venditant nullius artis expositione sed fortuita suspicione proferri.
Sed ut de re quae agitur potius loquamur, ad frangendam atque deiciendam superbiam hominum
ingratorum gratiae Dei et audentium gloriari de meritis suis ista commemorantur. Cum enim
nondum nati fuissent neque aliquid egissent bonum vel malum, non ex operibus sed ex vocante
dictum est ei quia maior serviet minori 87. Vocantis est ergo gratia, percipientis vero gratiam
consequenter sunt opera bona, non quae gratiam pariant, sed quae gratia pariantur. Non enim ut
ferveat calefacit ignis, sed quia fervet; nec ideo bene currit rota ut rotunda sit, sed quia rotunda
est. Sic nemo propterea bene operatur ut accipiat gratiam, sed quia accepit. Quomodo enim potest
iuste vivere qui non fuerit iustificatus? Quomodo nec sancte vivere qui non fuerit sanctificatus, nec
omnino vivere qui non fuerit vivificatus. Iustificat autem gratia, ut iustificatus possit iuste vivere.
Prima est igitur gratia, secunda opera bona, sicut alio loco dicit: Ei autem qui operatur merces non
imputatur secundum gratiam sed secundum debitum 88, sicut illa immortalitas post opera bona, si
tamen vel ipsa ex debito poscitur, sicut idem ait: Bonum certamen certavi, cursum consummavi,
fidem servavi, de cetero superest unihi corona iustitiae, quam reddet mihi Dominus in illa die iustus
iudex 89. Forte enim quia dixit reddet, iam sit ex debito. Cum vero ascendit in altum captivavit
captivitatem, non reddidit sed dedit dona hominibus 90. Unde enim ipse Apostolus tamquam
debitum reddi sibi praesumeret, nisi prius indebitam gratiam percepisset qua iustificatus bonum
agonem certaret? Fuit enim blasphemus et persecutor et iniuriosus, sed misericordiam consecutus
est, ut ipse testatur 91, credens utique in eum qui iustificat non pium sed impium 92, ut iustificando
pium faciat.

Quomodo iusta electio Iacob et reprobatio Esau.
2. 4. Non ex operibus, inquit, sed ex vocante dictum est ei quia maior serviet minori. Ad hoc
pertinet quod ait: Cum enim nondum nati fuissent neque aliquid egissent bonum aut malum, ut
posset dici: Non ex operibus sed ex vocante. Unde occurrit animo quaerere, cur dixerit: Ut
secundum electionem propositum Dei maneret 93. Quomodo est enim iusta aut qualiscumque
omnino electio, ubi nulla distantia est? Si enim nullo merito electus est Iacob nondum natus et nihil
operatus, nec omnino eligi potuit nulla existente differentia qua eligeretur. Item si nullo merito
improbatus est Esau, quia et ipse nondum natus et nihil operatus erat, cum diceretur: Et maior
serviet minori, quomodo eius improbatio iusta dici potest? Qua ergo discretione, quo aequitatis
examine quod sequitur intellegimus: Iacob dilexi, Esau autem odio habui 94? Quod quidem scriptum
est in Propheta, qui longe posterior prophetavit quam illi nati et mortui sunt. Sed tamen illa
sententia videtur commemorata, qua dictum est: Et maior serviet minori, et antequam nati et
aliquid operati essent. Unde igitur ista electio vel qualis electio, si nondum natis nondumque aliquid
operatis nulla sunt momenta meritorum? An forte sunt aliqua naturarum? Quis hoc intellegat: ex

6

