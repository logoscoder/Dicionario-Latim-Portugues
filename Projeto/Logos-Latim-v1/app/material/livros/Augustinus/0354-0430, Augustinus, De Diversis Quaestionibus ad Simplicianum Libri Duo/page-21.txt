185 - Cf. Sap 11, 21.
186 - Cf. Rom 11, 33.
187 - Cf. Eccli (Sir) 39, 14-33.

2 LIBER SECUNDUS

PRAEFATIO.
Satis iam de Apostolo me ad proposita respondisse existimo. Nunc ad ea quae de Libris Regnorum
requisisti aliud volumen adgrediar, quae sicut multa et prope omnia veterum Librorum figuratiora
sunt et mysteriorum velaminibus involuta. Quamvis autem ex eo quod transierimus ad Christum
auferatur velamen 1, tamen videmus nunc in aenigmate, tunc autem faciem ad faciem. Velamen
quippe omnimodo intercludit aspectum, aenigma vero tamquam per speculum, sicut idem
Apostolus ait: Videmus nunc per speculum in enigmate 2, nec evidentissimam detegit speciem nec
prorsus obtegit veritatem. Aggrediamur ergo et ista duce Domino, tuis potius sublevati orationibus
quam iussionibus aggravati, praesertim quia ex epistula tua non hoc te intellexi quaerere, quid
haec in prophetia significent. In quo re vera obtemperare mihi esset difficillimum, quia et de tota
eorumdem contextione librorum ducenda esset intentio, et si esset promptior intellectus,
magnitudo tamen operis impediret; quae si subeunda est, prolixius otium tempusque flagitat. Sed
nunc ipsas rerum gestarum proprietates, quae his verbis quorum a te facta commemoratio est
significantur, quomodo intellegerem, nosse dignatus es et meis litteris aperiri.

QUAESTIO PRIMA. Spiritu Dei diverso modo afficiuntur Prophetae.
1. 1. Et primum quidem quod de Primo Regnorum Libro iussisti ut exponerem, quomodo dictum sit:
Et insilivit spiritus Domini in Saul 3, cum alibi dicat: Et spiritus Domini malus in Saul 4. Ita scriptum
est: Et factqum est, cum converteret umerum suum, ut iret a Samuel, convertit Deus in Saul cor
aliud, et venerunt omnia signa illa die. Et venit inde in collem, et ecce chorus prophetarum in
obviam illi, et insilivit in illum spiritus Dei, et prophetavit in medio eorum 5. Praedixerat enim haec
illi Samuel, cum eum iussus unxisset. Et hoc quidem non puto habere aliquid quaestionis. Spiritus
enim ubi vult spirat 6, et spiritum prophetiae nullarum animarum potest maculare contactus;
attingit enim ubique propter suam munditiam 7. Afficit autem non omnes eodem modo; sed alios
per informationem spiritus eorumdem hominum, ubi rerum demonstrantur imagines, alios per
fructum mentis ad intellegentiam, alios utraque inspiratione, alios etiam nescientes. Sed per
informationem spiritus duobus modis: aut per somnia, sicut non solum plerique sancti, sed et
Pharao et Nabuchodonosor rex vidit quod nemo eorum intellegere valebat, sed tamen videre
uterque potuerat 8; aut per demonstrationem in extasi quod Latini nonnulli pavorem interpretantur,
mirum si proprie, sed vicine tamen, cum fit mentis alienatio a sensibus corporis, ut spiritus hominis
divino spiritu adsumptus capiendis atque intuendis imaginibus vacet, sicut Daniheli demonstratum
est quod non intellegebat, et Petro illud vas summissum de caelo quattuor lineis 9; nam et ipse,
quid illa demonstratio figuraret, postea cognovit. Per fructum autem mentis ad intellegentiam uno
modo, cum haec ipsa quae demonstrantur imaginibus quid significent et quo pertineant revelatur,
quae certior prophetia est, nam magis ipsam vocat Apostolus prophetiam 10, sicut Ioseph meruit
intellegere quod Pharao nonnisi videre, et Daniel exponit regi quod ille cernit et nescit. Cum vero ita
mens afficitur, ut non rerum imagines coniecturali examinatione intellegat, sed res ipsas intueatur,
sicut intellegitur sapientia et iustitia omnisque incommutabilis et divina species, ad prophetiam de
qua nunc agimus non pertinet. Utroque autem munere prophetiae donantur, qui et rerum imagines
in spiritu vident, et quid valeant simul intellegunt aut certe manifestis locutionibus in ipsa
demonstratione informantur, sicut in Apocalypsi quaedam exponuntur. Nescientes autem afficit
prophetiae spiritus, sicut Caiphas, cum esset pontifex, prophetavit de Domino quod expediret unum
mori pro tota gente 11, cum aliud in verbis quae dicebat attenderet, quae non se a se ipso dicere
nesciebat. Abundant in sanctis Libris exempla, et res prudentiae tuae notissimas loquor. Non enim
ista discis ex me, sed in eis me percontando probas et cognoscere cupiens proficientem et
corrigere paratus errantem. Hoc autem verbo quod positum est: Insilivit in eum spiritus 12,
tamquam ex abdito divinitatis secreto repentinus significatur afflatus. Horum igitur modorum

21

