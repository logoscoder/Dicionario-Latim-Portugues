quonam potius affectum esse intellegamus Saul, satis apparet ex eo quod ibi scriptum est:
Convertit Deus in Saul cor aliud 13. Sic enim aliam cordis affectionem significat, quam convertendo
fecit Deus, ut imaginum significantium et praefigurantium capax fieret ad propheticam
divinationem.

Prophetia habitu perpetuo, et affectu transitorio.
1. 2. Tantum autem distat inter prophetiam Prophetarum, sicut Isaias, sicut Ieremias et ceteri
huiusmodi fuerunt atque istam transitoriam quae in Saul apparuit, quantum distat inter loquelam
humanam cum loquuntur homines, et cum eadem loquela propter necessarium prodigium asina
locuta est, in qua sedebat Balaam propheta 14. Accepit enim hoc ad tempus illud iumentum, ut Deus
quod statuerat demonstraret, non ut habitu perpetuo inter homines bestia loqueretur. Aut si hoc
exemplum maiore differentia remotum est, multo minus mirandum est homini reprobo datam fuisse
ad momentum temporis affectu transitorio prophetiam, quando ille dederat qui et asinam, cum
voluit, loqui fecit. Magis enim distat pecus ab homine quam homo reprobus ab electis sed tamen
hominibus. Non enim si quisquam dixerit aliquid quod ad sapientiam pertinet, continuo sapiens
existimandus est. Sic nec quisquam, si aliquando prophetaverit, iam inter prophetas numerabitur,
cum et Dominus in Evangelio dicat quosdam cum gaudio verbum excipere et radicis altitudinem
non habere, sed esse temporales 15. Ideoque, sicut consequens indicat lectio, factum est in
parabolam: Si et Saul inter prophetas? 16 Hoc igitur mirari desinamus, cum in hominibus apparet
divinitus aliquid, quorum vel meritum vel habitum excedit, cum forte vult Deus cuiusdam
significationis gratia tale aliquid demonstrari.

Saul et Petrus. Spiritus Dei sine additamento intelligitur bonus.
1. 3. Si autem hoc movet, quod postea Saul malo spiritu invadente praefocabatur, qui prophetiae
spiritum prius aeceperat, neque hoc mirandum est. Illud enim factum est ex dispensatione aliquid
significandi, hoc ex merito vindicandi. Nec movere nos debent haec alternantia in animo humano,
hoc est in creatura mutabili, praesertim eo tempore quo caro corruptibilis mortalisque portatur. An
non videmus in ipso Petro, quantum indicat Evangelium, extitisse tantam confessionem, ut audire
meruerit: Beatus es, Simon Bariona, quia non tibi revelavit caro et sanguis, sed Pater meus qui in
caelis est 17, et paulo post tam carnaliter eum de Domini passione sensisse, ut statim audierit: Vade
post me, satanas, scandalum mihi es; non enim sapis quae Dei sunt sed quae hominum? 18 Et
fortasse aliquanto interius intellegentibus tantum valet ad visa illa mentis haec differentia, qua
Petrus primo intellexit Deo Patre revelante quod Filius Dei esset Christus et postea ne moreretur
extimuit, quantum valet ad distinguenda visa, quae in spiritu hominis alienata mente imaginarie
fiunt, revelatio prophetiae, qua primo afflatus est Saul, et commixtio spiritus mali, quo postea
premebatur.
1. 4. Iam vero illud, quod etiam malus appellatus est spiritus Domini, sic intellegitur, quomodo
dictum est: Domini est terra 19, tamquam creatura in eius posita potestate. Aut si propterea non
congruit hoc locutionis exemplum, quia terra non est mala omnis enim creatura Dei bona est 20,
illud congruat, quod ipse Saul iam reprobus et scelestus atque ingratus sancto David, persecutor
etiam eius, cum saevissime invidiae facibus agitaretur, tamen adhuc christus Domini dicebatur
sicut eum appellavit ipse David cum vindicavit extinctum 21. Sed magis arbitror malignum spiritum
a quo vexabatur Saul ideo dictum spiritum Domini, quod occulto Domini iudicio Saulem vexabat.
Utitur enim Deus ministris etiam spiritibus malis ad vindictam malorum vel ad bonorum
probationem alio modo ad illam rem, alio ad istam. Quamvis enim inde sit quisque malignus
spiritus, quia mala voluntate nocere appetit, tamen nocendi potestatem non accipit nisi ab illo sub
quo sunt omnia certis et iustis meritorum gradibus ordinata, quia sicut non est mala voluntas a
Deo, sic non est potestas nisi a Deo 22. Quamvis enim sit in cuiusque potestate quid velit, non est
tamen in cuiusque potestate quid possit vel facere cuiquam vel a quoquam pati. Nam et ipse Filius
unicus Dei passurus ad tempus humiliter superbe loquenti homini et dicenti, quod potestatem
haberet occidendi eum vel dimittendi, Non haberes, inquit, in me potestatem, nisi data tibi esset
desuper 23. Diabolus etiam volens nocere iusto viro Iob nocendi quidem voluntate diabolus erat, sed
tamen a Domino Deo potestatem petebat dicens: Mitte manum tuam et tange carnem eius 24,
quamvis hoc esset, si permitteretur, ipse facturus. Ipsam enim permissionem petebat hoc modo, et
manum Domini appellabat permissam a Domino manum suam, id est ipsam potestatem quam
volebat accipere. Cui congruit illud in Evangelio quod Dominus discipulis ait: Hac nocte postulavit
satanas vexare vos sicut triticum 25. Dictus est ergo spiritus Dei malus, hoc est minister Dei ad
faciendum in Saul quod eum pati iudex omnipotentissimus iudicabat, quoniam spiritus ille
voluntate, qua malus erat, non erat Dei, creatura vero, qua conditus erat, et potestate, quam non
sua sed Domini omnium aequitate acceperat, Dei erat. Verba etiam ipsa Scripturarum ita se

22

