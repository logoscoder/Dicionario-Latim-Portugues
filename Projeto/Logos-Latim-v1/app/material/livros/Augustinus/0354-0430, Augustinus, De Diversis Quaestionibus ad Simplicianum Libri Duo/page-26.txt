necaturus venisset in locum ubi erat congregatio Prophetarum. Sic enim satis demonstratum est
neminem de tali munere iam securum esse debere, tamquam sit acceptissimus Deo, si non habeat
caritatem, quando quidem illud donum et Sauli dari potuit propter arcanum quidem alicuius
sacramenti, sed tamen dari potuit reprobato et invido et ingrato et reddenti mala pro bonis et ne
post ipsam quidem acceptionem spiritus correcto in melius atque mutato.

QUAESTIO SECUNDA. De Deo nihil dignum dicitur.
2. 1. Age iam videamus, quomodo dictum sit: Penitet me quod coustituerim regem Saul 59. Quaeris
enim non utique in talium verborum intellectu rudis, sed rudimenta explorans mea studio paterno
et benigna cura, quomodo peniteat aliquid Deum, in quo sit omnis praescientia. Ego vero, cum hoc
de Deo dicitur, indignum aliquid dici arbitrarer, si aliquid dignum inveniretur quod de illo diceretur.
Cum vero verba omnia, quibus humana colloquia conseruntur, illius sempiterna virtus et divinitas
mirabiliter atque incunctanter excedat, quidquid de illo humaniter dicitur quod etiam hominibus
aspernabile videatur, ipsa humana ammonetur infirmitas etiam illa quae congruenter in Scripturis
sanctis de Deo dicta existimat humanae capacitati aptiora esse quam divinae sublimitati, ac per
hoc etiam ipsa esse transcendenda sereniore intellectu, sicut ista qualicumque transcensa sunt.

Praescientia an proprie sit in Deo. Scientia quid, et quomodo in Deo. Ira, misericordia, et
zelus Dei, quo sensu dicitur.
2. 2. Quis est enim hominum cui non occurrat in Deo cuncta praesciente penitentiam esse non
posse? Et certe tamen haec duo verba sunt, penitentia et praescientia, quorum quia unum
congruere credimus Deo, id est praescientiam, negamus in eo esse paenitentiam. Cum vero alius
liquidiore consideratione ista pertractans quaesierit, quemadmodum vel ipsa praescientia Deo
congruat, et invenerit huius etiam verbi notionem illius ineffabili divinitate longe alteque superari,
non miratur utrumque de illo propter homines dici potuisse, de quo utrumque propter ipsum
incongrue diceretur. Quid est enim praescientia nisi scientia futurorum? Quid autem futurum est
Deo, qui omnia tempora supergreditur? Si enim scientia Dei res ipsas habet, non sunt ei futurae sed
praesentes; ac per hoc non iam praescientia sed tantum scientia dici potest. Si autem sicut in
ordine temporalium creaturarum ita et apud eum nondum sunt quae futura sunt, sed ea praevenit
sciendo, bis ergo ea sentit, uno quidem modo secundum futurorum praescientiam, altero vero
secundum praesentium scientiam. Aliquid ergo temporaliter accidit scientiae Dei, quod
absurdissimum atque falsissimum est. Nec enim potest quae ventura praenoscit nosse cum
venerint, nisi bis innotescat, et praenoscendo antequam sint et cognoscendo cum iam sunt. Ita fit
ut quod longe a veritate seclusum est temporaliter aliquid accidat scientiae Dei, cum temporalia,
quae praesciuntur, etiam praesentia sentiuntur, quae non sentiebantur antequam fierent, sed
tantummodo praesciebantur. Si vero etiam cum venerint quae praesciebantur esse ventura, nihil
novi accidet scientiae Dei, sed manebit illa praescientia sicut erat etiam priusquam venirent quae
praesciebantur, quomodo iam praescientia dicetur, quando non est rerum futurarum? Iam enim
praesentia sunt quae futura cernebat et paulo post erunt praeterita. Praeteritarum autem rerum
sicut praesentium nullo modo potest dici praescientia. Reditur ergo ad id, ut fiat rebus iam
praesentibus scientia quae iisdem rebus futuris erat praescientia. Et cum ea quae praescientia erat
prius postea scientia fiat in Deo, admittit mutabilitatem et temporalis est, cum sit Deus, qui vere
summeque est, nec ulla ex parte mutabilis nec ullo motu novitio temporalis. Placet igitur ut non
dicamus praescientiam Dei sed tantummodo scientiam. Quaeramus et hoc quomodo. Non enim
scientiam solemus dicere in nobis, nisi cum sensa et intellecta memoria retinemus, cum
meminimus aliquid sensisse nos vel intellexisse, ut id cum volumus recolamus. Quod si ita in Deo
est, ut possit proprie dici: intellegit et intellexit, sentit et sensit, ammittit tempus et subrepit nihilo
minus ilia mutabilitas, quae longe a Dei substantia removenda est. Et tamen et scit Deus et praescit
Deus ineffabili modo. Sic eum et penitet ineffabili modo. Cum enim scientia Dei longe distet ab
humana scientia, ita ut irridenda sit comparatio, utraque tamen scientia vocatur. Et haec quidem
humana talis est, ut de illa dicat Apostolus etiam: Scientia destruetur 60, quod nullo modo recte de
scientia Dei dici potest. Sic et ira hominis turbida est et non sine cruciatu animi, ira vero Dei de qua
dicitur in Evangelio: Sed ira Dei manet super eum 61, et Apostolus: Revelatur enim ira Dei de caelo
super omnem impietatem 62 illo in tranquillitate iugiter permanente in creatura subdita exercet
ammirabili aequitate vindictam. Misericordia quoque hominis habet nonnullam cordis miseriam,
unde etiam in latina lingua nomen accepit. Nam inde est etiam quod non solum gaudere cum
gaudentibus, sed etiam flere cum flentibus hortatur Apostolus 63. Quis autem sano capite dixerit
ulla miseria tangi Deum, quem tamen ubique Scriptura misericordem esse testatur? Ita zelum
humanum non sine peste livoris intellegimus, zelantem vero Deum non ita, sed eodem verbo non
eodem modo.

26

