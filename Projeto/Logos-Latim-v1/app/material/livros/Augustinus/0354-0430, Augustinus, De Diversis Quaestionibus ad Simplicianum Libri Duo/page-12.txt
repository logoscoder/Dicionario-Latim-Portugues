donabat. Nam et Christus pro impiis mortuus est 146, non tamen ut impii permanerent, sed ut
iustificati ab impietate mutarentur, credentes in eum qui iustificat impium 147. Odit enim Deus
impietatem. Itaque in aliis eam punit per damnationem, in aliis adimit per iustificationem,
quemadmodum ipse iudicat esse faciendum illis iudiciis inscrutabilibus. Et quod ex numero
impiorum quos non iustificat facit vasa in contumeliam, non hoc in eis odit quod facit, quippe in
quantum impii sunt execrabiles sunt, in quantum autem vasa fiunt, ad aliquem usum fiunt, ut per
eorum ordinatas poenas vasa quae fiunt in honorem proficiant. Non itaque odit Deus, nec in
quantum homines sunt, nec in quantum vasa sunt id est nec quod in eis facit creando, nec quod in
eis facit ordinando. Nihil enim odit eorum quae fecit. Sed tamen ut vasa eos perditionis faciat ad
usum correctionis aliorum, odit in eis impietatem, quam ipse non fecit. Sicut enim iudex in homine
odit furtum, sed non odit quod datur ad metallum illud enim fur, hoc iudex facit, ita Deus, quod ex
consparsione impiorum facit vasa perditionis, non odit quod facit, id est opus ordinationis suae in
poena debita pereuntibus, in qua occasionem salutis illi quorum miseretur inveniunt. Sic Pharaoni
dictum est: Ad hoc te excitavi, ut ostendam in te potentiam meam, et ut annuntietur nomen meum
in universa terra 148. Haec demonstratio potentiae Dei et annuntiatio nominis eius in universa terra
prodest eis, ut timeant et vias suas corrigant, quibus vocatio talis congruit. Sic consequenter dicit:
Si autem volens Deus ostendere iram et demonstrare potentiam suam attulit in multa patientia
vasa irae, quae perfecta sunt in perditionem 149 subauditur: Tu quis es, qui respondeas Deo? 150 ut
recurrente sententia ad verba superiora, iste sit sensus: Si volens Deus ostendere iram attulit vasa
irae, tu quis es, qui respondeas Deo? Non autem solum volens ostendere iram et demonstrare
potentiam suam attulit in multa patientia vasa irae, quae perfecta sunt in perditionem, sed etiam,
quod sequitur, ut notas faceret divitias gloriae suae in vasa misericordiae 151. Quid enim prodest
vasis perfectis in perditionem quod ea patienter Deus sustinet, ut ordinate disperdat utaturque illis
ad instrumentum salutis aliorum quorum miseretur? Sed illis utique prodest ad quorum salutem
istis sic utitur ut, sicut scriptum est: Iustus manus lavet in sanguine peccatoris 152, id est mundetur
ab operibus malis per timorem Dei, cum videt supplicia peccatorum. Quod ergo volens ostendere
iram attulit vasa irae, valet ad utilem aliis praestandum timorem et ut notas faceret divitias gloriae
suae in vasa misericordiae, quae praeparavit in gloriam 153. Etenim obduratio illa impiorum
utrumque demonstrat: et quid timendum sit, ut quisque pietate convertatur ad Deum, et quantae
agendae sint gratiae misericordiae Dei, qui in aliorum poena quid aliis donet ostendit. Si autem illa,
quam de aliis exigit, non est iusta poena; nihil donat aliis a quibus eam non exigit. Quia vero illa
iusta est et nulla est iniquitas apud vindicantem Deum, quis sufficiat agere gratias ei qui hoc
remittit, quod si vellet exigere, nemo se recte diceret non debere?

Vasa perditionis ad usum correctionis aliorum fiunt.
2. 19. Quos et vocavit nos, inquit, non solum ex Iudaeis sed etiam ex Gentibus 154, id est vasa
misericordiae quae praeparavit in gloriam; non enim omnes Iudaeos sed ex Iudaeis, nec omnes
omnino homines Gentium sed ex Gentibus. Una est enim ex Adam massa peccatorum et impiorum,
in qua et Iudaei et Gentes remota gratia Dei ad unam pertinent consparsionem. Si enim figulus luti
ex eadem consparsione facit aliud vas in honorem aliud in contumeliam, manifestum est autem
quod ex Iudaeis sunt alia vasa in honorem alia in contumeliam sicut ex Gentibus, sequitur ut ad
unam consparsionem omnes pertinere intellegantur. Deinde incipit reddere attestationes
prophetiae singulis generibus converso ordine. Prius enim dixit ex Iudaeis, posterius ex Gentibus;
prius autem reddit testimonium pro Gentibus, deinde pro Iudaeis. Etenim: Sicut Osee dicit, vocabo
non plebem meam plebem meam et non dilectam dilectam; et erit in loco ubi dictum est: Non
populus meus vos, ibi vocabuntur filii Dei vivi 155, de Gentibus intellegitur dictum, quia non
habebant destinatum unum sacrificiorum locum sicut Iudaei in Ierusalem. Missi sunt autem ad
Gentes Apostoli, ut in loco suo quique crederent et ubicumque credidissent ibi sacrificium laudis
offerrent, quibus dedit potestatem filios Dei fieri 156. Isaias autem, inquit, clamat pro Israel. Ne
rursus omnes Israelitae in perditionem isse credantur, docet et inde facta alia vasa in honorem alia
in contumeliam. Si fuerit, inquit, numerus filiorum Israel quasi arena maris, reliquiae salvae fient.
Cetera ergo turba vasa perfecta ad perditionem. Verbum enim consummans et brevians, inquit,
faciet Dominus super terram 157, id est ut compendio fidei per gratiam salvos faciat credentes, non
per innumerabiles observationes, quibus illa multitudo serviliter onerata premebatur. Per gratiam
quippe nobis verbum consummans et brevians fecit super terram dicens: Iugum meum lene est, et
sarcina mea levis est 158. Quod et paulo post hic dicitur: Prope te est verbum, in ore tuo et in corde
tuo, hoc est verbum fidei quod praedicamus. Quia si confitearis in ore tuo quia Dominus est Iesus,
et credideris in corde tuo quia Deus illum suscitavit a mortuis, salvus eris; corde enim creditur ad
iustitiam, ore autem confessio fit in salutem 159. Hoc est verbum consummans et brevians quod
fecit Dominus super terram. Qua consummatione atque brevitate latro iustificatus est, qui defixis in
cruce omnibus membris et habens libera haec duo, corde credidit ad iustitiam, ore confessus est ad
salutem, statimque audire meruit: Hodie mecum eris in paradiso 160. Consequerentur enim bona
opera eius, si percepta gratia diu inter homines viveret; sed tamen non ea praecesserant, ut

12

