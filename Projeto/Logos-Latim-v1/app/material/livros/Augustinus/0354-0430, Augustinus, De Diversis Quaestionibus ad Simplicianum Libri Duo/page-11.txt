iustitiae, quod sive exigatur sive donetur, nulla est iniquitas. A quibus autem exigendum et quibus
donandum sit, superbe iudicant debitores, quemadmodum conducti ad illam vineam iniuste
indignati sunt, cum tantumdem aliis donaretur, quantum illis redderetur 132. Itaque huius
impudentiam quaestionis ita retundit Apostolus: O homo, tu quis es, qui respondeas Deo? 133 Sic
enim respondet Deo, cum ei displicet quod de peccatoribus conqueritur Deus, quasi quemquam
Deus peccare cogat, cum ipse neminem peccare cogat, sed tantummodo quibusdam peccantibus
misericordiam iustificationis suae non largiatur, et ob hoc dicatur obdurare peccantes quosdam,
quia non eorum miseretur, non quia impellit ut peccent. Eorum autem non miseretur, quibus
misericordiam non esse praebendam aequitate occultissima et ab humanis sensibus remotissima
iudicat; inscrutabilia enim sunt iudicia eius et investigabiles viae ipsius 134. Conqueritur autem iuste
de peccatoribus, tamquam de his quos peccare ipse non cogit. Simul etiam ut hi quorum miseretur
hanc quoque habeant vocationem, ut dum conqueritur Deus de peccatoribus, compungantur corde
atque ad eius gratiam convertantur. Iuste ergo conqueritur et misericorditer.

Omnes homines una massa peccati.
2. 17. Sed si hoc movet quod voluntati eius nullus resistit quia cui vult subvenit et quem vult
deserit, cum et ille cui subvenit et ille quem deserit ex eadem massa sint peccatorum et, quamvis
debeat uterque supplicium, ab uno tamen exigatur alteri donetur: si hoc ergo movet: O homo, tu
quis es, qui respondeas Deo? 135 Arbitror enim sub eadem significatione positum quod dictum est
homo, sub qua et illud dicitur: Nonne homines estis et secundum hominem ambulatis? 136 Ibi enim
carnales et animales notantur hoc nomine, quibus dicitur: Non potui vobis loqui quasi spiritalibus
sed quasi carnalibus, et illud: Nondum enim poteratis, sed neque adhuc potestis; adhuc enim estis
carnales 137, et illud: Animalis autem homo non percipit quae sunt Spiritus Dei 138. His ergo dicitur:
O homo, tu quis es, qui respondeas Deo? Numquid dicit figmentum ei qui se finxit: Quare sic me
fecisti? Aut non habet potestatem figulus luti ex eadem consparsione facere aliud quidem vas in
honorem aliud in contumeliam? 139 Eo ipso fortasse satis ostendit se homini carnali loqui, quoniam
hoc limus ipse significat, unde primus homo formatus est. Et quia omnes, ut iam commemoravi,
secundum eumdem Apostolum in Adam moriuntur, unam dicit esse consparsionem omnium. Et
quamvis aliud vas fiat in honorem aliud in contumeliam, tamen et illud quod fit in honorem necesse
est ut carnale esse incipiat atque inde in spiritalem consurgat aetatem, quando quidem iam in
honorem facti erant et in Christo iam nati erant. Sed tamen, quoniam parvulos adhuc alloquitur,
etiam ipsos carnales appellat dicens: Non potui vobis loqui quasi spiritalibus sed quasi carnalibus.
Quasi parvulis in Christo lac vobis potum dedi non escam. Neque enim poteratis, sed nec adhuc
quidem potestis, adhuc enim estis carnales 140. Quamvis ergo carnales eos esse dicat, tamen iam in
Christo natos et in illo parvulos et lacte potandos. Et quod adiungit: Nec adhuc quidem potestis,
ostendit proficientes futurum esse ut possint, quia iam in eis spiritaliter renatis gratia fuerat
inchoata. Ergo iam vasa erant in honorem facta, quibus adhuc tamen recte diceretur: O homo, tu
quis es, qui respondeas Deo? Et si talibus recte dicitur, multo rectius eis qui vel nondum ita
regenerati sunt vel etiam in contumeliam facti. Illud tantummodo inconcussa fide teneatur, quod
non sit iniquitas apud Deum, qui sive donet sive exigat debitum, nec ille a quo exigit recte potest
de iniquitate eius conqueri, nec ille cui donat debet de suis meritis gloriari. Et ille enim nisi quod
debetur non reddit, et ille non habet nisi quod accepit.

Quomodo Esau Deus odio habuit, qua nihil odit eorum quae fecit. Peccatum quid.
2. 18. Sed enitendum est hoc loco, si Dominus adiuvet videre quemadmodum et illud verum sit
quod scriptum est: Nihil odisti horum quae fecisti 141, et illud: Iacob dilexi, Esau autem odio habui
142
. Si enim propterea Esau odio habuit, quia vas erat factum in contumeliam, et aliud vas in
honorem aliud in contumeliam idem figulus fecit, quomodo: Nihil odisti eorum quae fecisti? Ecce
enim odit Esau, quod vas ipse fecit in contumeliam. Qui nodus ita solvitur, si intellegamus omnium
creaturarum esse artificem Deum. Omnis autem creatura Dei bona est 143, et omnis homo, in
quantum homo est, creatura est, non in quantum peccator est. Est ergo creator Deus et corporis et
animi humani. Neutrum horum malum et neutrum odit Deus; nihil enim odit eorum quae fecit. Est
autem animus praestantior corpore, Deus vero et animo et corpore utriusque effector et conditor,
nec odit in homine nisi peccatum. Est autem peccatum hominis inordinatio atque perversitas, id est
a praestantiore Conditore aversio et ad condita inferiora conversio. Non igitur odit Deus Esau
hominem, sed odit Deus Esau peccatorem, sicut dicitur de Domino: In sua propria venit, et sui eum
non receperunt 144, quibus item ipse dicit: Vos propterea non auditis, quia non estis ex Deo 145.
Quomodo sui, quomodo non ex Deo, nisi quia illud dictum est de hominibus quos ipse Dominus
fecerat, illud de peccatoribus quos ipse Dominus arguebat? Idem tamen ipsi et homines et
peccatores, sed homines Dei conditione, peccatores propria voluntate. Quod ergo Iacob dilexit,
numquid peccator non erat? Sed dilexit in eo non culpam quam delebat, sed gratiam quam

11

