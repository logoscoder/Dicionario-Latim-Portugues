Rebus divinis vocabula humana tribuuntur, sed ibi remotis imperfectionibus intellegenda.
Sapientia et scientia unde differunt.
2. 3. Longum est percurrere cetera, et sunt innumerabilia quibus ostenditur multa divina iisdem
nominibus appellari quibus humana, cum incomparabili diversitate seiuncta sint. Nec tamen frustra
eadem sunt rebus utrisque indita vocabula nisi quia haec cognita, quae in quotidiana consuetudine
versantur et experimentis usitatioribus innotescunt, nonnullam ad intellegenda illa sublimia
praebent viam. Cum enim dempsero de humana scientia mutabilitatem et transitus quosdam a
cogitatione in cogitationem, cum recolimus ut cernamus animo quod in contuitu eius paulo ante
non erat, atque ita de parte in partem crebris recordationibus transilimus, unde etiam ex parte dicit
esse Apostolus nostram scientiam 64: cum ergo haec cuncta detraxero et reliquero solam
vivacitatem certae atque inconcussae veritatis una atque aeterna contemplatione cuncta lustrantis,
immo non reliquero non enim habet hoc humana scientia, sed pro viribus cogitavero, insinuatur
mihi utcumque scientia Dei. Quod tamen nomen ex eo quod sciendo aliquid non latet hominem
potuit esse rei utrique commune. Quamquam et in ipsis hominibus solet discerni a sapientia
scientia, ut etiam Apostolus dicit: Alii quidem datur per Spiritum sermo sapientiae, alii sermo
scientiae secundum eumdem Spiritum 65. In Deo autem nimirum non sunt haec duo sed unum. Et in
hominibus quidem ita discerni probabiliter solent, ut sapientia pertineat ad intellectum aeternorum,
scientia vero ad ea quae sensibus corporis experimur. Sed licet alius aliam differentiam proferat,
nisi tamen diversa essent, non sic ab Apostolo distinguerentur. Quod sane si ita est, ut nomen
scientiae rebus quas per sensum corporis experimur deputandum sit, nulla est omnino scientia Dei;
non enim Deus per se ipsum ex corpore et animo constat sicut homo. Sed melius dicitur aliam esse
scientiam Dei et non eiusdem generis, cuius ista est quae hominum dicitur; sicut etiam id ipsum
quod Deus dicitur longe aliud est, quam quemadmodum dictum est quod stetit in synagoga deorum
66
. Tamen ad non latere quoquo modo pertinet communicatio ipsa vocabuli. Sic etiam de ira
hominis detraho turbulentum motum, ut remaneat vindictae vigor; atque ita utcumque assurgo in
notitiam illius quae appellatur ira Dei. Item de misericordia si auferas compassionem cum eo quem
miseraris participatae miseriae et remaneat tranquilla bonitas subveniendi et a miseria liberandi,
insinuatur misericordiae divinae qualiscumque cognitio. Zelum quoque Dei non repudiemus et
aspernemur, cum scriptum invenimus; sed auferamus de humano zelo pallidam tabem doloris et
morbidam perturbationem animi, remaneatque illud solum iudicium quo corruptio castitatis
impunita esse non sinitur, et assurgimus, ut incipiamus aliquo modo capere zelum Dei.

Paenitere quomodo convenit Deo.
2. 4. Quapropter cum legimus etiam Deum dicentem: Paenitet me 67, consideremus quod esse
soleat in hominibus opus paenitendi. Procul dubio reperitur voluntas mutandi, sed in homine cum
dolore animi est; reprehendit enim in se quod temere fecerat. Auferamus ergo ista quae de humana
infirmitate atque ignorantia veniunt, et remaneat solum velle, ut non ita sit aliquid quemadmodum
erat. Sic potest aliquantum intimari menti nostrae, qua regula intellegatur quod paenitet Deum.
Cum enim paenitere dicitur, vult non esse aliquid, sicut fecerat ut esset. Sed tamen et cum ita
esset, ita esse debebat; et cum ita esse iam non sinitur, iam non debet esse ita, perpetuo quodam
et tranquillo aequitatis iudicio, quo Deus cuncta mutabilia incommutabili voluntate disponit.

Paenitentia et zelus cur minus videntur Deo congruere quam praescientia, ira et similia.
2. 5. Sed quoniam praescientiam et scientiam cum laude solemus in hominibus appellare, iramque
ipsam solet humanum genus in magnis potestatibus tremere potius quam reprehendere,
congruenter putamus talia dici de Deo. Qui autem zelat et quem aliquid paenitet, quoniam vel
culpari solet vel in se culpam corrigere atque ideo cum reprehensione ista de hominibus dici,
propterea movet, cum legimus esse aliquid in Deo eiusmodi. Sed illa Scriptura omnibus consulens
propterea magis et ista ponit, ne illa quae placent sic intellegantur in Deo, quomodo consuerunt in
hominibus intellegi. Per haec enim quae displicent, cum ea non audemus sic intellegere in Deo ut
inveniuntur in homine, discimus etiam illa sic quaerere quae apta esse atque convenientia
putabamus. Nam si propterea non est illud de Deo dicendum, quia in homine displicet non dicamus
incommutabilem Deum, quia de hominibus cum reprehensione dictum est: Non enim est illis
commutatio 68. Item sunt quaedam quae in homine laudabilia sunt, in Deo autem esse non possunt,
sicut pudor, quod aetatum viridiorum magnum ornamentum est, sicut timor Dei; non enim tantum
in veteribus Libris laudatur, sed Apostolus etiam dicit: Perficientes sanctificationem in timore Dei 69,
qui utique nullus in Deo est. Sicut ergo quaedam laudabilia hominum non recte dicuntur in Deo, sic
quaedam culpabilia hominum recte intelleguntur in Deo, non ita ut in hominibus, sed vocabulis
tantummodo communibus longe alia ratione et modo. Nam paulo post idem Samuel, cui dixerat
Dominus: Paenitet me quod constituerim regem Saul 70, ipsi Sauli ait de Deo: Quoniaun non est

27

