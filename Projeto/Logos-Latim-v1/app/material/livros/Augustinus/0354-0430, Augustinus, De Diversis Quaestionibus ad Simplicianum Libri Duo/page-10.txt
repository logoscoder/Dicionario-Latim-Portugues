2. 14. Hic dicet aliquis: Cur ergo Esau non sic est vocatus ut vellet oboedire? Videmus enim alios
aliter isdem rebus demonstratis vel significatis ad credendum moveri, sicut exempli gratia Simeon
in Dominum nostrum Iesum Christum adhuc infantem parvulum credidit Spiritu ei revelante
cognoscens 117. Nathanael ad unam sententiam, quam ab illo audivit: Priusquau te Philippus
vocaret, cum esses sub arbore fici, vidi te, respondit: Rabbi, tu es Filius Dei, tu es rex Israel 118.
Quod tanto post quia confessus est Petrus, meruit audire quod beatus sit et quod ei darentur claves
regni caelorum 119. Miraculo facto in Cana Galileae, quod initium signorum Ioannes Evangelista
commemorat, aqua in vinum conversa crediderunt in eum discipuli eius 120. Multos loquendo
invitavit ad fidem, multi nec suscitatis mortuis crediderunt. De cruce atque morte eius conterriti
etiam discipuli titubarunt, et tamen latro tunc credidit, cum eum non praestantiorem videret in
operibus sed consortio crucis aequalem 121. Unus e numero discipulorum post eius resurrectionem
non tam viventibus membris quam recentibus cicatricibus credidit 122, multi ex eorum numero a
quibus crucifixus est, qui videntes eum miracula facientem contempserant discipulis eum
praedicantibus et in nomine eius talia facientibus crediderunt 123. Cum ergo alius sic alius autem sic
moveatur ad fidem, eademque res saepe alio modo dicta moveat alio modo dicta non moveat,
aliumque moveat alium non moveat, quis audeat dicere defuisse Deo modum vocandi, quo etiam
Esau ad eam fidem mentem applicaret voluntatemque coniungeret, in qua Iacob iustificatus est.
Quod si tanta quoque potest esse obstinatio voluntatis, ut contra omnes modos vocationis
obdurescat mentis eversio, quaeritur, utrum de divina poena sit ipsa duritia, cum eum Deus deserit
non sic vocando, quomodo ad fidem moveri potest. Quis enim dicat modum quo ei persuaderetur ut
crederet etiam omnipotenti defuisse?

Obduratio Dei quae sit.
2. 15. Sed quid hoc quaerimus, cum ipse subiungat Apostolus: Dicit enim Scriptura Pharaoni quia
ad hoc te excitavi, ut ostendam in te potentiam meam, et ut annuntietur nomen meum in universa
terra 124? Hoc autem subiecit Apostolus documentum, quo probaret quod supra dixerat: Igitur non
volentis neque currentis sed miserentis est Dei 125. Tamquam enim diceretur: Unde hoc doces? dicit
enim Scriptura, inquit, Pharaoni quia ad hoc te excitavi, ut ostendam in te potentiam meam, et ut
annuntietur nomen meum in universa terra, utique hinc ostendens quod non volentis neque
currentis sed miserentis est Dei, concluditque ita: Ergo cuius vult miseretur et quem vult obdurat
126
, cum superius non utrumque sit. Neque enim quomodo dictum est: Non volentis neque currentis
sed miserentis est Dei, sic etiam dictum est: Non nolentis neque contemnentis sed obdurantis est
Dei. Unde datur intellegi, quod infra utrumque posuit, ergo cuius vult miseretur et quem vult
obdurat, ita sententiae superiori posse congruere, ut obduratio Dei sit nolle misereri, ut non ab illo
irrogetur aliquid quo sit homo deterior, sed tantum quo sit melior non erogetur. Quod si fit nulla
distinctione meritorum, quis non erumpat in eam vocem quam sibi ipse obiecit Apostolus: Dicis
itaque mihi: Quid adhuc conqueritur? nam voluntati eius quis resistit? 127 Conqueritur enim Deus
saepe de hominibus, sicut per innumerabiles apparet Scripturarum locos, quod nolint credere et
recte vivere. Unde fideles et facientes voluntatem Dei conversari dicuntur sine quaerela 128, quod
de illis non queratur Scriptura. Sed quid conqueritur, ait, nam voluntati eius quis resistet quando
cuius vult miseretur et quem vult obdurat? Et tamen intueamur superiora,et inde nostram, quantum
ipse Dominus adiuvat, sententiam diri-gamus.

Solutio quaestionis de reprobatione Esau.
2. 16. Ait enim paulo ante: Quid ergo dicemus? Numquid iniquitas est apud Deum? Absit! 129 Sit
igitur hoc fixum atque immobile in mente sobria pietate atque stabili in fide, quod nulla est iniquitas
apud Deum. Atque ita tenacissime firmissimeque credatur id ipsum, quod Deus cuius vult miseretur
et quem vult obdurat, hoc est cuius vult miseretur et cuius non vult non miseretur, esse alicuius
occultae atque ab humano modulo investigabilis aequitatis, quae in ipsis rebus humanis terrenisque
contractibus animadvertenda est, in quibus nisi supernae iustitiae quaedam impressa vestigia
teneremus, numquam in ipsum cubile ac penetrale sanctissimum atque castissimum spiritalium
praeceptorum nostrae infirmitatis suspiceret atque inhiaret intentio. Beati qui esuriunt et sitiunt
iustitiam, quoniam ipsi saturabuntur 130. In ista igitur siccitate vitae condicionisque mortalis nisi
aspergeretur desuper velut tenuissima quaedam aura iustitiae, citius aresceremus quam sitiremus.
Quapropter cum dando et accipiendo inter se hominum societas connectatur, dentur autem et
accipiantur vel debita vel non debita, quis non videat iniquitatis argui neminem posse qui quod sibi
debetur exegerit, nec eum certe qui quod ei debetur donare voluerit, hoc autem non esse in eorum
qui debitores sunt, sed in eius cui debetur arbitrio? Haec imago vel, ut supra dixi, vestigium
negotiis hominum de fastigio summo aequitatis impressum est. Sunt igitur omnes homines quando
quidem, ut Apostolus ait, in Adam omnes moriuntur 131, a quo in universum genus humanum origo
ducitur offensionis Dei una quaedam massa peccati supplicium debens divinae summaeque

10

