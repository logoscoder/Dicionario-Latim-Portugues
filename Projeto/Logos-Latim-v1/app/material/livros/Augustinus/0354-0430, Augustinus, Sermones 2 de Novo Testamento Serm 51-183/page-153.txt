11. 10. Quid duo caeci iuxta viam sunt, nisi duo populi, ad quos sanandos venit Iesus? Ostendamus
hos duos populos in Scripturis sanctis. Est in Evangelio scriptum: Habeo alias oves, quae non sunt
de hoc ovili; et illas oportet me adducere, ut sit unus grex et unus pastor 26. Qui sunt ergo duo
populi? Unus Iudaeorum, et alius Gentium. Non sum missus, ait, nisi ad oves quae perierunt domus
Israel 27. Quibus hoc dixit? Discipulis: quando illa Chananaea clamabat, quae se esse canem
confessa est, ut micas de mensa dominorum mereretur. Et quia meruit, iam duo demonstrati sunt
ad quos venerat: Iudaicus scilicet populus, de quo ait: Non sum missus nisi ad oves quae perierunt
domus Israel: et Gentium populus, cuius typum praetendebat haec mulier, quam primo respuerat,
dicens: Non est bonum panem filiorum mittere canibus 28: et cui dicenti: Ita, Domine, nam et canes
edunt de micis quae cadunt de mensa dominorum suorum; responderat; O mulier, magna est fides
tua, fiat tibi sicut vis 29. Inde enim erat et ille Centurio, de quo dicit idem Dominus: Amen dico
vobis, non inveni tantam fidem in Israel 30. Quia ille dixerat: Non sum dignus ut intres sub tectum
meum; sed tantum dic verbo, et sanabitur puer meus 31. Ita ergo Dominus ante passionem et
clarificationem suam duos iam populos designabat: unum, ad quem venerat propter promissa
Patrum; et alterum, quem propter misericordiam non repellebat: ut impleretur quod promissum
erat Abrahae: In semine tuo benedicentur omnes gentes 32. Propterea et Apostolus iam post
resurrectionem Domini et ascensionem, ubi contemptus est a Iudaeis, perrexit ad Gentes. Nec
tamen Ecclesiis quae de Iudaeis crediderant, tacuit: Eram, inquit, ignotus facie Ecclesiis Iudaeae,
quae sunt in Christo. Tantum autem audiebant quia qui aliquando nos persequebatur, nunc
evangelizat fidem quam aliquando vastabat: et in me, inquit, magnificabant Deum 33. Sic et
angularis lapis dicitur Christus, qui fecit utraque unum 34. Angulus enim duos parietes copulat de
diverso venientes. Quid tam diversum, quam circumcisio et praeputium, habens unum parietem de
Iudaea, alterum parietem de Gentibus? Sed angulari lapide copulantur: Lapidem enim quem
reprobaverunt aedificantes, hic factus est in caput anguli 35. Angulus in aedificio non est, nisi cum
duo parietes ex diverso venientes in unum conveniunt, et quadam unitate iunguntur. Isti ergo duo
parietes secundum typum, duo caeci erant clamantes ad Dominum.

Transiens Iesus interpellatur et sanat.
12. 11. Attendite nunc, dilectissimi. Dominus transibat, caeci clamabant. Quid est, transibat?
Transitoria opera faciebat, sicut iam diximus. Secundum haec transitoria opera fides nostra
aedificatur. Credimus enim in Filium Dei, non tantum quia Verbum Dei est, per quem facta sunt
omnia: si enim semper in forma Dei manens aequalis Deo, non semetipsum exinaniret formam
servi accipiens 36; nec sentirent caeci, ut possent clamare. Sed cum operaretur transitoria, id est,
humiliaret se, factus obediens usque ad mortem, mortem autem crucis, clamaverunt duo caeci:
Miserere nostri, fili David 37. Quia et hoc ipsum quod Dominus et creator David, etiam filius David
esse voluit, in tempore hoc egit, transiens hoc fecit.

Clamare ad Christum, quid.
13. 12. Quid est autem, clamare ad Christum, fratres, nisi gratiae Christi congruere bonis operibus?
Hoc dico, fratres, ne forte simus strepentes vocibus, et muti moribus. Quis est qui clamat ad
Christum, ut pellatur interior caecitas transeunte Christo, id est, dispensante nobis temporalia
sacramenta, quibus admoneamur ad aeterna capienda? Quis est qui clamat ad Christum? Qui
contemnit mundum, clamat ad Christum. Qui spernit saeculi voluptates, clamat ad Christum. Qui
dicit non lingua, sed vita: Mihi mundus crucifixus est, et ego mundo 38; clamat ad Christum. Quid
dispergit, et dat pauperibus, ut iustitia eius maneat in saeculum saeculi 39; clamat ad Christum. Qui
enim audit, et non surdus audit: Res vestras vendite, et date pauperibus; facite vobis sacculos non
veterascentes, thesaurum non deficientem in coelo 40: tamquam vestigiorum sonitum Christi
transeuntis audiens clamet ad haec caecus, id est, faciat ista. Vox eius in factis sit. Incipiat
mundum contemnere, inopi sua distribuere, pro nihilo habere quae homines amant; contemnat
iniurias, non appetat vindicari, paret maxillam percutienti, oret pro inimicis; si quis ei abstulerit sua,
non repetat; si quid alicui abstulerit, reddat quadruplum.

Turba prohibens clamare.
14. 13. Cum ista facere coeperit, omnes sui cognati, affines, amici commoventur. Qui diligunt
saeculum, contradicunt. Quid insanis? Nimius es: numquid alii non sunt christiani? Ista stultitia est,
ista dementia est. Et caetera talia turba clamat, ne caeci clament. Turba clamantes corripiebat: sed
eorum clamores non vincebat. Intellegant quid faciant, qui volunt sanari. Et nunc Iesus transit: qui
iuxta viam sunt, clament. Hi sunt enim qui labiis honorant, cor autem eorum longe est a Deo 41. Ipsi
sunt iuxta viam, quibus praecipit Dominus obtritis corde. Nam cum recitantur ea quae fecit

153

