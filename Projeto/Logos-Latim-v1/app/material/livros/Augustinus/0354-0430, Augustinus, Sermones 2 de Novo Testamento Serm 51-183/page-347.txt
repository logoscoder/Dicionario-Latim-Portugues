134 SERMO 152

DE SEQUENTIBUS VERBIS APOSTOLI (ROM 7; 8,1-4); USQUE AD:
"MISIT DEUS FILIUM SUUM IN SIMILITUDINEM CARNIS PECCATI ", ETC.

Difficultas non est in obscuris sensibus, quando adiuvat Spiritus.
1. Meminisse debet Caritas vestra, disputasse me vobis de quaestione difficillima ex apostoli Pauli
Epistola, ubi dicit: Non enim quod volo, ago; sed quod odi, illud facio 1. Qui ergo adfuistis,
meministis; adestote nunc animo, ut astruatis ad id quod audistis. Sequitur enim lectio quae hodie
recitata est, quam quidem lector inde coepit: Misit Deus Filium suum in similitudinem carnis
peccati, et de peccato damnavit peccatum in carne; ut iustitia legis impleretur in nobis, qui non
secundum carnem ambulamus, sed secundum spiritum 2. Illa vero quae tunc lecta sunt, nec
tractata verba, ista sunt quae sequuntur: Igitur ego ipse mente servio legi Dei, carne autem legi
peccati. Nulla ergo condemnatio est his nunc qui sunt in Christo Iesu. Lex enim spiritus vitae in
Christo Iesu liberavit te a lege peccati et mortis. Quod enim impossibile erat legis, in quo
infirmabatur per carnem 3. Et sequitur quod hodie lectum est: Deus Filium suum misit in
similitudinem carnis peccati. Difficultas non est in obscuris sensibus, quando adiuvat spiritus.
Adiuvet ergo nos orantibus vobis; quia ipsum desiderium quod vultis intellegere, oratio est ad
Deum. Ab ipso ergo oportet ut exspectetis auxilium. Nos enim, quomodo rustici in agro, forinsecus
operamur. Si autem nullus esset qui intrinsecus operaretur, nec semen terrae figeretur, nec in agro
cacumen exsurgeret, nec roboraretur virga et perveniret ad trabem; nec rami, nec fructus, nec folia
nascerentur. Ideo dixit ipse Apostolus, discernens operationem operariorum et Creatoris: Ego
plantavi, Apollo rigavit; sed Deus incrementum dedit. Et adiunxit: Neque qui plantat est aliquid,
neque qui rigat; sed qui incrementum dat Deus 4. Si Deus intrinsecus incrementum non det, inanis
est iste sonus ad aures vestras. Si autem det, valet aliquid quod plantamus et rigamus, et non est
inanis labor noster.

Pugna contra carnalia desideria.
2. Iam dixi vobis sic esse accipiendum quod ait Apostolus: Mente servio legi Dei, carne autem legi
peccati 5; ut carni nihil plus permittatis, nisi desideria, sine quibus non potest esse. Si autem
desideriis malis consenseritis, et non contra illa luctati fueritis, victi plangetis; et optandum est ut
plangatis, ne et sensum doloris perdatis. Quantum ergo est in votis nostris, in voluntate nostra, in
oratione nostra, quando dicimus: Ne nos inferas in tentationem, sed libera nos a malo 6; hoc utique
cupimus, ut nec ipsa mala desideria existant de carne nostra. Sed quamdiu hic vivimus, efficere
non valemus. Propter hoc ait: Perficere autem bonum non invenio 7. Facere quid invenio? Non
consentire malo desiderio. Perficere non invenio: non habere malum desiderium. Restat ergo in hac
pugna, ut mente non consentiente malis concupiscentiis, servias legi Dei; carne autem
concupiscente, sed te non consentiente, servias legi peccati. Agit caro desideria sua, age et tu tua.
Non opprimuntur, non exstinguuntur a te desideria eius; non exstinguat tua; ut in certamine
labores, non victus traharis.

Concupiscentiae malum in baptizatis sine reatu.
3. Sequitur ergo et dicit Apostolus: Nulla ergo condemnatio est nunc his qui sunt in Christo Iesu 8.
Et si habent desideria carnis, quibus non consentiunt; et si lex in membris eorum repugnat legi
mentis eorum, et captivare vult mentem; tamen quia per gratiam Baptismatis et lavacri
regenerationis solutus est et ipse reatus, cum quo eras natus, et quidquid antea consensisti malae
concupiscentiae, sive quolibet flagitio, sive quolibet facinore, sive qualibet mala cogitatione, sive
qualibet mala locutione, omnia deleta sunt in illo fonte, quo servus intrasti, unde liber existi; quia
ergo haec ita sunt: Nulla nunc condemnatio est his qui sunt in Christo Iesu. Nulla est nunc, antea
fuit. Ex uno omnes in condemnationem 9. Hoc malum fecerat generatio, sed hoc bonum fecit
regeneratio. Lex enim spiritus vitae in Christo Iesu liberavit te a lege peccati et mortis 10. Inest in
membris, sed reum te non facit. Liberatus es ab illa; liber pugna; sed vide ne vincaris, et iterum fias
servus. Laboras pugnando, sed laetaberis triumphando.

347

