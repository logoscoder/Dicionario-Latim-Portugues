162 SERMO 173

DE EISDEM VERBIS APOSTOLI (1 THESS 4, 12-17)

In defunctorum exsequiis quid recogitandum.
1. Quando celebramus dies fratrum defunctorum, in mente habere debemus, et quid sperandum, et
quid timendum sit. Secundum hoc enim sperandum est, quoniam: Pretiosa in conspectu Domini
mors sanctorum eius 1; secundum hoc autem timendum est, quia: Mors peccatorum pessima 2.
Ideoque propter spem: In memoria aeterna erit iustus; propter timorem: Ab auditu malo non
timebit 3. Erit enim auditus quo nullus sit peior, quando dicetur sinistris: Ite in ignem aeternum 4. Ab
hoc auditu malo iustus non timebit. Erit enim ad dexteram inter illos quibus dicetur: Venite,
benedicti Patris mei, percipite regnum 5. In hac autem vita, quae media ante summa bona et ante
summa mala ducitur, in medio bonorum malorumque mediorum, id est, in neutra parte summorum;
quia et bona quaecumque hic fuerint homini, in comparatione bonorum aeternorum nulla sunt; et
mala quaecumque in hac vita experitur homo, in comparatione ignis aeterni nec comparanda sunt;
in hac ergo medietate vitae, illud quod audivimus nunc ex Evangelio, tenere debemus: Qui credit,
inquit, in me, licet moriatur, vivit 6. Et vitam pronuntiat, et mortem non negat. Qui credit in me,
licet moriatur, vivit. Quid est: licet moriatur, vivit? Licet moriatur corpore, vivit spiritu. Deinde
adiungit: Et qui vivit et credit in me, non morietur in aeternum 7. Certe licet moriatur, quomodo, si
non morietur? Sed licet moriatur ad tempus, non morietur in aeternum. Sic ista solvitur quaestio, ut
non sint inter se contraria verba veritatis, et possint instruere affectum pietatis. Ergo licet corpore
morituri simus, vivimus si credimus.

Resurrectionis fides, solatium in corte carorum. Mors poena peccati.
2. Est autem fides nostra maxime discreta ab omni fide Gentilium in resurrectione mortuorum.
Hanc enim illi omnino non recipiunt: quia ubi recipiant, non habent. A Domino enim praeparatur
voluntas hominis, ut sit fidei receptaculum 8. Dicit Iudaeis Dominus: Sermo meus non capit in
vobis 9. Ergo in his capit, in quibus invenit quod capiat. In his enim invenit quod capiat sermo qui
capit, quos Deus pollicendo non decipit. Ille enim qui quaerit ovem perditam 10, et quam quaerit
novit, et ubi quaerat, et quomodo eius membra dispersa colligat, et in unam salutem redigat, et ita
restituat ut eam ulterius non perdat. Consolemur ergo nos invicem, et in his sermonibus nostris.
Potest non dolere cor humanum defuncto carissimo: melius tamen cum dolet sanatur cor humanum
quam non dolendo fit inhumanum. Maria Domino cohaerebat, et mortuum fratrem dolebat. Sed
quid miraris quia Maria dolebat tunc, cum ipse Dominus flebat? Movere autem quemvis potest,
quomodo flebat mortuum, se continuo iubente victurum 11? Non mortuum flebat, quem ipse
suscitavit; sed mortem, quam sibi homo peccando comparavit. Si enim peccatum non
praecessisset, sine dubio mors secuta non fuisset. Secuta est ergo mors etiam corporis, quam
praecessit mors animae. Mors animae praecessit deserendo Deum, et mors corporis secuta est
deserente anima. Hac deseruit volens, hac coacta est deserere nolens. Tamquam illi diceretur:
Recessisti ab eo quem diligere debuisti, recede ab eo quod dilexisti. Quis enim vult mori? Prorsus
nemo: et ita nemo, ut beato Petro diceretur: Alter te cinget, et feret quo tu non vis 12. Si ergo nulla
esset mortis amaritudo, non esset magna martyrum fortitudo.

Consolatio in mortuorum luctu.
3. Ideo et Apostolus: De dormientibus, inquit, nolo vos ignorare, fratres, ut non contristemini, sicut
et Gentes, quae spem non habent 13. Non tantum ait: ut non contristemini; sed, ut non sic
contristemini, quemadmodum Gentes, quae spem non habent. Necesse est enim ut contristemini:
sed ubi contristaris, consoletur te spes. Quomodo enim non contristaris, ubi corpus quod vivit ex
anima, fit exanime, discedente anima? Qui ambulabat iacet, qui loquebatur tacet, clausi oculi lucem
non capiunt, aures nulli voci patescunt: omnia membrorum officia conquieverunt; non est qui
moveat gressus ad ambulandum, manus ad operandum, sensus ad percipiendum. Nonne ista est
domus, quam nescio quis invisibilis habitator ornabat? Discessit qui non videbatur, remansit quod
cum dolore videatur. Ista est causa tristitiae. Si haec est causa tristitiae, sit huius tristitiae
consolatio. Quae consolatio? Quia ipse Dominus in iussu et in voce archangeli, et in novissima tuba

430

