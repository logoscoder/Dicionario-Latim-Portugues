sacramento, ne hominum putaretur donum Spiritus sancti, non exspectatum est, sicut tunc, ut
venirent Apostoli, sed continuo venit Spiritus sanctus 32. Soluta est Simonis cogitatio, ne in tali
cogitatione haberet imitatores.

Aliud exemplum in Cornelio centurione.
12. Deinde aliud mirabilius exemplum. Petrus venit ad centurionem Cornelium, ad hominem
incircumcisum gentilem: coepit praedicare Christum Iesum, et illi, et eis qui cum illo erant. Adhuc
loquente Petro, non dico, nondum imponente manum, sed nondum etiam baptizante, et cum
dubitarent qui erant cum Petro, utrum incircumcisi baptizandi essent (natum quippe erat inter
Iudaeos qui crediderant, et eos qui fideles ex Gentibus facti erant, scandalum, id est, Iudaeos et
Christianos, qui baptizabantur incircumcisi); ut hanc Deus tolleret quaestionem, cum loquitur
Petrus, venit Spiritus sanctus, implevit Cornelium, implevit eos qui cum illo erant. Et ipsa
attestatione rei magnae, quasi clamatum est ad Petrum: Quid de aqua dubitas? iam ego hic sum 33.

Mundatio in Baptismo non ex ministrorum meritis, sed ex Dei gratia.
13. Secura ergo quaelibet anima a multa nequitia per dominicam gratiam liberanda, tamquam
immunda prostitutione mundanda in Ecclesia, credat, accedat ad pedes Domini, quaerat vestigia
Domini, confiteatur lacrymas fundens, tergat capillis suis. Pedes Domini, praedicatores Evangelii.
Capilli mulieris, superfluae possessiones. Tergat capillis, tergat prorsus, operetur misericordiam: et
cum terserit, osculetur; accipiat pacem, ut habeat caritatem. Accessit ad talem, baptizata est a tali,
qualis erat apostolus Paulus: audiat ab illo: Imitatores mei estote, sicut et ego Christi 34. Baptizata
est autem ab alio aliquo sua quaerente, non quae Iesu Christi 35: audiat a Domino: Quae dicunt,
facite; quae autem faciunt, facere nolite 36. Secura sit et in illo, sive in bonum evangelistam
incurrat, sive in eum qui quod dicit non facit. A Domino enim secura audit: Vade, mulier; fides tua
te salvam fecit 37.

67

SERMO 100

DE VERBIS EVANGELII LC 9, 57, 62,
UBI AGITUR DE TRIBUS, QUORUM UNUS DIXIT:
" DOMINE, SEQUAR TE QUOCUMQUE IERIS", ET REPROBATUS EST;
ALIUS NON AUDEBAT, ET EXCITATUS EST; TERTIUS DIFFEREBAT, ET CULPATUS
EST

Cur reprobatur qui profitetur se secuturum Christum.
1. 1. De capitulo Evangelii, quod Dominus donavit, audite. Lectum est enim, Dominum Iesum
differenter egisse, cum obtulit se unus, ut eum sequeretur, et reprobatus est; alius non audebat, et
excitatus est; tertius differebat, et culpatus est. Quod enim dixit: Domine, sequar te quocumque
ieris 1; quid tam promptum, quid tam impigrum, quid tam paratum, et quid ad tantum bonum
aptissimum, sequi Dominum quocumque ierit? Miraris hoc, dicens: Quid est hoc, quod magistro
bono Domino Iesu Christo invitanti discipulos, quibus daret regnum coelorum, displicuit tam
paratus? Sed quia talis magister erat, qui futura praevideret, intellegimus, fratres, istum hominem,
si sequeretur Christum, sua quaesiturum fuisse, non quae Iesu Christi. Ipse enim dixit: Non omnis,
qui dicit mihi, Domine, Domine, intrabit in regnum coelorum 2. Et iste de ipsis fuit, nec sic se ipso
noverat, quomodo medicus inspiciebat. Nam si iam se fictum esse spectabat, si iam dolosum et
insidiosum se noverat, cui loqueretur non noverat. Ipse est enim de quo ait evangelista: Non opus
habebat ut quisquam ei testimonium perhiberet de homine: ipse enim sciebat quid esset in
homine 3. Quid ergo respondit? Vulpes foveas habent, et volatilia coeli nidos: Filius autem hominis
non habet ubi caput suum reclinet 4. Sed ubi non habet? In fide tua. Vulpes enim habent foveas in
corde tuo, dolosus es: volatilia coeli habent nidos in corde tuo, elatus es. Dolosus et elatus, non me
sequeris. Quomodo sequitur dolosus simplicitatem?

Alter a Christo vocatus.
1. 2. Et ad alterum continuo tacentem, et nihil dicentem, nihil promittentem dicit: Sequere me 5.
Quantum mali in illo, tantum boni videbat in isto. Sequere me, dicis nolenti. Ecce habes hominem
paratum. Sequar te quocumque ieris 6: et tu dicis nolenti: Sequere me? Istum, inquit, declino; quia

188

