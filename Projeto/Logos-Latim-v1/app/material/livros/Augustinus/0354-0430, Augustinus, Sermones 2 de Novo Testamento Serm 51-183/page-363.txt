inveniretur, sed etiam ut augeretur, et vel sic medicus quaereretur. Si enim levis morbus esset,
contemneretur; si morbus contemneretur, medicus non quaereretur; si medicus non quaereretur,
morbus non finiretur. Ideo ubi abundavit peccatum, superabundavit gratia 16; quae delevit cuncta
peccata quae invenit, et ad non peccandum voluntati nostrae conanti adiutorium subministravit; ut
ipsa voluntas nostra non in se ipsa, sed in Deo laudaretur. In Deo enim laudabimur tota die 17: et, In
Domino laudabitur anima mea; audiant mites, et iucundentur 18. Audiant mites: nam superbi et
litigiosi non audiunt. Ergo quare non ipsa est lex digito Dei scripta, quae dat adiutorium hoc gratiae,
de qua loquimur? Quare? Quia in tabulis lapideis scripta est, non in tabulis cordis carnalibus 19.

Veteris ac novae legis concordia.
5. 5. Denique, fratres mei, in magno mysterio videte concordiam, videte distantiam; concordiam
legis, distantiam plebis. Celebratur Pascha in veteri populo, sicut nostis, occisione agni cum azymis;
ubi occisio ovis Christum significat, azyma autem novam vitam, hoc est, sine vetustate fermenti.
Unde nobis Apostolus dicit: Expurgate vetus fermentum, ut sitis nova conspersio, sicut estis azymi;
Pascha enim nostrum immolatus est Christus 20. Celebratum est ergo Pascha in illo veteri populo,
nondum in luce fulgente, sed in umbra significante celebratum est; et post quinquaginta dies a
celebratione Paschae, sicut computans inveniet qui voluerit, datur lex in monte Sina, scripta digito
Dei. Venit verum Pascha, immolatur Christus; transitum facit a morte ad vitam. Transitus enim
interpretatur hebraice Pascha; quod expressit Evangelista dicens: Cum autem veniret hora ut
transiret Iesus de hoc mundo ad Patrem 21. Celebratur ergo Pascha, resurgit Dominus, facit
transitum a morte ad vitam, quod est Pascha; et numerantur quinquaginta dies, et venit Spiritus
Sanctus, digitus Dei.

Legum earumdem differentia.
6. 6. Sed videte ibi quomodo, et hic quomodo. Ibi plebs longe stabat, timor erat, amor non erat.
Nam usque adeo timuerunt, ut dicerent ad Moysen: Loquere tu ad nos, et non nobis loquatur
Dominus, ne moriamur 22. Descendit ergo, sicut scriptum est, Deus in Sina in igne; sed plebem
longe stantem territans, et digito suo scribens in lapide 23, non in corde. Huc autem quando venit
Spiritus Sanctus, congregati erant fideles in unum; nec in monte terruit, sed intravit in domum. De
caelo quidem factus est subito sonus, quasi ferretur flatus vehemens; sonuit, sed nullus expavit.
Audisti sonum, vide et ignem; quia et in monte utrumque erat, et ignis et sonitus; sed illic etiam
fumus, hic vero ignis serenus. Visae sunt enim illis, inquit Scriptura, linguae divisae, velut ignis.
Numquid de longinquo territans? Absit! Nam insedit super unumquemque eorum, et coeperunt
linguis loqui, sicut Spiritus dabat eis pronuntiare 24. Audi linguam loquentem, et intellege Spiritum,
non in lapide, sed in corde scribentem. Lex ergo spiritus vitae, scripta in corde, non in lapide; in
Christo Iesu, in quo celebratum est verissimum Pascha: liberavit te a lege peccati et mortis 25. Nam
ut noveris ipsam esse distantiam evidentissimam Veteris et Novi Testamenti; unde et dicit
Apostolus: Non in tabulis lapideis, sed in tabulis cordis carnalibus 26. Dominus apud Prophetam dicit:
Ecce dies veniunt, dicit Dominus, et consummabo super domum Iacob testamentum novum, non
secundum testamentum quod constitui patribus eorum, in die qua apprehendi manum eorum, et
duxi eos de terra Aegypti. Deinde ipsam differentiam evidenter ostendens: Dans, inquit, leges meas
in cordibus eorum; in cordibus, inquit, eorum superscribam eas 27. Si ergo scribatur lex Dei in corde
tuo, non foris terreat, sed intus mulceat; tunc Lex spiritus vitae in Christo Iesu liberavit te a lege
peccati et mortis 28.

Legis infirmitas ex carne. Christus in similitudine carnis peccati.
7. 7. Quod enim impossibile erat legis 29. Hoc enim sequitur in lectione Apostoli: Quod impossibile
erat legis. Et ne ipsa culparetur, quid subiunxit? In quo infirmabatur per carnem. Lex enim iubebat,
et non implebat; quia caro, ubi non erat gratia, invictissime resistebat. Et lex infirmabatur per
carnem, quia lex spiritalis est; ego autem carnalis sum 30. Quomodo ergo lex mihi opitularetur
iubens per litteram, et non dans gratiam? Infirmabatur per carnem. Quid fecit Deus, cum hoc
impossibile esset legis, et infirmaretur per carnem? Deus Filium suum misit. Per quid infirmabatur
lex, et propter quid erat hoc impossibile legis? Infirmabatur per carnem. Quid ergo Deus? Contra
carnem misit carnem; immo etiam pro carne misit carnem. Peccatum enim carnis occidit, carnis
substantiam liberavit. Misit Deus Filium suum in similitudinem carnis peccati 31. In carne quidem
vera, sed non in carne peccati. Quid autem: in similitudinem carnis peccati? Id est, ut esset caro,
vera caro. Et unde similitudo carnis peccati? Quia de peccato mors: mors est utique in omni carne
peccati; de qua dicit Apostolus: Ut evacuaretur corpus peccati 32. Quia ergo mors est in omni carne
peccati: sed utrumque ibi est, et mors et peccatum in carne cetera. In carne peccati et mors est, et

363

