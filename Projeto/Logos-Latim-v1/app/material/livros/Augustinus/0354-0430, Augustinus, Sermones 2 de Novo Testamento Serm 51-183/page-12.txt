non utique suorum, sed nostrorum, ascendens generationes enumerat. Sed ille descendit per
Salomonem, in cuius matre peccavit David: iste ascendit per Nathan, alterum filium eiusdem David,
per quem a peccato purgatus est. Legimus enim quod Nathan ad eum missus est, ut eum
redargueret, et per poenitentiam sanaretur 85. Occurrerunt ambo sibi in David; ille descendens, iste
ascendens: et inde usque ad Abraham, vel ab Abraham usque ad David in nulla generatione diversi
sunt. Ita Christus et filius David, et filius Abraham, transit ad Deum. Ad Deum quippe nos oportet in
Baptismo renovatos a peccatorum abolitione reduci.

De quadragenario numero in Domini generationibus
22. 32. In generationibus sane quas enumerat Matthaeus, quadragenarius numerus eminet. Habent
enim istum morem divinae Scripturae, ut quod excesserit certos articulos numerorum aliquando
non computent. Sic etiam quadringenti anni dicuntur post quos egressus est populus Israel ex
Aegypto 86; cum sint quadringenti triginta. Sic et una generatio quae quadragenarium numerum
excedit, non aufert huic numero principatum. Hic autem numerus vitam significat, qua in hac terra
laboratur, quamdiu peregrinamur a Domino 87, in qua necessaria est dispensatio temporaliter
praedicandae veritatis. Denarius enim numerus, quo significatur perfectio beatitudinis, quater
multiplicatus, propter tempus quadripartitum, et mundum quadripartitum, quadragenarium
numerum facit. Propterea quadraginta diebus ieiunatum est, et a Moyse 88, et ab Elia 89, et ab ipso
Mediatore Domino nostro Iesu Christo 90: quia in hoc tempore necessaria est a corporalibus
illecebris continentia. Quadraginta quoque annos in eremo populus peregrinatus est 91: quadraginta
diebus diluvium factum est 92. Quadraginta dies post resurrectionem Dominus cum discipulis
conversatus est, persuadens eis resuscitati corporis veritatem 93: ubi significavit in hac vita, qua
peregrinamur a Domino 94, quod numerus quadragenarius, - sicut dictum est -, mystice insinuat
necessariam nobis memoriam Dominici Corporis, quam in Ecclesia facimus, donec veniat 95. Ad
hanc ergo vitam quoniam descendit Dominus noster, et Verbum caro factum est 96, ut traderetur
propter delicta nostra, et resurgeret propter iustificationem nostram 97; quadragenarium numerum
Matthaeus secutus est: ut una generatio quae ibi excedit quadragenarium numerum, vel non
impediat, sicuti triginta illi anni non impediunt quadringentorum perfectionem; vel hoc etiam ipsa
significet, quia ipse Dominus quo iuncto fiunt quadraginta unum, ita descendit ad hanc vitam
portaturus peccata nostra, ut tamen ab hac vita, propria et singulari excellentia, qua ita homo est
ut etiam Deus sit, inveniatur exceptus. De hoc enim solo dicitur, quod de nullo homine sancto,
quantalibet sapientia iustitiaque perfecto, dici potuit aut poterit: Verbum caro factum est 98.

Cur generationes septuaginta septem numerat Lucas.
23. 33. Lucas autem qui ex baptismo Domini per generationes ascendit, septuagenarium et
septimum numerum complet, incipiens ab ipso Domino nostro Iesu Christo per Ioseph ascendere, et
perveniens ad Deum per Adam: id est, quia in hoc numero abolitio significatur omnium peccatorum,
quae fit in Baptismo, non quia ipsi Domino erat quod in baptismo dimitteretur; sed quia sua
humilitate quid nobis esset utile commendavit. Et quamvis esset illud baptismum Ioannis; in eo
tamen sensibiliter apparuit Trinitas Patris et Filii et Spiritus sancti, qua consecratus est ipsius Christi
baptismus, quo baptizandi erant futuri Christiani: Pater, in voce quae facta est de coelo; Filius, in
ipso homine Mediatore; Spiritus sanctus, in columba 99.

Numeri septuaginta septem significatus.
23. 34. Quare autem septuagenarius et septimus numerus omnia peccata contineat quae
dimittuntur in Baptismo, haec probabilis ratio videtur occurrere; quia denarius numerus
perfectionem habet iustitiae et beatitudinis, cum septenaria creatura Creatoris inhaeret Trinitati:
unde etiam decalogus Legis in decem praeceptis consecratus est. Transgressio autem denarii
undenario numero significatur: et intellegitur peccatum esse transgressio, cum aliquid amplius
homo appetens, iustitiae regulam excedit. Unde et avaritiam radicem omnium malorum dicit
Apostolus 100. Et animae a Deo fornicanti, ex eiusdem Domini persona dicitur: Sperabas si a me
discessisses, aliquid amplius te habituram. Quia ergo transgressionem, id est peccatum ad se
ipsum refert qui peccat, quia privato quodam suo laetari vult; unde reprehenduntur etiam qui sua
quaerunt, non quae Iesu Christi 101, et laudatur caritas non quaerens quae sua sunt 102: propterea
ipse undenarius numerus quo significatur transgressio, non decies multiplicatur, sed septies, et
fiunt septuaginta septem. Non enim ad Conditoris Trinitatem, sed ad ipsam creaturam, id est, ad
ipsum hominem pertinet transgressio, quam creaturam septenarius numerus ostendit. Tria propter
animum, ubi est quaedam imago Trinitatis Creatoris; ibi enim homo ad imaginem Dei factus est: et
quatuor propter corpus. Notissima enim sunt quatuor primordia quibus corpus constat. Et cui nota

12

