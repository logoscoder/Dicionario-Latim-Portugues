me, qui fecit me, et de morte sua vicit te. Et tunc triumphantes dicturi sunt: Ubi est, mors,
contemptio tua? Ubi est, mors, aculeus tuus?

Vult homo non esse concupiscentias, nec facit quod vult.
9. 11. Modo autem, quando caro concupiscit adversus spiritum, et spiritus adversus carnem,
contemptio mortis est: non quod volumus facimus. Quare? Quia volumus ut nullae sint
concupiscentiae, sed non possumus. Velimus nolimus, habemus illas; velimus nolimus, titillant,
blandiuntur, stimulant, infestant, surgere volunt. Premuntur, nondum exstinguuntur; quamdiu caro
concupiscit adversus spiritum, et spiritus adversus carnem. Numquid hoc etiam cum mortuus fuerit
homo? Absit. Deponis carnem, quomodo tecum trahis concupiscentias carnis? Sed si bene pugnasti,
reciperis ad quietem. De qua quiete coronandus es, non damnandus; ut postea perducaris ad
regnum. Ergo quamdiu hic vivitur, fratres, sic est; sic et nos qui senuimus in ista militia, minores
quidem hostes habemus: sed tamen habemus. Fatigati sunt quodam modo hostes nostri iam etiam
per aetatem; sed tamen fatigati non cessant qualibuscumque motibus infestare senectutis quietem.
Acrior pugna iuvenum est: novimus eam, transivimus per eam. Caro ergo concupiscit adversus
spiritum, et spiritus adversus carnem; ut non ea quae vultis faciatis 28. Quid enim vultis, o sancti, o
boni praeliatores, o fortes milites Christi? quid vultis? Ut non sint omnino concupiscentiae malae.
Sed non potestis. Exercete bellum, sperate triumphum. Modo enim interim pugnatur. Caro
concupiscit adversus spiritum, et spiritus adversus carnem; ut non ea quae vultis, faciatis; id est, ut
omnino nullae sint concupiscentiae carnis.

Pugnandum ne regnet peccatum. Arma nostra. Potestas nobis data.
10. 12. Sed facite quod potestis; quod ait ipse Apostolus alio loco, quod commemorare iam
coeperam: Non regnet peccatum in vestro mortali corpore, ad oboediendum desideriis eius. Ecce
quod nolo; mala desideria surgunt, sed noli oboedire. Arma te, sume instrumenta bellorum.
Praecepta Dei, arma tua sunt. Si bene me audis, et ex eo quod loquor armaris. Non, inquit, regnet
peccatum in vestro mortali corpore. Quamdiu enim portatis mortale corpus, pugnat contra vos
peccatum; sed non regnet. Quid est: Non regnet? Id est, ad oboediendum desideriis eius. Si
coeperitis oboedire, regnat. Et quid est oboedire, nisi ut exhibeatis membra vestra arma iniquitatis
peccato 29? Nihil hoc doctore praeclarius. Quid vis iam ut exponam tibi? Fac quod audisti. Non
exhibeas membra tua arma iniquitatis peccato. Dedit tibi Deus potestatem per Spiritum suum, ut
membra tua teneas. Surgit libido, tene tu membra; quid factura est quae surrexit? Tu tene
membra: noli exhibere membra tua arma iniquitatis peccato; noli armare adversarium tuum contra
te. Tene pedes, ne eant ad illicita. Libido surrexit, tene tu membra; tene tu manus ab omni scelere;
tene tu oculos, ne male attendant; tene aures, ne verba libidinis libenter audiant; tene totum
corpus, tene latera, tene summa, tene ima. Quid facit libido? Surgere novit, vincere non novit.
Surgendo assidue sine causa, discit et non surgere.

Concupiscentias audire et perficere quid sit.
11. 13. Redeamus ergo ad verba, quae obscura de Apostolo proposueram, et plana iam esse
videbimus. Hoc enim proposueram, quod non dixit Apostolus: Spiritu ambulate, et concupiscentias
carnis ne habueritis; quia necesse est ut habeamus illas. Quare ergo non dixit: Concupiscentias
carnis ne feceritis? Quia facimus eas; concupiscimus enim. Ipsum concupiscere, facere est. Sed ait
Apostolus: Iam non ego operor illud, sed quod habitat in me peccatum 30. Ergo quid tibi cavendum
est? Hoc sine dubio, ne perficias. Surrexit libido damnabilis, surrexit, suggessit: non audiatur. Ardet,
non se compescit, et velles ut non arderet. Et ubi est: Ut non ea quae vultis, faciatis? Noli dare
membra. Ardeat sine causa, et consumit se. In te ergo fiunt ipsae concupiscentiae. Fatendum est,
fiunt. Ideo dixit: Ne perfeceritis. Sed non perficiantur. Decrevisti facere, perfecisti. Perfecisti etenim,
si decernas faciendum esse adulterium, et ideo non facias quia locus non est inventus, quia
opportunitas non datur, quia forte illa casta est de qua videris esse commotus; ecce iam illa casta
est, et tu adulter es. Quare? Quia perfecisti concupiscentias. Quid est: perfecisti? In animo tuo
faciendum esse adulterium decrevisti. Iam, quod absit, si et membra fuerint operata, in mortem
devolutus es.

In tribus mortuis a Christo suscitatis tres peccatorum gradus.
12. 14. Suscitavit Christus mortuam in domo filiam Archisynagogi 31. In domo erat, elata nondum
erat. Sic est homo qui flagitium decrevit in corde; mortuus est, sed intus iacet. Si autem usque ad
membrorum perpetrationem pervenerit, elatus est foras. Sed et iuvenem filium viduae suscitavit
Dominus, quando extra portam civitatis mortuus efferebatur. Sic ergo audeo quid dicere: Decrevisti

279

