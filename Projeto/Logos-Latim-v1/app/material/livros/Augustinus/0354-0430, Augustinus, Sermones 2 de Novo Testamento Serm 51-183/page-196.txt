Bonum Marthae, ministerium at Mariae pars melior.
4. 5. Bona sunt ministeria circa pauperes, et maxime circa sanctos Dei servitia debita, obsequia
religiosa. Redduntur enim, non dantur, dicente Apostolo: Si nos vobis spiritalia seminavimus,
magnum est si carnalia vestra metamus? 12 Bona sunt, exhortamur ad haec, et in verbo Domini
aedificamus vos, nolite pigri esse ad suscipiendos sanctos. Aliquando nescientes, suscipiendo quos
nesciebant, Angelos susceperunt 13. Bona sunt haec: melius est tamen quod elegit Maria. Illud enim
habet ex necessitate occupationem: istud autem ex caritate suavitatem. Vult homo occurrere
quando ministrat; et aliquando non potest: quaeritur quod deest, paratur quod adest; distenditur
animus. Nam si Martha ad illa sufficeret, adiutorium sororis non posceret. Multa sunt, diversa sunt,
quia carnalia sunt, quia temporalia sunt: etsi bona sunt, transitoria sunt. Marthae autem quid ait
Dominus? Maria meliorem partem elegit 14. Non tu malam, sed illa meliorem. Audi unde meliorem:
Quae non auferetur ab ea. A te auferetur aliquando onus necessitatis: aeterna est dulcedo veritatis.
Non auferetur ab ea quod elegit. Non aufertur, sed tamen augetur. In hac autem vita augetur, in
alia vita perficietur, nunquam auferetur.

Marthae ministerium ad Mariae quietem tendit.
5. 6. Caeterum tu Martha, pace tua dixerim, in bono ministerio benedicta, pro isto labore tuo
mercedem quaeris, quietem. Modo occupata es circa multum ministerium, pascere vis mortalia
corpora, licet sanctorum: numquid cum veneris ad illam patriam, invenies peregrinum, quem
suscipias hospitio? invenies esurientem, cui panem frangas? sitientem, cui potum porrigas?
aegrum, quem visites? litigantem, quem concordes? mortuum, quem sepelias? Omnia ista ibi non
erunt: sed quid ibi erit? Quod Maria elegit: ibi pascemur, non pascemus. Ideo hoc ibi erit plenum
atque perfectum, quod hic elegit Maria: de illa mensa opulenta, de verbo Domini micas colligebat.
Nam vultis nosse quid ibi erit? Dominus ipse dicit de servis suis: Amen dico vobis, quia faciet eos
recumbere, et transibit, et ministrabit illis 15. Recumbere quid est, nisi vacare? Recumbere quid est,
nisi requiescere? Quid est: Transibit, et ministrabit illis? Prius transit, et sic ministrat. Sed ubi? In illo
convivio superno, de quo dicit: Amen dico vobis, multi ab oriente et occidente venient, et
recumbent cum Abraham, et Isaac, et Iacob in regno coelorum 16. Ibi Dominus pascit, sed prius hinc
transit. Nam ut noveritis, Pascha Transitus interpretatur. Venit Dominus, fecit divina, passus est
humana. Numquid adhuc conspuitur? numquid adhuc expalmatur? numquid adhuc spinis
coronatur? numquid adhuc flagellatur? numquid adhuc crucifigitur? numquid adhuc lancea
vulneratur? Transivit. Denique et Evangelium sic loquitur, quando Pascha fecit cum discipulis suis.
Quid dicit Evangelium? Cum autem venisset hora, ut Iesus transiret de hoc mundo ad Patrem 17.
Ergo ille transivit, ut pascat: nos sequamur, ut pascamur.

71

SERMO 104

TRACTATUS DE MARTHA ET MARIA SIGNIFICANTIBUS DUAS VITAS

Marthae et Mariae officia comparantur.
1. Sanctum Evangelium cum legeretur, audivimus a femina religiosa susceptum esse Dominum
hospitio, eaque Martha vocabatur. Et cum esset ipsa occupata in cura ministrandi, soror eius Maria
sedebat ad pedes Domini, et audiebat verbum eius. Laborabat illa, vacabat ista; illa erogabat, haec
implebatur. Verumtamen Martha, multum laborans in illa occupatione et negotio ministrandi,
interpellavit Dominum, et de sorore sua conquesta est, quod eam laborantem non adiuvaret.
Dominus autem pro Maria respondit Marthae; et ipse eius factus est advocatus, qui iudex fuerat
interpellatus. Martha, inquit, circa multa es occupata, quando unum est necessarium. Maria
meliorem partem elegit, quae non auferetur ab ea 1. Audivimus et interpellationem iudicis, et
sententiam; quae sententia interpellanti respondit, susceptam defendit. Erat enim Maria intenta
dulcedini verbi Domini. Intenta erat Martha, quomodo pasceret Dominum; intenta Maria, quomodo
pasceretur a Domino. A Martha convivium Domino parabatur, in cuius convivio Maria iam
iocundabatur. Cum ergo Maria suaviter audiret verbum dulcissimum, et corde intentissimo
pasceretur, interpellato Domino a sorore sua, quomodo putemus eam timuisse, ne diceret ei
Dominus: Surge, adiuva sororem tuam? Mira enim suavitate tenebatur, quae profecto maior est
mentis quam ventris. Excusata est, sedit securior. Quomodo autem excusata? Attendamus,
inspiciamus, perscrutemur quod possumus; pascamur et nos.

Marthae officium non reprehensum a Domino.
196

