Liberatio a diabolo per gratiam.
1. 3. Et quoniam dixerat: Filii vestri in quo eiciunt?, ut ostenderet gratiam in eis suam, non meritum
illorum: Aut quomodo potest quisquam, inquit, intrare in domum fortis et vasa eius diripere, nisi
prius alligaverit fortem et sic domum eius diripiet? 7 " Filii, inquit, vestri, qui vel crediderunt in me,
vel adhuc credituri sunt, et eiecturi daemones non in daemonum principe sed in simplici sanctitate;
qui certe vel fuerunt, vel hoc sunt quod etiam vos estis, id est, peccatores atque impii, et ideo in
domo diaboli et vasa diaboli; quomodo ab illo possent erui, quos praevalente iniquitate fortiter
obtinebat, nisi alligaretur iustitiae meae vinculis, et vasa eius eriperem quae fuerant vasa irae, et
ea facerem mea vasa misericordiae 8? ". Hoc est quod etiam beatus Apostolus superbis et quasi de
suis meritis gloriantibus increpans dicit: Quis enim te discernit? 9 Hoc est: " A massa perditionis ex
Adam et a vasis irae quis te discernit? ". Et ne quisquam diceret " iustitia mea ", Quid enim habes,
inquit, quod non accepisti? 10 Unde et de se ipso dicit: Fuimus enim et nos aliquando naturaliter filii
irae, sicut et ceteri 11. Ergo et ipse vas erat in domo illius male fortis, cum esset Ecclesiae
persecutor, blasphemus, iniuriosus, in malitia et invidia, sicut fatetur, agens 12; sed ille qui alligavit
fortem, ab eo vas perditionis eripuit et vas electionis effecit 13.

Regnum Christi schismatibus etiam excitatis indivisum.
2. 4. Deinde, ne putarent increduli et impii adversantes nomini Christiano propter diversas
haereses et schismata eorum, qui sub nomine Christiano greges colligunt perditorum, etiam Christi
regnum adversum se esse divisum, consequenter adiungit: Qui non est mecum, contra me est; et
qui non congregat mecum, spargit 14. Non ait: " Qui non est sub voce nominis mei ", aut: " sub
specie sacramenti mei ", sed: Qui non est mecum, contra me est. Nec ait: " Qui non congregat sub
sono nominis mei ", sed: Qui non congregat mecum, spargit. Non ergo est adversum se divisum
regnum Christi, et si homines conantur dividere quod emptum est pretio sanguinis Christi 15. Novit
enim Dominus qui sunt eius. Et recedat, inquit, ab iniquitate, omnis qui nominat nomen Domini 16.
Nam si ab iniquitate non recedit, non pertinet ad regnum Christi, etiam nominans nomen Christi. Ut
ergo aliqua, exempli gratia, commemorem: spiritus avaritiae et spiritus luxuriae, quia ille contrahit,
ille profundit, divisi sunt adversum se; et ambo ad regnum pertinent diaboli. Apud idolorum cultores
spiritus Iunonis et spiritus Herculis divisi sunt adversum se; et ambo ad regnum pertinent diaboli.
Paganus hostis Christi et Iudaeus hostis Christi, divisi sunt adversum se; et ambo ad regnum
pertinent diaboli. Arianus et Fotinianus ambo haeretici, et adversum se ambo divisi; Donatista et
Maximianista ambo haeretici, et adversum se ambo divisi; omnia vitia erroresque mortalium inter
se contrarii, divisi sunt adversum se; et omnes ad regnum pertinent diaboli. Ideo non stabit regnum
eius. Iustus autem et impius,
fidelis et incredulus, catholicus et haereticus divisi quidem sunt adversum se; sed non ambo ad
regnum pertinent Christi. Novit Dominus qui sunt eius 17. Nemo sibi de vocabulo blandiatur. Si vult
sibi prodesse nomen Domini, recedat ab iniquitate qui invocat nomen Domini.

Peccatum in Spiritum Sanctum, quale in paganis, Iudaeis et haereticis non
irremissibile.
3. 5. Sed ista verba evangelica et si habebant aliquid obscuritatis, quod Domino adiuvante arbitror
explanatum, non erant tamen tantae difficultatis, quantae apparet esse quod sequitur. Ideo dico
vobis: Omne peccatum et blasphemia remittetur hominibus; Spiritus autem blasphemiae non
remittetur. Et quicumque dixerit verbum contra Filium hominis, remittetur ei; qui autem dixerit
contra Spiritum Sanctum, non remittetur ei, neque in hoc saeculo neque in futuro 18. Quid ergo fiet
de his, quos lucrari cupit Ecclesia? Numquidnam correctis et ad eam ex quocumque errore
venientibus spes falsa promittitur in remissione omnium peccatorum? Quis enim non convincitur
dixisse verbum contra Spiritum Sanctum, antequam Christianus vel catholicus fieret? Primo, ipsi qui
Pagani appellantur, multorum deorum falsorumque cultores et idolorum adoratores, cum dicunt
Dominum Christum magicis artibus fecisse miracula; nonne istis sunt similes, qui eum dixerunt in
principe daemoniorum eiecisse daemonia? Deinde, cum quotidie nostram sanctificationem
blasphemant, quid aliud blasphemant quam Spiritum Sanctum? Quid Iudaei, qui dixerunt de
Domino unde iste exortus est sermo? Nonne usque adhuc verbum contra Spiritum Sanctum
loquuntur, sic eum negantes esse in Christianis, sicut illi in Christo esse negaverunt? Neque enim et
illi Spiritui Sancto maledixerunt, aut non eum esse dicentes; aut esse quidem, sed Deum non esse,
sed esse creaturam; aut ad daemones eiciendos nihil valere. Non ista indigna, non aliquid simile de
Spiritu Sancto locuti sunt. Sadducaei enim Spiritum Sanctum negabant; Pharisaei vero eum esse
contra Sadducaeorum haeresem defendebant 19, sed esse in Domino Iesu Christo negabant, quem

86

