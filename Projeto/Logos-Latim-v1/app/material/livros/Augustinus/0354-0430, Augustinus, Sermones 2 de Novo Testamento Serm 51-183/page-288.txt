10. Quod ergo dictum est de Iudaeis, hoc omnino in istis videmus. Zelum Dei habent. Testimonium
illis perhibeo, quia zelum Dei habent, sed non secundum scientiam. Quid est: Non secundum
scientiam? Ignorantes enim Dei iustitiam, et suam volentes constituere, iustitiae Dei non sunt
subiecti 32. Fratres mei, compatimini mecum. Ubi tales inveneritis, occultare nolite, non sit in vobis
perversa misericordia: prorsus ubi tales inveneritis, occultare nolite. Redarguite contradicentes, et
resistentes ad nos perducite. Iam enim de hac causa duo concilia missa sunt ad Sedem
Apostolicam: inde etiam rescripta venerunt. Causa finita est: utinam aliquando finiatur error! Ergo
ut advertant monemus, ut instruantur docemus, ut mutentur oremus. Conversi ad Dominum...

106 SERMO 132

DE VERBIS EVANGELII IOANNIS (6, 56-57):
"CARO MEA VERE ESCA EST, ET SANGUIS MEUS VERE POTUS EST.
QUI MANDUCAT MEAM CARNEM", ETC.

Ad regenerationis gratiam invitantur catechumeni.
1. Sicut audivimus, cum sanctum Evangelium legeretur, Dominus Iesus Christus exhortatus est
promissione vitae aeternae ad manducandum carnem suam et bibendum sanguinem suum. Qui
audistis haec, nondum omnes intellexistis. Qui enim baptizati et fideles estis, quid dixerit, nostis.
Qui autem inter vos adhuc Catechumeni, vel Audientes vocantur, potuerunt esse cum legeretur
audientes, numquid et intellegentes? Ergo sermo noster ad utrosque dirigitur. Qui iam manducant
carnem Domini, et bibunt sanguinem eius, cogitent quid manducent, et quid bibant: ne, sicut dicit
Apostolus, iudicium sibi manducent et bibant 1. Qui autem nondum manducant, et nondum bibunt,
ad tales epulas invitati festinent. Per istos dies magistri pascunt, Christus quotidie pascit, mensa
ipsius est illa in medio constituta. Quid causae est, o Audientes, ut mensam videatis, et ad epulas
non accedatis? Et forte modo cum Evangelium legeretur, dixistis in cordibus vestris: Putamus quid
est quod dicit: Caro mea vere esca est, et sanguis meus vere potus est? Quomodo manducatur caro
Domini, et bibitur sanguis Domini? Putamus quid dicit? Quis contra te clausit, ut hoc nescias?
Velatum est: sed si volueris, erit revelatum. Accede ad professionem, et solvisti quaestionem. Quod
enim dixit Dominus Iesus, iam fideles noverunt. Tu autem " Catechumenus " diceris, diceris
" Audiens ", et surdus es. Aures enim corporis patentes habes, quia verba quae dicta sunt audis:
sed aures cordis adhuc clausas habes, quia quod dictum est non intellegis. Disputo, non dissero.
Ecce Pascha est, da nomen ad Baptismum. Si non te excitat festivitas, ducat ipsa curiositas: ut
scias quid dictum sit: Qui manducat carnem meam, et bibit sanguinem meum, in me manet, et ego
in illo 2. Ut scias mecum quid dictum sit, pulsa, et aperietur tibi. Et ut tibi dico: Pulsa, et aperietur
tibi; ita et ego pulso, aperi mihi. Auribus personans, ad pectus pulso.

Coniugati fideles, iam corpus Christi manducantes, de castitate servanda
admonentur.
2. Sed si Catechumeni exhortandi sunt, fratres mei, ut ad tantam gratiam regenerationis accedere
non morentur; quanta nobis cura esse debet in aedificandis fidelibus, ut prosit eis quod accedunt;
non sibi tales epulas in iudicium manducent et bibant? Ut autem non in iudicium manducent et
bibant, bene vivant. Estote exhortatores non sermonibus, sed moribus vestris: ut illi qui non sunt
baptizati, sic festinent sequi vos, ut non pereant imitando vos. Qui coniugati estis, fidem tori
servate uxoribus vestris. Reddite quod exigitis. Vir, a femina exigis castitatem, praebe illi
exemplum, non verbum. Tu es caput, qua is vide. Hac enim debes ire, qua illi non sit periculosum
sequi: immo tu ipse qua vis eam sequi, illuc debes ambulare. Ab imbecilliore sexu exigis
fortitudinem: carnis concupiscentiam ambo habetis; qui fortior est, prior vincat. Et tamen quod
dolendum est, multi viri a feminis vincuntur. Servant feminae castitatem, quam viri servare nolunt:
et in eo quod non servant, se viros videri volunt; quasi propterea sit fortior sexu, ut eum facilius
subiuget inimicus. Lucta est, proelium est, pugna est. Vir fortior est femina, vir caput est feminae 3.
Femina pugnat, et vincit: tu hosti succumbis? Stat corpus, et iacet caput? Qui autem uxores
nondum habetis, et tamen ad mensam Dominicam iam acceditis, et carnem Christi manducatis, et
sanguinem bibitis, si ducturi estis uxores, servate vos uxoribus vestris. Quales eas vultis ad vos
venire, tales vos debent et ipsae invenire. Quis iuvenis est, qui non castam velit ducere uxorem? Et
si accepturus est virginem, quis non intactam desideret? Intactam quaeris, intactus esto. Puram

288

