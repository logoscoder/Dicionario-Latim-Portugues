habere malam vitam! Rogo te, praepone vitam tuam caligae tuae. Omnia, quae circa iacent oculis
tuis elegantia et pulchra, tibi cara sunt; et tibi ipse vilis es ac foedus? Si possent tibi respondere
bona, quibus plena domus tua est, quae habere optasti, quae perdere timuisti, nonne tibi
clamarent: " Sicut tu nos bona vis habere, sic et nos volumus bonum habere Dominum "? Tacita
voce interpellant contra te Dominum tuum: " Ecce bona tanta dedisti huic, et ipse malus est! Quid
ei prodest quod habet, quando eum qui omnia dedit non habet? ".

Verum bonum quid.
5. 6. Quaerit ergo aliquis, admonitus his verbis meis, et forte compunctus, quaerit quid sit bonum,
quale bonum, unde bonum. Bene intellexisti hoc te quaerere debere. Respondebo quaerenti, et
dicam: " Hoc est bonum, quod non potes invitus amittere. Potes enim aurum perdere, et nolens;
potes domum, potes honores, potes ipsam carnis salutem: bonum vero, quo vere bonus es, nec
invitus accipis, nec invitus amittis ". Quaero ergo quale sit hoc bonum. Psalmus quidem admonet
nos rem magnam, forte quam quaerimus. Ait enim: Filii hominum, quousque graves corde? 11
Quousque arbor illa in triennio? Filii hominum, quousque graves corde? Quid est " graves corde "?
Ut quid diligitis vanitatem et quaeritis mendacium? 12 Et a tergo ait quid quaerendum est: Scitote
quoniam Dominus magnificavit Sanctum suum 13. Iam et Christus venit, iam magnificatus est, iam
resurrexit et ascendit in caelum, iam per totum mundum nomen eius praedicatur: quousque graves
corde? Sufficiant praeterita tempora; iam magnificato illo sancto, quousque graves corde? Post
triennium quid restat, nisi securis? Quousque graves corde? Ut quid diligitis vanitatem et quaeritis
mendacium? Adhuc vana, adhuc inutilia, adhuc pompatica et volatica, ita, Christo sancto
magnificato, adhuc ista requiruntur! Iam clamat veritas, et adhuc quaeritur vanitas! Quousque
graves corde?

Cur mundus tam acriter flagellatur.
6. 7. Merito fortiter flagellatur hic mundus: cognovit enim iam verba Domini mundus. Et servus,
inquit, nesciens voluntatem domini sui, et faciens digna plagis, vapulabit paucis 14. Quare? Ut
quaerat voluntatem domini sui. Servus ergo nesciens voluntatem: hoc erat mundus, antequam
magnificaret Dominus Sanctum suum 15; servus erat nesciens voluntatem domini sui; et ideo
vapulabat paucis. Servus autem iam sciens voluntatem domini sui 16, hoc est modo, ex quo
magnificavit Deitas Sanctum suum; et non faciens voluntatem eius, vapulabit multis. Quid ergo
mirum si mundus multum vapulat? Servus est sciens voluntatem domini, et faciens digna plagis.
Non ergo recuset vapulare multis: quoniam, si non vult audire praeceptorem iniuste, iuste patietur
ultorem; vel non murmuret contra castigatorem, cum videat se plagis dignum, ut misericordiam
mereatur.

32

SERMO 72/A

DE VERBIS EVANGELII MT 12, 41:
" ECCE PLUS QUAM IONAS HIC " ET CETERA

Audierunt Ninivitae servum, Dominum Iudaei occiderunt.
1. Ea quae de sancto Evangelio recitata sunt, fratres mei, si omnia pertractare cupiamus, vix
tempus sufficit singulis: quanto magis non sufficit omnibus. Ionam prophetam, qui deiectus in mare
beluae marinae utero exceptus est, et die tertia vivus evomitus, figuram gessisse Salvatoris, qui
passus est et die tertio resurrexit, ipse Salvator ostendit. Accusatus est populus Iudaeorum in
comparatione Ninivitarum, quoniam Ninivitae, ad quos missus est redarguendos Ionas propheta,
agendo paenitentiam iram Dei placaverunt, et misericordiam meruerunt: Et ecce, inquit, plus quam
Ionas hic 1, volens intellegi se ipsum Dominus Christus. Audierunt illi servum, et vias suas
correxerunt; audierunt isti Dominum, et non solum se non correxerunt, sed insuper illum
occiderunt. Regina austri exurget, inquit, in iudicio cum generatione hac, et condemnabit eam;
venit enim a finibus terrae audire sapientiam Salomonis, et ecce plus quam Salomon hic 2. Non fuit
magnum Christo plus esse quam Ionas, plus esse quam Salomon: ille enim Dominus, illi servi erant;
sed tamen quales sunt, qui praesentem Dominum contempserunt, quando alienigenae servos eius
audierunt?

Bonum faciendum non supplicii timore sed amore recti.
99

