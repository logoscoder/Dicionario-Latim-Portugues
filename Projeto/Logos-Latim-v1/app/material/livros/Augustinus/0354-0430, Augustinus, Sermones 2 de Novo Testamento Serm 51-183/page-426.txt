resurrectionem iustorum; non quia iam acceperim, aut iam perfectus sim. Et contexit deinde:
Fratres, ego me non arbitror apprehendisse 29. Quomodo comparat iustitiam iustitiae, salutem
saluti, fidem speciei, peregrinationem civitati?

Perfectae iustitiae desiderio contemnenda praesens iustitia.
8. Attendite quomodo hoc impleat: Fratres, ego me non arbitror apprehendisse. Unum autem 30.
Quid: unum, nisi ex fide vivere, spe salutis aeternae, ubi erit plena et perfecta iustitia, in cuius
comparatione damna sunt quae transitura sunt, et stercora quae reprobanda sunt? Quid ergo?
Unum autem, quae retro oblitus, in ea quae ante sunt extentus, secundum intentionem sequor ad
palmam supernae vocationis Dei in Christo Iesu 31. Et ad eos qui de sua perfectione possent
praesumere: Quotquot autem perfecti sumus, hoc sapiamus. Iam dudum dixerat se imperfectum,
nunc autem perfectum. Quare, nisi quia ipsa est perfectio hominis, invenisse se non esse
perfectum? Quotquot autem perfecti sumus, hoc sapiamus. Et si quid forte aliter sapitis, id quoque
vobis Deus revelabit 32; id est, ut si vos in aliquo profectu animi iustificatos probatis, legendo
Scripturas, et inveniendo quae sit vera et perfecta iustitia, inveniatis vos reos, et desiderio
futurorum damnetis praesentia, vivatis ex fide et spe et caritate; et intellegatis quia quod adhuc
creditis, nondum videtis; quod adhuc speratis, nondum tenetis; quod adhuc desideratis, nondum
impletis. Ex si talis est caritas peregrinantium, qualis erit videntium? Ergo ille qui docebat iustitiam
Dei, et non constituebat suam, clamabat de Psalmo: Exaudi me in tua iustitia. Et non intres in
iudicium cum servo tuo; quoniam non iustificabitur in conspectu tuo omnis vivens 33.

Perfecta iustitia et felicitas cum videbitur Deus.
9. Secundum hanc vitam dicitur Moysi: Nemo faciem Dei vidit, et vixit 34. Non enim vivendum est in
hac vita, ut illam faciem videamus. Moriendum est mundo, ut Deo in sempiternum vivamus. Tunc
non peccabimus, non solum factis, sed nec concupiscentiis, cum illam faciem videbimus, quae
vincit omnes concupiscentias. Tam enim dulcis est, fratres mei, tam pulchra, ut illa visa nihil aliud
possit delectare. Satietas erit insatiabilis, nullum fastidium; semper esuriemus, semper saturi
erimus. Audi ipsas duas sententias de Scriptura: Qui bibunt me, dicit Sapientia, adhuc sitient; et qui
edunt me, adhuc esurient 35. Sed ne putes quia ibi erit indigentia et fames, audi Dominum: Qui
biberit ex aqua hac, non sitiet in aeternum 36. Sed dicis: Quando erit? Quandocumque erit, tamen
exspecta Dominum, sustine Dominum, viriliter age, et confortetur cor tuum 37. Numquid tanta
restant, quanta peracta sunt? Intende ab Adam usque ad hodiernum diem, quot saecula evoluta
sunt, et ecce iam non sunt. Pauci dies remanent quodammodo; sic enim dicendum est quod
remanet in comparatione transactorum saeculorum. Exhortemur invicem, exhortetur nos ille qui
venit ad nos, qui cucurrit viam, et dixit: Sequimini; qui ascendit prior in caelum, ut caput de
sublimioribus subveniat ceteris membris in terra laborantibus; qui dixit de caelo: Saule, Saule, quid
me persequeris? 38 Ergo nemo desperet; reddetur nobis in fine quod promissum est; ibi implebitur
illa iustitia.

Dies noster, Christus. Toto desiderio tendendum in caelum.
10. Audistis et Evangelium his sermonibus concordare. Voluntas, inquit, Patris est, ut omnia quae
dedit mihi non pereant, sed habeant vitam aeternam; et ego resuscitabo eos in novissimo die 39. Se
ipsum primo die, nos novissimo die. Primus dies ad caput Ecclesiae. Dies enim noster Dominus
Christus, non facit occasum. Novissimus dies, erit finis saeculi. Nolo dicas: Quando iste erit? Generi
humano longe erit, unicuique hominum prope erit; quia novissimus dies est cuiusque dies mortis. Et
enim cum hinc exieris, recipieris pro meritis, et resurges ad recipienda quae gessisti. Tunc Deus
coronabit, non tam merita tua, quam dona sua. Quidquid tibi donavit, si servasti, cognoscet. Nunc
ergo, fratres, desiderium nostrum non sit, nisi in caelum; non sit, nisi ad vitam aeternam. Nemo sibi
placeat, quasi qui hic iuste vixerit, et comparet se illis qui male vivunt, secundum Pharisaeum qui
se iustificabat 40, qui non audierat Apostolum: Non quia iam acceperim, aut iam perfectus sim 41.
Ergo non acceperat adhuc hoc quod desiderabat. Pignus acceperat, sic dixit: Qui dedit nobis pignus
Spiritum 42. Cuius rei pignus erat, ad hoc pervenire cupiebat; participatio quaedam, sed distat.
Aliter modo participamus, aliter tunc participabimus. Modo per fidem, per spem, in eodem Spiritu;
tunc autem species erit, res erit; idem autem Spiritus, idem Deus, eadem plenitudo. Qui clamat
absentibus, exhibebit praesentibus; qui vocat peregrinos, nutriet et alet in patria.

Via nostra, Christus.

426

