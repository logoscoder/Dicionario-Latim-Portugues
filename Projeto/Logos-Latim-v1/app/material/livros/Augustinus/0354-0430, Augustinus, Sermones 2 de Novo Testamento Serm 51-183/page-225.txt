genus humanum; cum cogitat de Ecclesia, appropinquat domui de agro. Sic enim scriptum est:
Cum adveniret maior frater de agro, et appropinquaret domui 28. Quomodo enim minor filius
quotidie crescit in paganis credentibus, sic maior filius, quamvis raro, redit tamen in Iudaeis.
Cogitant Ecclesiam, mirantur quid illud est; vident apud se legem, apud nos legem: apud se
Prophetas, apud nos Prophetas: apud se iam nullum sacrificium, apud nos quotidianum sacrificium;
vident se in agro Patris fuisse, sed tamen de vitulo non manducare.

Symphonia quid sit.
9. Auditur etiam de domo symphonia sonans, et chorus. Quid est symphonia? concordia vocum; qui
discordant, dissonant; qui concordant, consonant. Ipsam symphoniam docebat Apostolus, dicens:
Obsecro autem vos, fratres, ut idipsum dicatis omnes, et non sint in vobis schismata 29. Quem non
delectet ista sancta symphonia, id est, consensus vocum non discrepans, non in aliquo absurdus et
dissonus, qui boni intellectoris offendat auditum? Et chorus ad concordiam ipsam pertinet; in choro
non delectat nisi vox una multorum temperata, habens ex omnibus unitatem, non dissonans in
aliquam discordantem varietatem.

Iudaeis non sufficit ut per ministros Ecclesiae de Scripturis convincantur.
10. Haec ille cum audisset sonare de domo, iratus nolebat intrare 30. Quomodo vere contigit, boni
meriti apud suos Iudaeus ut dicat, tantum posse Christianos? Nos tenemus leges paternas; ad
Abraham locutus est Deus, de quo nos nati sumus. Moyses Legem accepit, qui nos de terra Aegypti
liberans per mare Rubrum duxit. Ecce isti tenentes Scripturas nostras cantant psalmos nostros per
totum mundum, et habent quotidianum sacrificium; nos autem et sacrificium perdidimus et
templum. Interrogat et servum, quid hic agitur? Quemlibet servum interroget Iudaeus; aperiat
Prophetas, aperiat Apostolum, quemlibet interroget; nec Vetus Testamentum nec Novum tacuit de
vocatione gentium. Servum interrogatum intellegamus Librum scrutatum; invenies ibi dicentem tibi
Scripturam: Frater tuus rediit, et pater tuus occidit illi vitulum saginatum, quia salvum illum
recepit 31. Dicat hoc servus: quem recepit salvum pater? Eum qui mortuus erat et revixit, eum
recepit salvandum. Et debebatur interfectio vituli saginati ei qui longe abierat; longe enim abeundo
a Deo impius erat. Respondit servus, apostolus Paulus: Etenim Christus pro impiis mortuus est 32.
Stomachante se non intrat iratus, sed alloquente patre intravit; introire noluit ad servi responsum.
Et vere, fratres mei, fit hoc; convincimus plerumque Iudaeos de Scripturis Dei, sed servus adhuc
loquitur, filius irascitur; sic, ut vincantur, nolunt intrare. Quid est hoc? Symphoniae voces te
moverunt, chorus te movit, celebritas et festivitas domus, epulatio occisi vituli saginati, haec te
moverunt. Nemo te excludit. Cui dicis? Quamdiu servus alloquitur, ille irascitur, non vult intrare.

Maiorem vim adhibet rogando superior quam iubendo.
11. Redi ad Dominum dicentem: Nemo venit ad me, nisi quem Pater attraxerit 33. Pater ergo
egreditur, et rogat filium: hoc est trahere; maiorem vim adhibet rogando superior, quam iubendo.
Hoc est autem quod fit, carissimi, cum audierint tales homines occupati circa Scripturas, et
habentes qualemcumque conscientiam in bonis operibus, ut possint dicere patri suo: Pater,
mandatum tuum non praeterivi 34. Tunc ergo cum vincitur de Scripturis, et non inveniunt quid
respondeant, irascuntur, resistunt, velut vincere volentes. Postea relinquis illum cum cogitatione
sua, et incipit interius loqui Deus; hoc est egredi Patrem, et loqui ad filium: Intra et epulare.

Iudaeorum interiores cogitationes, ubi iam occultis modis loquitur Pater.
12. Et ille contra: Ecce tot annis servio tibi, et numquam mandatum tuum praeterivi; et numquam
dedisti mihi haedum, quem cum amicis meis manducarem. Ecce hic filius tuus advenit, qui con.
sumpsit patrimonium suum cum meretricibus, et occidisti illi vitulum saginatum 35. Cogitationes
sunt interiores, ubi iam occultis modis loquitur Pater; agit enim, et respondet intra se ipsum, iam
non servo responsum reddente, sed patre quodam modo rogante, leniter admonente: Quid est hoc?
Nos tenemus Scripturas Dei, et non recessimus ab uno Deo; non expandimus manus nostras ad
deum alienum 36: unum illum novimus, ipsum semper coluimus, qui fecit caelum et terram; et non
accepimus haedum. Ubi invenimus haedum? inter peccatores. Quare iste filius maior sibi
conqueritur haedum datum non esse? Peccare quaerebat, de quo epularetur; plane inde
stomachabatur. Hoc est quod iam dolent Iudaei, hoc est, quod resipiscunt, et intellegunt ideo sibi
non datum Christum, quia putarunt haedum. Agnoscunt enim vocem suam in Evangelio, in illis
Iudaeis superioribus dicentibus: Scimus quoniam iste peccator est 37. Ille vitulus erat, sed, cum

225

