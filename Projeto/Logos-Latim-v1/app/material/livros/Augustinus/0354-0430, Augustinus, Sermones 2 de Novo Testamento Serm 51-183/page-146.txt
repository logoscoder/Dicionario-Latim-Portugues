3. 4. Et modo audistis similitudinem ex Evangelio sancto, quia simile est regnum coelorum
patrifamilias, qui exiit conducere operarios ad vineam suam 6. Exiit mane, et quos invenit conduxit;
et placuit cum eis mercedem denarium. Exiit et hora tertia, invenit alios, et adduxit ad opus vineae.
Et sexta hora hoc fecit, et nona hoc fecit. Exiit etiam et hora undecima prope ad finem diei, invenit
quosdam vacuos et stantes; et ait illis: Quid hic statis? quare non operamini in vinea?
Responderunt: Quia nemo nos conduxit. Venite, inquit, et vos, et quod iustum fuerit, dabo vobis.
Mercedem denarium placuit. Isti qui una hora erant operaturi, quando sibi auderent sperare
denarium? Sed tamen se aliquid accepturos gratulabantur. Adducti sunt et ipsi ad unam horam.
Finito die, iussit omnibus reddi mercedem, a novissimis usque ad primos. Inde coepit reddere ab eis
qui hora undecima venerant, iussit eis dare denarium. Illi qui prima hora venerant, videntes illos
accepisse denarium, quem cum ipsis placuerat, speraverunt se plus aliquid accepturos: ventum est
et ad ipsos, et acceperunt denarium. Murmuraverunt adversus patremfamilias, dicentes: Ecce nos
qui sustinuimus ardorem diei et aestum, aequasti et pares fecisti illis qui unam horam operati sunt
in vinea. Et ait paterfamilias, iustissimum responsum reddens uni eorum: Sodalis, non tibi feci
iniuriam; hoc est, non te fraudavi; quod placui reddidi tibi. Fraudem tibi non feci, quia quod pactus
sum reddidi. Huic non volo reddere, sed donare. Non licet mihi facere quod volo de meo? An oculus
tuus nequam est, quia ego bonus sum? Si alicui tollerem alienum, recte reprehenderer, quasi
fraudator et iniustus; si alicui non redderem debitum, recte reprehenderer, quasi fraudator et
negator alieni: cum vero debitum reddo, et cui volo etiam dono, nec cui debebam me potest
reprehendere, et cui donavi debet amplius gaudere. Non erat quod responderetur: et aequati sunt
omnes, et facti sunt novissimi primi et primi novissimi; aequando, non praeposterando. Quid est,
Facti sunt novissimi primi et primi novissimi? Quia tantumdem acceperunt et primi et novissimi.

Merces novissimis prius reddita, quid sit.
4. 5. Quid est ergo, quod a novissimis coepit reddere? Nonne omnes, sicut legimus, simul accepturi
sunt? Legimus enim in alio loco Evangelii, quia dicturus est eis quos ponet ad dexteram: Venite,
benedicti Patris mei, percipite regnum quod vobis paratum est ab initio mundi 7. Si ergo omnes
simul accepturi sunt, quomodo hic intellegimus priores accepisse illos qui undecima operati sunt, et
posteriores illos qui prima? Si potuero sic dicere, ut perveniat ad intellectum vestrum, Deo gratias.
Illi enim debetis gratias agere, qui vobis per nos erogat: non enim de nostro erogamus. Si
interroges de duobus, verbi gratia, quis prior acceperit, qui post unam horam accepit, an qui post
duodecimam; omnis homo respondet quia prior accepit, qui post unam horam accepit, quam qui
post duodecimam. Sic ergo quamvis una hora acceperint omnes, tamen quia alii acceperunt post
unam horam, alii acceperunt post duodecimam horam, illi dicti sunt priores accepisse, qui post
modicum temporis acceperunt. Primi iusti, sicut Abel, sicut Noe, quasi prima hora vocati, felicitatem
resurrectionis nobiscum accepturi sunt. Alii iusti post illos, Abraham, Isaac, Iacob, et quicumque
erant saeculi ipsorum, quasi tertia hora vocati, felicitatem resurrectionis accepturi sunt nobiscum.
Alii iusti, Moyses et Aaron, et quicumque cum illis tamquam hora sexta vocati, felicitatem
resurrectionis nobiscum accepturi sunt. Post ipsos Prophetae sancti tamquam nona hora vocati,
eamdem felicitatem nobiscum accepturi sunt. In fine saeculi omnes Christiani tamquam undecima
hora vocati, felicitatem illius resurrectionis cum illis accepturi sunt. Omnes simul accepturi sunt: sed
videte illos primos, post quantum tempus accipiunt. Si ergo illi primi post multum tempus, nos post
modicum tempus; quamvis simul accipiamus, priores videmur accepisse, quia merces nostra non
tardabit.

Denarius vita aeterna.
4. 6. Erimus ergo in illa mercede omnes aequales, tamquam primi novissimi, et novissimi primi:
quia denarius ille vita aeterna est, et in vita aeterna omnes aequales erunt. Quamvis enim
meritorum diversitate fulgebunt, alius magis, alius minus: quod tamen ad vitam aeternam pertinet,
aequalis erit omnibus. Non enim alteri erit longius, alteri brevius, quod pariter sempiternum est:
quod non habet finem, nec tibi habebit, nec mihi. Alio modo ibi erit castitas coniugalis, alio modo ibi
erit integritas virginalis: alio modo ibi erit fructus boni operis, alio modo corona passionis. Illud alio
modo: illud alio modo: tamen quantum pertinet ad vivere in aeternum, nec ille plus vivet illo, nec
ille plus illo. Pariter enim sine fine vivunt, cum in suis quisque claritatibus vivat: et ille denarius vita
aeterna est. Non murmuret ergo qui post multum tempus accepit, contra eum qui post modicum
tempus accepit. Illi redditur, illi donatur; utrisque tamen una res donatur.

Quomodo aliter intelleguntur vocati variis diei horis.
5. 7. Est et in ista vita simile aliquid, et excepta illa solutione similitudinis huius, qua intelleguntur
prima hora vocati Abel et ipsius saeculi iusti, tertia Abraham et ipsius saeculi iusti, sexta Moyses et
Aaron et ipsius saeculi iusti, nona Prophetae et ipsius saeculi iusti, undecima tamquam in fine

146

