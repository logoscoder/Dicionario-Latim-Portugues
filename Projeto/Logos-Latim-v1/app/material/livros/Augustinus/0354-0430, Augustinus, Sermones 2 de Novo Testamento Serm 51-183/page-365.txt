10. 10. Sed in quibus nobis? Qui non secundum carnem ambulamus, sed secundum spiritum. Qui
enim secundum carnem sunt, quae carnis sunt sapiunt; qui autem secundum spiritum, quae sunt
spiritus. Prudentia enim carnis mors est; prudentia autem spiritus vita et pax. Prudentia enim carnis
inimica in Deum. Legi enim Dei non est subiecta: neque enim potest 48. Quid est: neque enim
potest? Non homo non potest, non anima non potest, non denique ipsa caro, quia Dei creatura, non
potest; sed prudentia carnis non potest, vitium non potest, non natura. Quomodo si diceres:
Claudicatio rectae ambulationi non est subiecta; neque enim potest. Pes potest, sed claudicatio non
potest. Tolle claudicationem, et videbis rectam ambulationem. Sed quamdiu claudicatio est, non
potest; sic quamdiu prudentia carnis est, non potest. Non sit prudentia carnis, et homo potest.
Prudentia spiritus vita et pax. Quod ergo ait: Prudentia carnis inimica in Deum, noli sic accipere,
quasi inimica ista possit laedere Deum. Resistendo inimica est, non occidendo. Illi autem nocet, in
quo est prudentia carnis; quia vitium naturae nocet, in qua natura inest. Medicina autem ideo
inventa est, ut pellatur vitium, et sanetur natura. Venit ergo Salvator ad genus humanum, nullum
sanum invenit, ideo magnus medicus venit.

Manichaeorum error.
10. 11. Hoc propterea dixit, quia Manichaei volentes aliam contra Deum inducere naturam mali,
aliquantum de hoc Apostoli testimonio errorem suum existimant adiuvari, et putant quasi
naturaliter dictum, quia dictum est: Non potest, inimica est in Deum: Legi enim Dei non est
subiecta, neque enim potest 49; et non attenderunt non de carne dictum esse: non potest; non de
homine dictum esse: non potest; non de anima dictum esse: non potest; sed de prudentia carnis.
Prudentia ista vitium est.
11. 11. Vis nosse quid est: Sapere secundum carnem? Mors est 50. Sed ille ipse unus homo,
eademque natura a Domino Deo vero et bono condita, heri sapiebat secundum carnem, hodie sapit
secundum spiritum; expulsum est vitium, sanata est natura. Nam quamdiu esset prudentia illa
carnis, omnino legi Dei subiecta esse non posset. Quamdiu enim inest per vitium claudicatio, nullo
modo potest esse recta ambulatio. Sanato autem vitio, reparata est natura. Fuistis aliquando
tenebrae; nunc autem lux in Domino 51.

In carne non esse.
11. 12. Videte ergo quid sequitur: Qui autem in carne sunt; id est, qui in carne confidunt, qui
concupiscentias suas sequuntur, qui in his habitant, qui earum voluptatibus oblectantur, qui in
earum delectationibus beatam felicemque vitam constituunt, ipsi sunt in carne; Deo placere non
possunt. Non enim sic dictum est: Qui autem in carne sunt, Deo placere non possunt 52; quasi
dictum esset: In hac vita cum sunt homines, Deo placere non possunt. Ergo non placuerunt sancti
Patriarchae? Ergo non placuerunt sancti Prophetae? Ergo non placuerunt sancti Apostoli? Non
placuerunt sancti martyres, qui antequam corpus deponerent patiendo, Christum confitendo, non
solum voluptatem contemnebant, sed dolores quoque patientissime perferebant? Placuerunt, sed in
carne non fuerunt. Portabant carnem, non portabantur a carne. Iam enim paralytico dictum erat:
Tolle grabatum tuum 53. Qui ergo in carne sunt, quemadmodum dixi, quemadmodum iam exposui,
non in hoc saeculo vivendo, sed carnis concupiscentiis consentiendo, Deo placere non possunt.

Non in carne, sed in spiritu esse.
12. 13. Denique audite ipsum, quaestionem sine ulla dubitatione solventem. Vivens utique in hoc
corpore loquebatur; et tamen adiunxit: Vos autem non estis in carne. Putas, est aliquis hic in nobis,
cui dictum est? Ecce populo Dei dixit, Ecclesiae dixit; Romanis quidem scribebat, sed universae
Christi Ecclesiae dixit; sed tritico dixit, non paleae; massae dixit latenti, non stipulae apparenti.
Unusquisque in corde suo agnoscat. Nos auribus loquimur, conscientias non videmus; tamen
secundum et quae superius locuti sumus, existimo in nomine Christi esse in plebe Christi quibus
dictum est: Vos autem non estis in carne, sed in Spiritu: si tamen Spiritus Dei habitat in vobis 54.
Non estis in carne, quia non facitis opera carnis consentiendo concupiscentiis carnis; sed estis in
Spiritu, quia secundum interiorem hominem condelectamini legi Dei; et hoc est: si tamen Spiritus
Dei habitat in vobis. Nam si de spiritu vestro praesumitis, adhuc in carne estis. Si ergo non estis in
carne, ut in Spiritu Dei sitis; tunc enim in carne non estis. Nam si recedat Spiritus Dei, pondere suo
spiritus hominis revolvitur in carnem, redit ad facta carnalia, redit ad concupiscentias saeculares; et
erunt illius hominis peiora novissima quam erant prima 55. Sic ergo habete liberum arbitrium, ut
imploretis auxilium. Non estis in carne, et hoc ex viribus vestris? Absit! Unde ergo?

365

