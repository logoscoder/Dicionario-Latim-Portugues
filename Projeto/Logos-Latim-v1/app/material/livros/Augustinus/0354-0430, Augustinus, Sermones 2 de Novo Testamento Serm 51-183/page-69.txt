Si ergo non est dignus Christo qui patrem praeponit Christo, quomodo dignus est aliquo vestigio
Christi qui aurum praeponit Christo? Sunt enim quae male amantur in mundo, et cum male amantur
in mundo amatorem faciunt immundum. Magnum inquinamentum est animae amor illicitus et
pondus premens volare cupientem. Nam quantum amor iustus et sanctus in superna animum rapit,
tantum iniustus et immundus ad ima demergit. Est unicuique ut feratur quo debet pondus proprium
amor suus. Non enim fertur quo non debet, sed quo debet. Qui vero bene amat efferetur ad quod
amat, et ubi erit nisi ubi est bonum quod amat? Quo enim praemio exhortatur nos Dominus
Christus ut amemus eum, nisi ut impleatur quod petit a Patre: Volo ut ubi ego sum et isti sint
mecum 2? Vis esse ubi Christus est? Ama Christum et hoc pondere raperis ad locum Christi. Nec te
ad ima permittit res quae sursum trahit vel rapit. Nullas alias sursum eundi machinas quaeras;
amando niteris, amando raperis, amando pervenis. Niteris enim quando cum immundo amore
luctaris; raperis quando vincis; pervenis quando coronaris. Quis dabit mihi pennas, ait amator
quidam, sicut columbae et volabo et requiescam? 3 Pennas adhuc quaerebat, nondum habebat, et
ideo gemebat; nondum gaudebat, adhuc luctabatur, nondum rapiebatur.

Ut multi amores superentur, unus bonus est necessarius.
2. Circumstant ergo murmura iniquorum amorum. Undique sollicitant et retentant volare
cupientem, undique visibilia quasi cogunt se amari. Sed non cogant, intellegantur, et vincentur.
Speciosus est mundus, multiplicis speciei varietate blanditur. Numerari non possunt quanta
quotidie suggerat amor illicitus. Quam simplici amore multiplex superatur! Ut multi amores
superentur, unus amor est necessarius; unus bonus contra omnes malos. Unitas enim vincit
varietatem et caritas cupiditatem. Dicebat ille: Quis dabit mihi pennas, volens habere unde volaret
ad requiem, quia nec in his bonis quae bona dicuntur in hoc mundo requiem habebat qui aliud
amabat. Amator patriae amarum habet etiam deliciosum exilium inter multa quae se amari
suadent. Magna poena est non habere quod amas. Sed non habes quod amas; habes quod amare
possis, sed non habes quod iam amare coepisti. Quid adest quod amari possit si abest quod
amatur? Cruciatus cordis est amare et non habere. Exempli gratia: amat aliquis patriam, habet
pecuniam. Pro amore patriae non amet pecuniam. Si amaret pecuniam in peregrinatione, quae
peregrinanti abundaret, ipsa forte pecunia detineret, reditum impediret. Die quidquid vis, reditum
impedit. Illud unum vero si adsit sufficit, cetera superflua deputantur quae non adiuvant ad
perveniendum eo quod amatur. Porro autem si ei diceretur: Adiuvat te pecunia ut possis ad patriam
remeare, assumeret, assisteret, appeteret, sed non propter ipsam. Adiuvat te navis, appeteret, sed
non propter navem. Adiuvant nautae, adiuvat gubernator, adiuvat qui sitarciam imponit:
assumuntur haec, appetuntur haec, sed non propter seipsa. Cetera assumuntur, unum amatur.
Cetera ad hoc assumuntur ut ad hoc perveniatur ad id quod amatur.

Bona creata omnia minime cum Creatore comparari posse
3. Putamusne possumus dicere: Unam petii a Domino 4? Iam dicamus, dicamus si possumus,
dicamus ut possumus, quantum possumus. Videte quam felix sit cor iam utens ista voce intus ubi
solus audit cui dicitur, nam multi dicunt foris quod non habent intus quia in facie gloriantur et non
in corde. Hoc videat ergo unusquisque quam felix sit cor quod dicit intus ubi novit quae dicit: Unam
petii a Domino, hanc requiram 5. Quae est ipsa? Unam enim vel rem dicit vel petitionem. Quae est
ista? Ut inhabitem in domo Domini per omnes dies vitae meae ut contempler delectationem
Domini 6. Haec est una, sed quam bona! Hanc appende contra multa. Si iam aliquid sapis, si iam
inde aliquid quaeris, si nosti inde aestuare sancto desiderio, appende hanc contra multa, perfer
stateram iustitiae, impone ex una parte aurum, argentum, lapides pretiosos, honores, dignitates,
potestates, nobilitates, laudes hominum (quando numerabo omnia?) impone totum mundum; vide
si ulla contemplatio est, vide si haec ipsa duo potes imponere vel ad examinandum, totum mundum
cum Creatore mundi.

Pulchrae bonaeque creaturae, sed multo melior Creator.
4. Quid mihi dicit aurum? Ama me. Sed Deus mihi quid? Utar te, et sic utar te ut non teneas me et
separes a te. Quidquid aliud mihi dicit: Ama me, creatura est. Creatorem amo. Bonum est quod
fecit, sed quanto melior ille qui fecit! Nondum video pulchritudinem Creatoris, sed extremam
pulchritudinem creaturarum. Quod non video credo, credendo amo, et amando video. Sileant ergo
blandimenta rerum morticinarum, sileat vox auri et argenti, sileant gemmarum nitores, sileant
postremo illecebrae huius lucis, omnia sileant. Habeo clariorem vocem quam sequar, quae me plus
moveat, quae me plus excitet, quae me accendat artius. Non audio strepitum terrenarum rerum.
Quid dicam? Taceat aurum, taceat argentum, taceant huius mundi cetera.

69

