tempus est, corrigamur; tunc enim non est locus subveniendi, quia non est locus corrigendi; tunc
enim subvenitur unicuique, cum corrigitur. Ista vita es, t correctionis, ista vita est auxilii et
opitulationis. Conversi ad Dominum.
[Explicit tractatus de divite et paupere Lazaro.]

86

SERMO 114

DE VERBIS EVANGELII LC 17, 3-4:
"SI PECCAVERIT IN TE FRATER TUUS, CORRIPE ILLUM", ET CETERA
DE REMISSIONE PECCATORUM

Fratri quotiescumque in nos peccaverit et eum poenituerit ignoscendum.
1. Sanctum Evangelium, quod modo cum recitaretur audivimus, de remissione nos admonuit
peccatorum. Hinc admonendi estis ex sermone nostro. Ministri enim sumus verbi, non nostri, sed
utique Dei et Domini nostri, cui nemo sine gloria servit, quem nemo sine poena contemnit. Ipse
ergo Dominus noster Iesus Christus, qui manens apud Patrem fecit nos, et factus pro nobis refecit
nos; ipse Dominus Deus noster ait nobis quomodo audivimus: Si peccaverit in te frater tuus, corripe
illum; et si poenitentiam egerit, dimitte illi: et si septies in die peccaverit in te, et veniens dixerit:
Poenitet me, dimitte illi 1. Septies in die noluit intellegi nisi quotiescumque; ne forte peccet octies,
et nolis ignoscere. Quid est ergo septies? Semper, quotienscumque peccaverit eumque paenituerit.
Hoc est enim: Septies in die laudabo te 2; quod est in alio psalmo: Semper laus eius in ore meo 3. Et
quare septies pro eo quod est semper ponatur, certissima ratio est; septem quippe diebus
venientibus et redeuntibus totum volvitur tempus.

Venia fratri danda, ut a Deo accipiatur.
2. Quisquis ergo Christum cogitas, et cupis accipere quod promisit, noli esse piger facere quod
praecepit. Quid enim promisit? Vitam aeternam. Et quid praecepit? Da fratri tuo veniam. Tamquam
diceret tibi: Tu homo, da homini veniam, ut ego Deus ad te veniam. Sed ut omittam, vel interim
potius intermittam altiora illa divina promissa, in quibus nos Creator noster facturus est aequales
Angelis suis, ut cum illo et in illo et de illo sine fine vivamus: ut hoc interim non dicam, hoc ipsum
quod iuberis fratri tuo dare, a Deo tuo non vis accipere? Hoc ipsum, inquam, quod iuberis fratri tuo
dare, a Domino tuo non vis accipere? Dic mihi si non vis, et noli dare. Quid est hoc, nisi ut poscenti
ignoscas, si tibi poscis ignosci? Aut si non habes quod tibi ignoscatur, audeo dicere: Noli ignoscere.
Quamquam nec hoc dicere debui. Et si non habes quod tibi ignoscatur, debes ignoscere; quia et
Deus ignoscit, qui non habet quod ei ignoscatur.

Dei exemplo dimittenda sunt debita.
3. Dicturus es: Sed ego non sum Deus, homo sum peccator. Deo gratias, quod confiteris esse
peccata. Ergo ignosce, ut dimittantur tibi. Hortatur nos tamen ipse Deus noster, ut imitemur eum.
Primo ipse Dominus Christus, de quo apostolus Petrus dixit: Christus pro nobis passus est,
relinquens nobis exemplum, ut sequamini vestigia eius 4. Et utique ipse non habebat peccatum, et
mortuus est pro peccatis nostris, et sanguinem fudit in remissionem peccatorum. Suscepit pro
nobis quod non debebat, ut nos a debito liberaret. Non debebat mori, nec nos vivere. Quare? Quia
peccatores eramus. Nec mors debebatur illi, nec vita nobis: quod ei non debebatur accepit, quod
nobis non debebatur dedit. Sed quoniam de remissione agitur peccatorum, ne multum ad vos
putetis imitari Christum, Apostolum audite dicentem: Donantes vobismetipsis, sicut et Deus in
Christo donavit vobis 5. Estote ergo (Apostoli verba sunt, sua, non mea) estote ergo imitatores
Dei 6. Certe superbum est imitari Deum? Imitatores Dei. Certe superbum est. Sicut filii dilectissimi.
Filius diceris: si respuis imitationem, quare quaeris haereditatem?

Peccator peccatori ignoscat.
4. Hoc dicerem si nihil peccati haberes, quod tibi relaxari desiderares. Modo autem quisquis homo
es, homo es: iustus sis licet, homo es; laicus sis, homo es; monachus sis, homo es; clericus sis,
homo es; episcopus sis, homo es; apostolus sis, homo es. Vocem apostoli audi: Si dixerimus quia
peccatum non habemus, nos ipsos seducimus 7. Quis dixit? Ille, ille, ille Ioannes evangelista, quem

236

