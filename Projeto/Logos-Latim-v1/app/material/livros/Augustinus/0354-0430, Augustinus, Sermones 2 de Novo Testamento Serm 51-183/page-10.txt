Non debuit dici pater, quia non sic genuerat filium; libidinem quaerit in procreandis filiis, non
caritatis affectum. Melius ille, quod alius carne implere desiderat, animo implebat. Nam et qui
adoptant filios, castius eos corde gignunt, quos carne non possunt. Videte, fratres, videte iura
adoptionis, quomodo fit homo filius cuius semine natus non est; ut plus in eo iuris habeat voluntas
adoptantis, quam natura gignentis. Ita ergo non solum debuit esse pater Ioseph, sed maxime
debuit. Nam et de feminis quae uxores non sunt, generant homines filios, et dicuntur filii naturales;
et praeponuntur eis filii coniugales. Quantum pertinet ad opus carnis, aequaliter nati sunt: unde isti
praeponuntur, nisi quia castior est uxoris caritas, de qua liberi procreantur? Non illic attenditur
commixtio carnis, quae in utraque femina par est. Ubi vincit uxor, nisi affectu fidei, affectu coniugii,
affectu sincerioris castiorisque caritatis? Si ergo posset de uxore quisquam sine concubitu suscipere
filios, non tanto debuit laetius, quanto est illa castior, quam diligit amplius?

Duo patres Ioseph ad conciliandos Matthaeum et Lucamque recte admittuntur.
17. 27. Hinc iam etiam illud videte posse fieri ut unus homo non solum duos filios habeat, sed et
duos patres. Nominata enim adoptione, occurrat cogitationibus vestris posse fieri. Dicitur enim,
Duos filios potest habere homo, duos autem patres non potest. Imo invenitur posse habere etiam
duos patres; si unus semine generet, alius dilectione adoptet. Si ergo possunt uni homini esse duo
patres; potuit et Ioseph duos patres habere, ab altero generari, ab altero adoptari. Quod si potuit,
quid calumniantur illi, qui dicunt alias generationes secutum esse Matthaeum, alias Lucam? Et
revera invenimus, quod alias secutus est ille, alias ille. Nam Matthaeus Iacob patrem dixit Ioseph.
Lucas autem Heli. Et potest quidem videri unus homo, cuius filius erat Ioseph, habuisse duo
nomina. Sed quod avos et proavos et alios superius progeneratores diversos enumerant, inque ipso
numero plures alius, alius pauciores; manifeste ostenditur habuisse duos patres Ioseph. Iam remota
quaestionis calumnia, quia fieri posse manifesta ratio demonstravit, alium patrem esse qui genuit,
alium qui adoptavit; duobus patribus constitutis, non est mirum si avi et proavi et caeteri parentes
sursum versus a diversis patribus diversi numerentur.

Adoptio in Sacris Litteris. Antiquorum cum ancillis concubitus quomodo sine
adulterio.
18. 28. Nec vobis videatur ius adoptionis a Scripturis nostris alienum, et quasi in consuetudine
humanarum legum animadversum, illi auctoritati divinorum Librorum non posse congruere. Antiqua
enim res est, et in ipsis eloquiis ecclesiasticis usitata, ut non sola origo seminis generet filium, sed
et gratia voluntatis. Nam et mulieres de semine virorum suorum ex ancillis natos, si ipsae non
pepererant, filios adoptabant; quin etiam ut eis gignerentur, maritis imperabant: sicut Sara 64, sicut
Rachel 65, sicut Lia 66. In quo officio viri adulterium non committebant: quia uxoribus in ea re, quae
ad coniugale debitum pertinet, obediebant; secundum id quod dicit Apostolus: Mulier non habet
potestatem corporis sui, sed vir: similiter et vir non habet potestatem corporis sui, sed mulier 67.
Moyses etiam natus ex Hebraea matre, et expositus, a filia Pharaonis est adoptatus 68. Non erant
quidem ipsae iuris formulae quae sunt modo: sed arbitrium voluntatis pro norma legis habebatur;
sicut et alio loco dicit Apostolus, quia Gentes legem non habentes, naturaliter quae legis sunt
faciunt 69. Si autem feminis licebat eos filios facere, quos non ipsae pepererant; cur non et viris,
quos non ipsi genuerant ex semine carnali, sed ex dilectione adoptandi? Nam et ipsum Iacob
patriarcham tantorum filiorum patrem, legimus tamen sibi filios fecisse nepotes suos, filios Ioseph,
ita dicentem: Isti duo mihi erunt, et accipient terram cum fratribus suis; quos alios genueris tibi
sint 70. Nisi forte quis dixerit ipsum adoptionis verbum, non inveniri in Scripturis sanctis. Quasi vero
quidquam interest quo vocabulo appelletur, cum res ipsa sit, ut habeat filium mulier, quem carne
non peperit; aut aliquem vir, quem carne non genuit. Et me quidem non repugnante non vocet
adoptatum Ioseph, dummodo concedat eum filium esse potuisse etiam eius de cuius carne non erat
natus. Quamquam Paulus apostolus etiam adoptionis nomen assidue commemoret, et in magno
sacramento. Nam cum Dominum nostrum Iesum Christum unicum Dei Filium Scriptura testetur,
fratres et cohaeredes quos habere dignatus est, adoptione quadam divinae gratiae fieri dicit. Cum
autem venit, inquit, plenitudo temporis, misit Deus Filium suum factum ex muliere, factum sub
Lege; ut eos qui sub lege erant redimeret, ut adoptionem filiorum reciperemus 71. Et alio loco: In
nobismetipsis, inquit, ingemiscimus, adoptionem exspectantes, redemptionem corporis nostri 72.
Rursus et de Iudaeis cum diceret: Optabam ego ipse anathema esse a Christo pro fratribus meis,
cognatis secundum carnem, qui sunt Israelitae: quorum est, inquit, adoptio, et gloria, et
Testamentum, et Legis constitutio; quorum patres, et ex quibus Christus secundum carnem, qui est
super omnia Deus benedictus in saecula 73. Ubi ostendit vetustum apud Iudaeos fuisse vel nomen
adoptionis, vel ipsam rem; sicut Testamentum et Legis constitutio, quae simul commemorat.

10

