De hoc ipso Evangelio sermo superiore dominica die inchoatus.
1. In rebus iam pertractatis immorari nos non oportet, sed, sicut in eis non oportet immorari, sic
eas oportet commemorari. Meminit vestra prudentia, superiore dominico die de duobus filiis, qui et
hodierno ex Evangelio recitati sunt 1, disserendum nos suscepisse sermonem, qui non potuit ad
finem usque perduci. Sed Dominus Deus noster post illam tribulationem voluit nos et hodie loqui
vobiscum. Reddendum est debitum sermonis, semper tenendum est debitum dilectionis; aderit
Dominus, ut humilitas nostra sufficiat expectationi vestrae.

Quid sibi velint filii duo et meretrices.
2. Homo habens duos filios, Deus est habens duos populos; maior filius, populus est Iudaeorum;
minor, populus gentium. Substantia a Patre accepta, mens, intellectus, memoria, ingenium, et
quidquid nobis Deus ad se intellegendum et colendum dedit. Hoc patrimonio accepto filius minor in
longinquam regionem profectus est 2; in longinquam, scilicet usque ad oblivionem Creatoris sui.
Dissipavit substantiam suam vivendo prodige 3; erogans, et non adquirens; expendens quod
habebat, et non accipiens quod non habebat; id est, omne ingenium suum consumens in luxuriis, in
idolis, in omnibus cupiditatibus pravis, quas meretrices Veritas appellavit.

Curiositas illicita inopia est veritatis.
3. Nec mirum, quod istam luxuriam fames secuta est. Erat autem egestas in illa regione 4; non
egestas visibilis panis, sed egestas invisibilis Veritatis. Ab egestate irruit in quemdam principem
regionis illius 5. Intellegitur iste princeps daemoniorum diabolus, in qualem irruunt omnes curiosi;
omnis enim curiositas illicita pestilens inopia est veritatis. Ille vero fame ingenii avulsus a Deo, in
servitutem redactus est, et in pascendis porcis sortitus est officium; id est, cuius servitute solent
gaudere daemonia extrema et immunda; neque enim frustra et Dominus in gregem porcorum 6
permisit ire daemonia. Pascebatur autem hic de siliquis, de quibus ipse non satiabatur; doctrinas
saeculares siliquas intellegimus, sonantes, non saginantes dignas cibis porcorum, non hominum; id
est, unde daemonia laetentur, non unde fideles iustificentur.

Quid sit reverti ad se et mercenariorum panis
4. Tandem aliquando vidit ubi esset, quid perdidisset, quem offendisset, et in quem irruisset; et
reversus est ad se 7; prius ad se, et sic ad patrem. Dixerat enim forte: Cor meum dereliquit me 8;
unde oportebat, ut prius ad se rediret, et sic se longe esse a patre cognosceret. Hoc quibusdam
increpat Scriptura, dicens: Redite, praevaricatores, ad cor 9. Reversus ad se, invenit se miserum:
Tribulationem, inquit, et dolorem inveni, et nomen Domini invocavi 10. Quanti, inquit, mercenarii
Patris mei abundant panibus! Ego autem hic fame pereo 11. Unde hoc ei veniret in mentem, nisi
quia iam praedicabatur nomen Dei? Et erat panis apud quosdam, non bene quidem tenentes, et
aliud quaerentes, de quibus dicitur: Amen dico vobis, receperunt mercedem suam 12. Tales enim
mercenarii habendi sunt, non filii, quales Apostolus designat, cum dicit: Sive per occasionem, sive
per veritatem Christus annuntietur 13. Quosdam enim vult intellegi, qui sua quaerendo mercenarii
sunt, Christum annuntiando pane abundant.

Filius prodigus redire ad patrem cogitat.
5. Surgit, et redit; iacendo enim et cadendo remanserat. Videt eum pater de longinquo, et occurrit
illi; eius enim vox est in psalmo: Tu cognovisti cogitationes meas de longinquo 14. Quas
cogitationes? Quibus apud se ipsum dixit: Dicam Patri meo: Peccavi in caelum et coram te, iam non
sum dignus vocari filius tuus, fac me sicut unum ex mercenariis tuis 15. Non enim iam dicebat, sed
dicere cogitabat; ille, tamen iam tamquam dicentem audiebat. Aliquando enim positus quisque in
aliqua tribulatione et temptatione cogitat orare; et in ipsa cogitatione quid sit Deo dicturus in
oratione meditatur, tamquam iure suo filius exigens misericordiam patris. Et dicit apud se: Dicam
Deo meo hoc et illud; non enim vereor, cum hoc dixero, cum ita flevero, non me exauditurus est
Deus meus. Haec dicentem plerumque iam exaudit; neque enim, quando ista cogitavit, abscondit
cogitationem suam ab oculis Dei. Ille ibi erat, cum disponeret orare, qui ibi futurus erat, cum
inciperet orare; ideo dicitur in alio psalmo: Dixi, proloquar adversus me delictum meum Domino 16.
Videte quemadmodum adhuc quid apud, se dixerit, quid disposuerit; et, statim subiecit: Et tu
remisisti impietatem cordis mei 17. Quam proxima est Dei misericordia confitenti! Non enim longe
est Deus a contritis corde; sic enim habes scriptum: Prope est Dominus eis, qui obtriverunt cor 18.

223

