Evangelium sanctum est, omnium superba colla subduntur. Non haec dicit Augustinus, haec dicit
Dominus. Quid dicit Dominus? Sine me nihil potestis facere 41. Iam nunc cum auditis : Quotquot
Spiritu Dei aguntur, hi filii sunt Dei, nolite vos demittere. Neque enim templum suum sic de vobis
aedificat Deus, quasi de lapidibus qui non habent motum suum: levantur, ab structore ponuntur.
Non sic sunt lapides vivi: Et vos tamquam lapides vivi coaedificamini in templum Dei 42. Ducimini,
sed currite et vos; ducimini, sed sequimini; quia cum secuti fueritis, verum erit illud, quia sine illo
nihil facere potestis. Non enim volentis, neque currentis, sed miserentis est Dei 43.

Lex vetus et nova. Spiritus servitutis et libertatis.
13. 14. Forte dicturi eratis: Et lex sufficit nobis. Lex timorem dedit: et videte quid hinc subiunxit
Apostolus, cum diceret: Quotquot enim Spiritu Dei aguntur, hi filii sunt Dei 44; quia cum Spiritu Dei
aguntur, caritate aguntur: Caritas enim Dei diffusa est in cordibus nostris per Spiritum Sanctum qui
datus est nobis; secutus adiunxit: Non enim accepistis spiritum servitutis iterum in timore 45. Quid
est: iterum? Quomodo terrente molestissimo paedagogo. Quid est: iterum? Sicut in monte Sina
accepistis spiritum servitutis. Dicit aliquis: Alius est spiritus servitutis, alius spiritus libertatis. Si
alius esset, non diceret Apostolus: iterum. Idem ergo spiritus, sed in tabulis lapideis in timore, in
tabulis cordis in dilectione. Iam nudiustertius qui adfuistis audistis, quomodo longe positam plebem,
voces, ignis, fumus in monte terrebat 46; quomodo autem veniens Spiritus Sanctus, idem ipse
digitus Dei, quinquagesimo die post umbram Paschae quomodo venerit, et igneis linguis super
unumquemque eorum insederit 47. Iam ergo non in timore, sed in dilectione; ut non servi, sed filii
simus. Qui enim adhuc ideo bene agit, quia poenam timet, Deum non amat, nondum est inter filios;
utinam tamen vel poenam timeat. Timor servus est, caritas libera est; et ut sic dicamus, timor est
servus caritatis. Ne possideat diabolus cor tuum, praecedat servus in corde tuo, et servet dominae
venturae locum. Fac, fac vel timore poenae, si nondum potes amore iustitiae. Veniet domina, et
servus abscedet; quia: Consummata caritas foras mittit timorem 48. Non enim accepistis spiritum
servitutis iterum in timore. Novum Testamentum est, non Vetus. Vetera transierunt, et ecce nova
facta sunt omnia; omnia autem ex Deo 49.

Abba et Pater, quia duo populi in Christo.
14. 15. Denique quid sequitur? Quid ergo accepimus, quasi diceres: Sed accepistis Spiritum
adoptionis filiorum, in quo clamamus: Abba, Pater 50. Dominus timetur, pater amatur. Accepistis
Spiritum adoptionis filiorum, in quo clamamus: Abba, Pater. Clamor iste cordis est, non faucium,
non labiorum; intus sonat, auribus Dei sonat. Clauso ore, labiisque immotis, Susanna ista voce
clamabat 51. Sed accepistis Spiritum adoptionis filiorum, in quo clamamus: Abba, Pater. Cor clamet :
Pater noster qui es in caelis 52. Ergo quare non tantum Pater? Quid sibi vult: Abba, Pater? Si enim
quaeras quid sit: Abba, respondetur tibi: Pater. Abba enim hebraice pater dicitur. Quare voluit
utrumque Apostolus ponere? Quia videbat lapidem angularem, quem reprobaverunt aedificantes, et
factus est in caput anguli 53, non sine causa angularem dictum, nisi quia in osculum recipit
utrumque parietem de diverso venientem. Hinc circumcisio, inde praeputium, tantum a se et inter
se longe, quantum ab angulo longe; quantum autem ad angulum prope, et inter se utique prope; in
angulo autem inter se iuncti. Ipse est enim pax nostra, qui fecit utraque unum 54. Ergo inde
circumcisio, inde praeputium, parietum concordia, anguli gloria. Accepistis Spiritum adoptionis
filiorum, in quo clamamus: Abba, Pater.

Spiritus arrha potius quam pignus.
15. 16. Qualis res est, si pignus tale est? Nec pignus, sed arrha dicenda est. Pignus enim quando
ponitur, cum fuerit res ipsa reddita pignus aufertur. Arrha autem de ipsa re datur, quae danda
promittitur; ut res quando redditur, impleatur quod datum est, non mutetur. Unusquisque ergo
attendat cor suum, utrum ex intimis cordis medullis et sincera caritate dicat: Pater. Non modo
quaeritur quanta sit ipsa caritas, utrum magna, an parva, an mediocris; utrum vel sit, quaero. Si
nata est, latendo crescit, crescendo perficietur, perfecta permanebit. Non enim perfecta vergit in
senium, et a senectute veniet ad mortem; ad hoc perficietur, ut aeterna permaneat. Vide enim quid
sequitur. Clamamus: Abba, Pater. Ipse Spiritus testimonium reddit spiritui nostro, quia sumus filii
Dei 55. Non spiritus noster reddit testimonium spiritui nostro, quia sumus filii Dei; sed Spiritus Dei,
arrha reddit testimonium pro ea re quae nobis promissa est. Ipse Spiritus testimonium reddit
spiritui nostro, quia sumus filii Dei.

Haereditas filiorum Dei.
371

