suam, quae fit de timore poenae, non de amore iustitiae; quia non sectabantur iustitiam,
apprehenderunt iustitiam; iustitiam autem quae ex fide est. Israel autem, inquit, persequens legem
iustitiae, in legem iustitiae non pervenit. Quare? Quia non ex fide 38. Quid est: Quia non ex fide?
Non speravit in Deum, non illam petivit a Deo, non credidit in eum qui iustificat impium 39; non fuit
similis Publicano oculos in terram deicienti, pectus suum percutienti, et dicenti: Domine, propitius
esto mihi peccatori 40. Ergo: Persequens legem iustitiae, in legem iustitiae non pervenit. Quare?
Quia non ex fide, sed quasi ex operibus. Offenderunt enim in lapidem offensionis 41. Ecce unde
Saulus persequebatur Ecclesiam. Quando enim persequebatur Ecclesiam, in lapidem offensionis
offendebat. Christus humilis in terra iacebat; in caelis quidem et ipse erat, levata illa carne sua a
mortuis resuscitata; sed nisi et in terra Christus iaceret, non ipse Saulo clamaret: Quid me
persequeris? 42 Ergo ille iacebat, quia humilitatem praeferebat; ille offendebat, quia non videbat. Et
totum hoc non videre, unde erat? De tumore superbiae. Quid est: De tumore superbiae? Quasi de
iustitia sua. Ex lege quidem, sed sua. Quid est: Ex lege? Quia in mandatis legis. Quid est: De sua?
Tamquam de viribus suis. Amor deerat, amor iustitiae, amor caritatis Christi. Et unde illi amor?
Solus illum possidebat timor, sed caritati venturae locum in corde servabat. Cum saeviret erectus,
iactabundus, glorians apud ipsos Iudaeos quod secundum aemulationem paternarum traditionum
persequebatur Ecclesiam; cum sibi videretur excelsus, audivit desuper vocem Domini nostri Iesu
Christi, iam in caelo sedentis, et adhuc humilitatem commendantis: Saule, inquit, Saule, quid me
persequeris? Durum est tibi adversus stimulum calces mittere 43. Possem te dimittere; tu enim
vexareris punctionibus meis, non ego frangerer calcibus tuis; sed non te dimitto. Saevis, et
misereor. Quid me persequeris? Non enim timeo te, ne iterum crucifigas me; sed volo agnoscas me,
ne occidas non me, sed te.

Iustitiam suam horret Paulus, ut habeat iustitiam a Deo.
8. 10. Horruit ergo Apostolus, percussus et prostratus, erectus et instructus. Factum enim est in
illo: Ego percutiam, et ego sanabo 44. Non enim ait: Sanabo, et percutiam; sed: Percutiam, et
sanabo. Percutiam te, et dabo tibi me. Sic prostratus horruit iustitiam suam, in qua erat certe sine
querela, laudabilis, magnus, quasi gloriosus apud Iudaeos; detrimenta existimavit, damna credidit,
stercora deputavit, ut inveniretur in illo non habens suam iustitiam, quae ex lege est; sed eam
quae per fidem est Christi, quae est, inquit, ex Deo 45. Illi autem qui offenderunt in lapidem
offensionis, quid de illis dicit ipse Apostolus? Quia non, inquit, ex fide, sed tamquam ex operibus.
Quia ipsi quasi sua iustitia offenderunt in lapidem offensionis; sicut scriptum est: Ecce pono in Sion
lapidem offensionis, et petram scandali; et qui crediderit in eum, non confundetur 46. Qui enim
crediderit in eum, non habebit suam iustitiam, quae ex lege est, quamvis sit bona lex; sed implebit
ipsam legem, non sua iustitia, sed data ex Deo. Ita enim non confundetur. Caritas enim est legis
plenitudo 47. Et unde ista caritas diffusa est in cordibus nostris? Non utique a nobis, sed per
Spiritum Sanctum qui datus est nobis 48. Offenderunt ergo illi in lapidem offensionis, et petram
scandali. Et ait de illis: Fratres, bona voluntas quidem cordis mei, et deprecatio ad Deum pro illis in
salutem 49. Deprecatur Apostolus pro non credentibus, ut credant; pro aversis, ut convertantur.
Videtis quia nec ipsa conversio sine Dei adiutorio. Deprecatio, inquit, ad Deum pro illis ad salutem.
Testimonium enim perhibeo, quia zelum Dei habent 50. Sic habebat et ipse; zelum Dei habebat. Sed
quomodo ipse habebat? Quomodo illi habebant: Sed non secundum scientiam. Quid est hoc: Non
secundum scientiam? Ignorantes enim Dei iustitiam, et suam volentes constituere 51. Unde iste
correctus inquit: Non habens meam iustitiam. Illi volunt suam constituere, adhuc eos delectat in
stercore iacere. Ego non habeo meam iustitiam, sed eam quae est per fidem Christi, iustitiam ex
Deo; iustitiam, inquam, ex Deo, qui iustificat impium.

Iustitia nobis vera non est nisi ex gratia.
9. 11. Tolle te, tolle, inquam, te a te, impedis te; si tu te aedificas, ruinam aedificas. Nisi Dominus
aedificaverit domum, in vanum laboraverunt qui aedificant eam 52. Noli ergo velle habere iustitiam
tuam. Certe ex lege est, nempe ex lege est; certe Deus dedit legem, et quia iustitia ex lege est, non
sit tua. Apostolus Paulus loquitur; mihi amantes iustitiam suam non calumnientur. Ecce ubi illum
habes: Aperi, lege, audi, vide. Tuam iustitiam noli habere; stercora illam deputat Apostolus,
quamvis sit ex lege, tamen quia suam. Ignorantes enim Dei iustitiam, et suam volentes constituere,
iustitiae Dei non sunt subiecti 53. Noli putare quia Christianus vocaris, ideo te non posse offendere
in lapidem offensionis. Cuius gratiae derogas, in ipsum offendis. Minus est offendere Christum in
cruce pendentem, quam in caelo sedentem. Iustitia sit, sed ex gratia sit, a Deo tibi sit; non tua sit.
Sacerdotes tui, inquit, induantur iustitiam 54. Vestis accipitur, non cum capillis nascitur; pecora de
suo vestiuntur. Hanc praedicat apostolus Paulus: A Deo tibi sit. Geme ut impetres, plora ut
impetres, crede ut impetres. Qui, inquit, invocaverit nomen Domini, salvus erit 55. An putatis sic
dictum esse: Qui invocaverit nomen Domini, salvus erit; quia a febre, aut a peste, aut a podagra,

420

