prohibetur aliquis, putat quia bene facit. Prohibitus, incipit nolle facere; vincitur, trahitur,
subiugatur; iam restat illi gratiam invocare; quia non potuit legem servare.

Tres leges.
7. Ac per hoc lex illa, de qua dictum est: Lex enim spiritus vitae liberavit te a lege peccati et
mortis 19, lex est fidei, lex est Spiritus, lex est gratiae, lex est misericordiae. Illa vero lex peccati et
mortis, non est lex Dei, sed peccati et mortis. Illa vero altera de qua dicit Apostolus: Lex sancta, et
mandatum sanctum, et iustum, et bonum 20, lex est Dei, sed factorum, lex operum; operum lex,
quae iubet non iuvat; lex quae tibi ostendit, non tollit peccatum. Ab alia tibi lege ostenditur
peccatum, ab alia tollitur. Duo sunt Testamenta, Vetus et Novum. Audi Apostolum dicentem: Dicite
mihi, sub lege volentes esse, legem non legistis? Scriptum est enim quod Abraham duos filios
habuit, unum de ancilla, et unum de libera. Sed is quidem qui de ancilla, secundum carnem natus
est; qui autem de libera, per promissionem; quae sunt in allegoria. Haec enim sunt duo
Testamenta, unum quidem in monte Sina in servitutem generans, quae est Agar, ancilla Sarae,
quae data est Abrahae, et peperit Ismaelem servum. Est ergo Testamentum Vetus pertinens ad
Agar, in servitutem generans. Quae autem sursum est Ierusalem, libera est, quae est mater
nostra 21. Ergo filii gratiae, filii sunt liberae; filii litterae, filii sunt ancillae. Quaere filios ancillae:
Littera occidit. Quaere filios liberae: Spiritus autem vivificat 22. Lex Spiritus vitae in Christo Iesu
liberavit te a lege peccati et mortis, unde te non potuit liberare lex litterae. Quod enim impossibile
erat legis, in quo infirmabatur per carnem 23. Rebellabat enim caro tua, subiugabat te caro tua;
audiebat legem, et plus incitabat concupiscentiam tuam. Infirmabatur ergo lex litterae per carnem;
ac per hoc impossibile erat legis litterae liberare a lege peccati et mortis.

Christi caro sola non caro peccati.
8. Misit Deus Filium suum in similitudinem carnis peccati 24; non in carne peccati. In carne quidem,
sed non in carne peccati. Cetera ergo omnium hominum caro, caro peccati; sola illius, non caro
peccati; quia non eum mater concupiscentia, sed gratia concepit; tamen habens similitudinem
carnis peccati; unde et nutriri, et esurire, et sitire, et dormire, et fatigari, et mori potuit. In
similitudinem carnis peccati misit Deus Filium suum.

De peccato in Christo quomodo damnatum peccatum.
9. Et de peccato damnavit peccatum in carne. De quo peccato? Quod peccatum? De peccato
damnavit peccatum in carne; ut iustitia legis impleatur in nobis. Iam illa iustitia legis impleatur in
nobis; iam illa iustitia quae iubetur, impleatur in nobis per Spiritum qui adiuvat; id est, lex litterae
impleatur in nobis per spiritum vitae: Qui non secundum carnem ambulamus, sed secundum
spiritum 25. De quo ergo peccato Dominus, quod peccatum damnavit? Video, video quidem quod
peccatum damnavit, video prorsus: Ecce Agnus Dei, ecce qui tollit peccatum mundi 26. Quod
peccatum? Omne peccatum, omne nostrum peccatum damnavit. Sed de quo peccato? Ipse non
habebat peccatum; de illo dictum est: Qui peccatum non fecit, nec inventus est dolus in ore eius 27.
Nullum prorsus, nec trahendo, nec addendo; nullum peccatum habuit, nec originis, nec propriae
iniquitatis. Originem virgo demonstrat; conversatio vero eius sancta satis ostendit nihil eum fecisse
unde dignus esset morte. Ideo ait: Ecce venit princeps huius mundi (diabolum significans), et in me
nihil inveniet. Non inveniet quare me occidat princeps mortis. Et quare ergo moreris? Sed ut sciant
omnes quia voluntatem Patris mei facio, eamus hinc 28. Et perrexit ad passionem mortis, mortem
voluntariam, non necessitatis, sed arbitrii. Potestatem habeo ponendi animam meam, et
potestatem habeo iterum sumendi eam. Nemo tollit eam a me, sed ego pono eam, et iterum sumo
eam 29. Si miraris potestatem, intellege maiestatem. Ut Deus loquitur, Christus loquitur.

Quorumdam sententia de loco Apostoli.
10. De quo ergo peccato damnavit peccatum? Intellexerunt quidam, et pervenerunt ad sensum non
improbum. Sed tamen quid dixerit Apostolus, quantum mihi videtur, indagare minime potuerunt.
Rem tamen non malam dixerunt; hanc vobis prius dico, et deinde quid mihi videatur, et quod ipsa
Scriptura divina ostendat esse verissimum. Cum turbarentur : De quo peccato damnavit peccatum?
Habebat peccatum? hoc dixerunt: De peccato damnavit peccatum, de peccato non suo; tamen de
peccato damnavit peccatum. Si ergo non de suo, de cuius? De peccato Iudae, de peccato
Iudaeorum. Unde enim fudit sanguinem in remissionem peccatorum? Quia crucifixus est a Iudaeis.
Quo tradente? Iuda. Iudaei quando illum occiderunt, Iudas illum tradidit. Bene fecerunt, an
peccaverunt? Peccaverunt. Ecce de quo peccato damnavit peccatum. Bene dictum est, et vere

349

