Audiamus cum vivimus. Quia ibi frustra concupiscit audire, qui contempsit ista cum audiret. An
exspectamus ut aliquis et a mortuis resurgat, et dicat nobis, ut faciamus cum anima nostra bene?
Iam et hoc factum est: non resurrexit pater tuus, sed resurrexit Dominus tuus. Ipsum audi, accipe
bonum consilium. Noli parcere thesauris tuis, eroga quantum potes. Luxuriae vox orat: Domini vox
facta est. Eroga quantum potes, fac bene cum anima tua, ne auferatur hac nocte anima tua.
Habetis in nomine Christi, quantum arbitror, sermonem de faciendis eleemosynis. Vox ista vestra
laudantium, tunc accepta est Domino, si videat et manus operantium.

52

SERMO 87

HABITUS DIE DOMINICA, DE EO QUOD SCRIPTUM EST
IN EVANGELIO MT 20,1-16:

"SIMILE EST REGNUM CAELORUM HOMINI PATRIFAMILIAS,
QUI MISIT OPERARIOS IN VINEAM SUAM".
Colimus nos Deum, et colit nos Deus.
1. 1. De sancto Evangelio praesenti tempori consonantem similitudinem audistis de his qui
operantur in vinea. Est enim modo tempus vindemiae corporalis. Est autem et spiritalis vindemia,
ubi Deus gaudet ad fructum vineae suae. Colimus enim Deum, et colis nos Deus. Sed non sic Deum
colimus, ut nos eum meliorem colendo faciamus. Colimus enim eum adorando, non arando. Ille
autem colit nos tamquam agricola agrum. Quod ergo nos ille colit, meliores nos reddit; quia et
agricola agrum colendo facit meliorem: et ipsum fructum in nobis quaerit, ut eum colamus. Cultura
ipsius est in nos, quod non cessat verbo suo exstirpare semina mala de cordibus notris, aperire cor
nostrum tamquam aratro sermonis, plantare semina praeceptorum, exspectare fructum pietatis.
Cum enim istam culturam in cor nostrum sic acceperimus, ut eum bene colamus, non existimus
ingrati agricolae nostro, sed fructum reddimus quo gaudeat. Et fructus noster non illum ditiorem
facit, sed nos beatiores.

Quomodo Deus nos colat.
1. 2. Ecce audite, quia sicut dixi, colit nos Deus. Nam quia nos colimus Deum, non opus est ut
probetur vobis. Omnis enim homo hoc habet in ore, quia homines colunt Deum. Quia vero Deus
colit homines, quasi expavescit auditor quando audit: quia non est in usu hominum ut dicatur quia
Deus colit homines; sed quia Deum colunt homines. Debemus ergo probare vobis quia et Deus colit
homines; ne forte putemur verbum indisciplinatum dixisse, et aliquis in corde suo disputet contra
nos, et nesciens quid dixerimus reprehendat nos. Hoc ergo constitutum est demonstrare vobis; quia
et Deus colit nos; sed iam dixi, sicut agrum, ut meliores nos faciat. Dominus dicit in Evangelio: Ego
sum vitis, vos estis sarmenta 1, Pater meus est agricola 2. Quid facit agricola? Interrogo vos, qui
agricolae estis; quid facit agricola? Puto quia agrum colit. Si ergo Pater Deus agricola est, habet
agrum, et colit agrum suum, et exspectat inde fructum.

Vinea a Deo plantata.
2. 3. Denique plantavit vineam, sicut dicit ipse Dominus Iesus Christus, et locavit eam agricolis, qui
redderent ei fructum temporibus propriis. Et misit ad eos servos suos, ut peterent mercedem
vineae. Illi autem contumeliis eos affecerunt, aliquos et occiderunt, et fructum reddere
contempserunt. Misit alios; talia perpessi sunt. Et dixit ille pater familias, cultor agri sui, et plantator
et locator vineae suae: Mittam unicum filium meum; forte vel ipsum verebuntur. Et misit, inquit,
etiam filium suum 3. Dixerunt illi apud se ipsos: Hic est haeres; venite, occidamus eum, et nostra
erit haereditas 4. Et occiderunt eum; et proiecerunt extra vineam. Cum venerit Dominus vineae,
quid faciet illis malis colonis? Responsum est: Malos male perdet, et vineam suam locabit aliis
agricolis, qui reddant ei fructum in tempore suo 5. Plantata est vinea, lege data in cordibus
Iudaeorum. Missi sunt Prophetae, quaerentes fructum, bonam vitam eorum: Prophetae ab eis
contumeliis affecti, et occisi sunt. Missus est et Christus unicus Filius patrisfamilias; et ipsum
occiderunt haeredem, et ideo perdiderunt haereditatem. In contrarium eis vertit malum consilium.
Ut possiderent, occiderunt: et quia occiderunt, perdiderunt.

Operarii ad vineae culturam conducti.

145

