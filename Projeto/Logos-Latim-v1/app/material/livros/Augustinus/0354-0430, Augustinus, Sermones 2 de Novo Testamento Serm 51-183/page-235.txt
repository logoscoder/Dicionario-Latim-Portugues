divitiarum suarum, futura tormenta non cogitans, quae in illa superbia nec credere noverat, nec
timere. Tamen aliquando venit ad ea. Et quid est: aliquando? Quanta enim mora erat dignitatis eius
et superbiae? Quanta mora est floris faeni, sicut modo audistis, cum Petri apostoli epistola
legeretur, commendatum de prophetia testimonium: Omnis caro faenum, et claritas hominis ut flos
faeni: faenum aruit, et flos decidit; Verbum autem Domini manet in aeternum 1.

"Faenum" nostrum a Dei Verbo assumptum.
2. Quantumvis ergo purpura et bysso induatur caro ista, quid est aliud plus quam caro et sanguis,
et faenum quod arescit? Et quantumvis dignitatem et honorem homines praebeant huic carni, flos
est quidem, sed flos faeni; non enim arescente faeno manere flos faeni potest, sed, sicut faenum
arescit, ita flos decidit. Habemus ergo quo nos teneamus, ut non decidamus, quia Verbum Domini
manet in aeternum. Numquid contempsit nos Verbum Dei, fratres? numquid istam fragilitatem
mortalitatemque nostram despexit, et dixit: Caro est, faenum est; arescat faenum, et flos faeni
decidat, non illi subveniatur? Immo suscepit faenum nostrum, ut nos aurum faceret: Verbum enim
Domini, quod manet in aeternum, non dedignatum est esse ad tempus faenum, non ut ipsum
Verbum mutaretur, sed ut meliorem mutationem faeno praestaret. Verbum enim caro factum est,
et habitavit in nobis 2; et passus est pro nobis Dominus et sepultus, et resurrexit, et ascendit in
caelum, et sedet ad dexteram Patris, iam non faenum, sed aurum incorruptum et incorruptibile.
Mutatio ergo nobis promittitur, fratres dilectissimi; tamen dum venimus ad illam mutationem,
transiturum est hoc faenum, id est, omnis dignitas carnis cum saeculo praeterit, omnis ista
fragilitas veterescit. Transierat in illo divite faenum, transierat et flos faeni; sed si tempore faeni sui,
et tempore floris faeni sui intellegeret Verbum Domini quod manet in aeternum, et depositis
omnibus toris superbiae et complanatis substerneret se Deo, et, si nollet proicere divitias, tamen
aliquid de ipsis pauperibus iacentibus daret, refrigeraretur illi post tempus huius faeni; non sine
causa peteret misericordiam, qui cum posset non exhibuit misericordiam.

In stadio vitae huius aut vincimus aut vincimur.
3. Ergo, fratres mei, cum legeretur, et audiremus vocem in Evangelio: Pater Abraham, mitte
Lazarum, intinguat digitum suum in aqua, et stillet in linguam meam, quoniam crucior in hac
flamma 3, quomodo percussi sumus omnes corde, ne aliquid post hanc vitam tale nobis contingat,
et frustra deprecemur! Non enim est locus correctionis, cum ista vita transierit. Ista vita sic est
quomodo stadium; aut vincimus hic, aut vincimur. Victus in stadio, numquid extra stadium quaerit
luctari, ut repetat ad coronam quam perdidit? Quid ergo? si timuimus, si exhorruimus, si
contremuerunt viscera nostra, mutemus nos, cum tempus est; ipse est fructuosus timor. Non enim
quisque, fratres, potest mutari sine timore, sine tribulatione, sine trepidatione. Tundimus pectora,
quando nos pungit conscientia peccatorum; quod tundimus, est aliquid intus, mala aliqua
conceptio; erumpat in confessionem, et non erit fortasse quod pungat; erumpant omnia peccata in
confessionem. Nam et ille dives, tumidus in bysso, habebat intus quod utinam erumperet cum
vivebat; non illi esset forte adhibita flamma perpetua; sed quia tunc superbus erat, umor ille
tumorem fecerat, non eruptionem. Pauper autem Lazarus iacebat ad ianuam ulceribus plenus 4.
Neminem ergo pudeat, fratres, confiteri peccata; iacere enim ad humilitatem pertinet. Tamen
videte quomodo mutent vices. Cum transierit tribulatio confessionum, venit refectio meritorum;
venient enim angeli, tollent ulcerosum istum, et ponent in sinu Abraham, id est, in requie
sempiterna, in secreto magni Patris; sinus enim secretum significat, ubi defatigatus requiescat.

Christo das cum das egenti.
4. Iacebat ergo ad ianuam iste ulceribus plenus, dives autem contemnebat eum; cupiebat saturari
de micis quae cadebant de mensa eius ulceribus suis canes ipse pascebat, et a divite non
pascebatur. Adtendite, fratres, quia eget pauper: Beatus, inquit, qui intellegit super egenum et
pauperem 5; adtendite, et nolite contemnere tamquam ulcerosum iacentem ad ianuam. Da pauperi,
quia ille suscipit, qui et in terra voluit egere, et de caelo ditare. Ait enim Dominus: Esurivi, et
dedistis mihi manducare; sitivi, et dedistis mihi bibere; hospes fui, et suscepistis me, et cetera. Et
illi: Quando te vidimus esurientem, aut sitientem, aut nudum, aut hospitem? Et ille: Cum uni ex
minimis meis fecistis, mihi fecistis 6. In minimis suis laborantibus in terra quodammodo personam
suam misericorditer esse voluit, subveniens de caelo omnibus qui laborant. Christo ergo das, cum
das egenti; an times, ne aut talis custos aliquid perdat, aut talis dives non retribuat? Omnipotens
est Deus, omnipotens est Christus; perdere nihil potes: commenda illi, et nihil amittis. Quando
commendas? quando pauperi das. Tales divitiae non transeunt, cum transierit caro ut faenum, et
claritas hominis ut bos faeni. Itaque, fratres, si conterriti sumus, ne tales post hanc vitam poenas et
cruciatus ardentis flammae patiamur, quales pertulit superbus et immisericors dives, nunc, cum

235

