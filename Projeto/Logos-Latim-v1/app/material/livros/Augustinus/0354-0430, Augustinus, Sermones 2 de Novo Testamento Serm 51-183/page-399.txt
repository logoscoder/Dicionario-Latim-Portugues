virtus autem peccati lex; quid times? Quid laboras? Quid sudas? Audi quod sequitur: Gratias autem
Deo, qui dedit nobis victoriam per Dominum nostrum Iesum Christum 39. Certe tu tibi das victoriam?
Gratias Deo, qui dedit nobis victoriam per Dominum nostrum Iesum Christum.

Invocandum Dei adiutorium.
12. 12. Ergo cum coeperis laborare pugnans contra concupiscentias carnis, spiritu ambula, spiritum
invoca, donum Dei quaere. Et si lex membris repugnat legi mentis tuae ex parte inferiori, id est, a
carne, captivum te tenet sub lege peccati; et hoc emendabitur, et hoc transiet in iura victoriae. Tu
tantum clama, tu tantum invoca. Oportet semper orare, et non deficere 40. Invoca omnino, invoca
adiutorium. Adhuc te loquente, dicit, ecce adsum 41. Post intellege, et audis dicentem animae tuae:
Salus tua ego sum 42. Cum ergo lex carnis repugnare coeperit legi mentis, et captivum te ducere in
lege peccati, quae est in membris tuis; orando dic, confitendo dic: Miser ego homo. Quid enim aliud
est homo? Quid est homo, nisi quod memor es eius? 43 Dic: Miser ego homo; quia nisi venisset Filius
hominis, periisset homo. Exclama in angustiis: Quis me liberabit de corpore mortis huius? 44 Ubi lex
in membris meis repugnat legi mentis meae. Condelector enim legi Dei secundum interiorem
hominem 45. Quis me liberabit de corpore mortis huius? Si hoc fideliter, si humiliter dicis; verissime
respondetur: Gratia Dei per Iesum Christum Dominum nostrum 46. Conversi ad Dominum...

149 SERMO 163/A

DE VERBIS APOSTOLI (GAL 5, 16 SS):
"SPIRITU AMBULATE ET CONCUPISCENTIAS CARNIS NE PERFECERITIS ".
SERMO HABITUS DIE DOMINICA

Ut audeamus loqui vobis, fides facit.
1. Ut audeamus loqui vobis, fides facit, qua credimus ut oretis pro nobis. Scio enim quod in
cordibus vestris sumus ad commoriendum et ad convivendum 1; ad hanc nos spem nutrit vestrae
caritatis affectus. Itaque, quod Dominus donaverit, obsecro ut libenter audire dignemini.

Caro et spiritus invicem adversantur.
2. Audivimus apostolum Paulum, cum eius epistola legeretur, apostolica auctoritate ammonentem
atque dicentem: Spiritu, inquit, ambulate, et concupiscentias carnis ne perfeceritis; caro enim
concupiscit adversus spiritum, spiritus autem concupiscit adversus carnem; haec enim invicem
adversantur, ut non ea quae vultis faciatis 2. Proposuit ante oculos nostros quoddam bellum, in quo
caro et spiritus ita confligunt, ut non quae volumus faciamus; et quoniam imperio Dei subicienda
est carnis concupiscentia, contionatus est in certamine constitutos, et ait: Spiritu ambulate, et
concupiscentias carnis ne perfeceritis. Pugnate, inquit, fortiter, et vincite, non rebellantem contra
vos extraneam naturam, sed concupiscentiam quae regnat in membris vestris. Video, inquit
Apostolus, aliam legem in membris meis 3. Oppugnat, expugna; rebellat, refrena; noli concedere
membra tua, et non occidit animam tuam. Non regnet, inquit, peccatum in vestro mortali corpore,
neque exhibeatis membra vestra arma iniquitatis peccato 4. Nega concupiscentiae arma sua, et
praevalet victoria tua. Pugna, labora; nemo athleta sine sudore coronatur. In stadio et in agone, in
certamine constitutus es; contra spiritum tuum carnis concupiscentia dimicat. Caro concupiscit
adversus spiritum, et spiritus concupiscit adversus carnem. Caro suggerit libidinem, spiritus
imperet castitatem; caro incendit ad iracundiam, spiritus imperet misericordiam. In isto certamine
constitutus, cum rebellanti concupiscentiae non dederis membra, quae fuerunt arma iniquitatis
peccato, fiunt arma iustitiae Deo 5.

Noli praesumere de liberi arbitrii tui viribus.
3. Ergo, carissimi, spiritu ambulate, et concupiscentias carnis ne perfeceritis 6. In hac pugna
constitutus, noli praesumere de liberi arbitrii tui viribus; nam vincit te adversarius. Implora

399

