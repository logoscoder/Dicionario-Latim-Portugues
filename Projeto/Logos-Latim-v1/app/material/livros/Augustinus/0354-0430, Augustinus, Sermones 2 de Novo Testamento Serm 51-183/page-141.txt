vobis pariter ambulantes viam. Tu noli premere, tu noli fraudare. Iste eget, ille habet. Fecit autem
ambos Dominus. Per eum qui habet, iuvat egentem: per eum qui non habet, probat habentem.
Audivimus, diximus: timeamus, caveamus, oremus, perveniamus.

51

SERMO 86

DE VERBIS EVANGELII MT 19, 21:
"VADE, VENDE OMNIA QUAE HABES, ET DA PAUPERIBUS", ET CETERA

Thesaurus in coelo reponendus.
1. 1. Evangelium nos admonuit lectione praesenti, de thesauro coelesti loqui Caritati vestrae.
Neque enim, sicut infideles avari putant, Deus noster perdere nos voluit res nostras: si bene
intellegatur, et pie credatur, et devote accipiatur quod praeceptum est nobis; non nobis praecepit
ut perderemus, sed locum ostendit ubi poneremus. Nemo enim potest nisi cogitare de thesauro
suo, et quodam cordis itinere divitias suas sequi. Si ergo in terra obruuntur, ima petit cor: si autem
in coelo reservantur, sursum erit cor. Si ergo volunt facere Christiani quod norunt se etiam profiteri:
neque enim hoc omnes qui audiunt noverunt; atque utinam non frustra noverint, qui noverunt: qui
ergo vult cor sursum habere, ibi, ibi ponat quod amat; et in terra positus carne, cum Christo habitet
corde: et sicut Ecclesiam praecessit caput eius, sic christianum praecedat cor eius. Quomodo
membra itura sunt quo praecessit caput Christus, sic iterum resurgens iturus est quo nunc
praecesserit cor hominis. Eamus ergo hinc, ex qua parte possumus: sequetur totum nostrum quo
praecesserit aliquid nostrum. Domus terrena ruinosa est: domus coelestis aeterna est. Quo venire
disponimus, ante migremus.

Consilium salutis petens, nec lubenter audiens.
2. 2. Audivimus divitem quemdam a bono magistro quaerentem consilium adipiscendae vitae
aeternae. Magnum erat quod amabat, et vile erat quod contemnere nolebat. Itaque perverso corde
audiens quem iam dixerat magistrum bonum, maiore amore vilitatis, possessionem perdidit
caritatis. Nisi vitam aeternam consequi vellet, consilium de habenda vita aeterna non requireret.
Quid ergo est, fratres, ut verba eius quem magistrum bonum ipse dixerat, de fideli doctrina sibi
deprompta respueret? Magister ille bonus est antequam doceat; cum docuerit, malus? Antequam
doceret, dictus est bonus. Non audivit quod voluit, sed audivit quod debuit: desiderans venerat, sed
tristis abscessit. Quid, si ei diceretur: Perde quod habes? quando tristis abscessit, quia dictum est,
Bene serva quod habes. Vade, inquit, vende omnia quae habes, et da pauperibus. Forte times ne
perdas? Vide quid sequitur: Et habebis thesaurum in coelo 1. Custodem tibi thesaurorum tuorum
forte servulum aliquem posuisses: custos auri tui erit Deus tuus. Qui dedit in terra, ipse servat in
coelo. Fortassis non dubitasset ille Christo commendare quod habebat, et ideo contristatus est, quia
dictum est ei: Da pauperibus: tamquam in corde suo dicens, Si diceres, Da mihi, ego tibi in coelo
servabo; non dubitarem dare Domino meo, magistro bono: nunc autem dixisti: Da pauperibus.

Quod datur pauperibus, accipit Deus.
3. 3. Nemo timeat erogare pauperibus; nemo putet eum accipere cuius manum videt. Ille accipit
qui iussit ut dares. Neque hoc ex nostro corde aut humana coniectura dicimus: ipsum audi et te
monentem, et tibi securitatem scribentem. Esurivi, inquit, et dedistis mihi manducare 2. Et cum
enumeratis officiis eorum respondissent: Quando te vidimus esurientem? ille respondit: Cum uni ex
minimis meis fecistis, mihi fecistis 3. Mendicat pauper, sed accipit dives: das ei qui consumat,
accipit ille qui reddat. Neque hoc redditurus quod accipit: fenerari se voluit, plus promittit quam
dederis. Exsere nunc avaritiam tuam, te puta feneratorem. Certe si esses, obiurgareris ab Ecclesia,
confutareris verbo Dei, exsecrarentur te omnes fratres tui, tamquam crudelem feneratorem, de
lacrymis alienis acquirere cupientem. Esto fenerator, nemo te prohibet. Pauperi vis dare, qui
quando reddiderit planget: da idoneo, qui etiam hortatur ut recipias quod promittit.

Deus creditores ipse ut recipiant convenit.
4. 4. Da Deo, et conveni Deum. Imo da Deo, et ut recipias conveneris. Certe in terra quaerebas
debitorem tuum: quaerebat et ille, sed ubi se absconderet a facie tua. Adieras iudicem et dixeras:
Iube illum debitorem meum conveniri. Ille audito hoc, discedit, et nec salutare te quaerit: cui forte
egenti salutem commodando praestiteras. Habes ergo cui eroges. Da Christo; ipse te convenit ultro,

141

