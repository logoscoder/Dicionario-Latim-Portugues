ergo accepistis Christum Iesum Dominum nostrum, in ipso ambulate, radicati et superaedificati in
ipso, et confirmati in fide 9. Ipsa enim simplici et certa fide, in illo firmiter permanere debemus, ut
ipse aperiat fidelibus quod in se absconditum est: quia sicut idem dicit apostolus: In illo sunt omnes
thesauri sapientiae et scientiae absconditi 10. Qui non propterea abscondit, ut neget, sed ut
absconditis excitet desiderium. Haec est utilitas secreti. Honora in eo quod nondum intellegis; et
tanto magis honora, quanto plura vela cernis. Quanto enim quisque honoratior est, tanto plura vela
pendent in domo eius. Vela faciunt honorem secreti: sed honorantibus levantur vela. Irridentes
autem vela, et a velorum vicinitate pelluntur. Quia ergo transimus ad Christum, aufertur
velamen 11.

Pia fides Scripturarum. Augustinus ad divinas Scripturas non piam mentem
afferens aliquando, decipitur.
5. 6. Proferunt calumnias suas quidam, et dicunt: Matthaeus certe evangelista est? Respondemus,
ita, pio ore, corde devoto, in nullo omnino dubitantes: respondemus plane, Evangelista est
Matthaeus. Credis ei, inquiunt? Quis non respondeat, Credo? Quomodo de murmure vestro pio
insonuit? Ita, fratres, si secure creditis, non est unde erubescatis. Loquor vobis, aliquando deceptus,
cum primo puer ad divinas Scripturas ante vellem afferre acumen discutiendi, quam pietatem
quaerendi: ego ipse contra me perversis moribus claudebam ianuam Domini mei: cum pulsare
deberem, ut aperiretur; addebam, ut clauderetur. Superbus enim audebam quaerere, quod nisi
humilis non potest invenire. Quanto vos beatiores estis modo! quam securi discitis, quam tuti,
quicumque adhuc parvuli estis in nido fidei, et spiritalem escam accipitis! Ego autem miser, cum
me ad volandum idoneum putarem, reliqui nidum; et prius cecidi, quam volarem. Sed Dominus
misericors me, a transeuntibus ne conculcarer et morerer, levavit, et in nido reposuit. Haec enim
me perturbaverunt, quae modo vobis securus in nomine Domini et propono, et expono.

Quomodo Christus Abraham et David.
5. 7. Ut ergo dicere coeperam, ita illi calumniantur: Matthaeus, inquiunt, evangelista est, et creditis
ei? Consequenter utique quem fatemur evangelistam, huic necessario credimus. Attendite
generationes Christi, quas posuit Matthaeus: Liber generationis Iesu Christi, filii David, filii
Abraham 12. Quomodo filii David, quomodo filii Abraham? Nisi enim per successionem generis,
ostendi non potest. Constat quippe cum Dominus nasceretur de virgine Maria, neque Abraham,
neque David in rebus humanis fuisse. Et tu eumdem dicis filium David, eumdemque dicis filium
Abraham? Tamquam dicamus Matthaeo, Proba ergo quod dicis. Exspecto enim successionem
generis Christi. Abraham, inquit, genuit Isaac, Isaac autem genuit Iacob. Iacob autem genuit Iudam,
et fratres eius. Iudas autem genuit Phares et Zaram de Thamar. Phares autem genuit Esron. Esron
autem genuit Aram. Aram autem genuit Aminadab. Aminadab autem genuit Naasson. Naasson
autem genuit Salmon. Salmon autem genuit Booz ex Rahab. Booz autem genuit Obed ex Ruth.
Obed autem genuit Iesse. Iesse autem genuit David regem 13. Iam hinc attendite quemadmodum a
David perveniatur ad Christum, qui dictus est filius Abraham et filius David. David autem, inquit,
genuit Salomonem ex ea quae fuit Uriae. Salomon autem genuit Roboam. Roboam autem genuit
Abiam. Abias autem genuit Asa. Asa autem genuit Iosaphat. Iosaphat autem genuit Ioram. Ioram
autem genuit Oziam. Ozias autem genuit Ioatham. Ioatham autem genuit Achaz. Achaz autem
genuit Ezechiam. Ezechias autem genuit Manassen. Manasses autem genuit Amon. Amon autem
genuit Iosiam. Iosias autem genuit Iechoniam et fratres eius, in transmigratione Babylonis. Et post
transmigrationem Babylonis, Iechonias genuit Salathiel. Salathiel autem genuit Zorobabel.
Zorobabel autem genuit Abiud. Abiud autem genuit Eliachim. Eliachim autem genuit Azor. Azor
autem genuit Sadoc. Sadoc autem genuit Achim. Achim autem genuit Eliud. Eliud autem genuit
Eleazar. Eleazar autem genuit Mathan. Mathan autem genuit Iacob. Iacob autem genuit Ioseph,
virum Mariae: de qua natus est Iesus, qui vocatur Christus 14. Sic ergo per ordinem
successionemque parentum et progenitorum invenitur Christus filius David, filius Abraham.

Generationes ab Abraham usque ad Christum.
5. 8. Cui rei fideliter enarratae, istam calumniam primam movent, quia sequitur idem Matthaeus, et
dicit: Omnes generationes ab Abraham usque ad David, generationes quatuordecim: et a David
usque ad transmigrationem Babylonis, generationes quatuordecim: et a transmigratione Babylonis
usque ad Christum, generationes quatuordecim 15. Deinde subiecit, ut narraret quomodo natus est
Christus de Maria virgine, subiungens, et dicens: Christi autem generatio sic erat 16. Etenim ordine
parentum enumeravit quare dicatur Christus filius David, filius Abraham.

3

