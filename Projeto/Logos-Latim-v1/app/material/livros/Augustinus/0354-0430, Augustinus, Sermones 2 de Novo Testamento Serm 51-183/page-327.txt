dicit: Nostra enim conversatio in caelis est 9. Sed quare hoc? Quia item dicit: Si resurrexistis cum
Christo, quae sursum sunt quaerite, ubi Christus est in dextera Dei sedens; quae sursum sunt
sapite, non quae super terram. Mortui enim estis, et vita vestra abscondita est cum Christo in
Deo 10. Quomodo ergo ille solus? An ideo solus, quia Christus unus est cum omnibus membris suis,
tamquam caput cum corpore suo? Quae autem corpus eius, nisi Ecclesia? Sicut dicit idem doctor:
Vos autem estis corpus Christi, et membra ex parte 11. Cum ergo nos ceciderimus, et propter nos
ipse descenderit, quid est: Nemo ascendit, nisi qui descendit; nisi quia nemo ascendit, nisi unum
cum eo factus, et tamquam membrum compactus in eius corpore qui descendit? Sic et discipulis
dicit: Quia sine me nihil potestis facere 12. Aliter est enim unum cum Patre, et aliter unum
nobiscum. Unum cum Patre est, quia una substantia est Patris et Filii; unum cum Patre est, quia
cum in forma Dei esset, non rapinam arbitratus est esse aequalis Deo. Unus autem nobiscum factus
est, quia semetipsum exinanivit, formam servi accipiens 13; unus nobiscum factus est, secundum
semen Abrahae, in quo benedicentur omnes gentes. Quod cum commemorasset, ait Apostolus: Non
dicit: Et seminibus, tamquam in multis; sed tamquam in uno: Et semini tuo, quod est Christus. Et
quia et nos ad id pertinemus quod est Christus, nobis simul incorporatis et illi capiti cohaerentibus,
unus est Christus; et quia et nobis dicit: Ergo Abrahae semen estis, secundum promissionem
heredes 14. Si enim unum est semen Abrahae, et illud unum semen Abrahae non intellegitur nisi
Christus; hoc autem semen Abrahae etiam nos sumus; hoc ergo totum, id est, caput et corpus,
unus est Christus.

Iustitia Christi quomodo nostra.
5. 6. Et ideo nos non debemus ab illa iustitia separatos putare, quam Dominus ipse commemorat,
dicens: De iustitia, quia ad Patrem vado 15. Cum Christo enim et nos resurreximus, et nos cum
capite nostro Christo sumus, interim fide et spe; complebitur autem spes nostra in ultima
resurrectione mortuorum. Cum autem complebitur spes nostra, tunc complebitur etiam iustificatio
nostra. Quam completurus Dominus, quid sperare debeamus, ostendit in carne sua (hoc est, in
capite nostro), in qua resurrexit et ascendit ad Patrem. Quia sic scriptum est: Traditus est propter
delicta nostra, et resurrexit propter iustificationem nostram 16. Arguitur ergo mundus de peccato, in
eis qui non credunt in Christum: et de iustitia, in eis qui resurgunt in membris Christi. Unde dictum
est: Ut nos simus iustitia Dei in ipso 17. Si enim non in ipso, nullo modo iustitia. Si autem in ipso,
totus nobiscum vadit ad Patrem, et haec implebitur in nobis perfecta iustitia. Propter hoc et de
iudicio mundus arguitur, quia princeps huius mundi iam iudicatus est 18; id est, diabolus princeps
iniquorum, qui corde non habitant nisi in hoc mundo, quem diligunt, et ideo mundus vocantur; sicut
nostra conversatio in caelis est, si resurrexerimus cum Christo. Ergo quemadmodum nobiscum, id
est, cum corpore suo unus est Christus; sic cum omnibus impiis quibus caput est, cum quodam
corpore suo unus est diabolus. Quapropter sicut nos non separamur a iustitia, de qua Dominus
dixit: Quia ad Patrem vado; sic impii non separantur ab illo iudicio, de quo dixit: Quia princeps huius
mundi iam iudicatus est.

125 SERMO 145

DE VERBIS EVANGELII IOANNIS (16, 24):
"USQUE NUNC NIHIL PETIISTIS IN NOMINE MEO".
ET DE VERBIS LUCAE (10, 17. 20):
"DOMINE, ECCE IN NOMINE TUO ET DAEMONIA NOBIS SUBIECTA SUNT"

Locus Ioannis quomodo conciliandus cum verbis Lucae.
1. Sanctum Evangelium cum legeretur, audivimus quod modo vere debeat omnem intentam
animam movere ad quaerendum, non ad deficiendum. Qui enim non movetur, nec mutatur. Sed est
motus periculosus, de quo scriptum est: Ne des ad movendum pedes meos 1. Motus autem alius est
quaerentis, pulsantis, petentis. Quod ergo lectum est omnes audivimus; sed puto quia non omnes
intelleximus. Commemorat quod mecum quaeratis, mecum petatis, pro quo accipiendo mecum
pulsetis. Aderit enim, sicut speramus, gratia Domini, ut, cum volo vobis ministrare, et ego merear
accipere. Quid est, obsecro vos, quod Dominum dixisse modo audivimus discipulis suis: Usque nunc
nihil petiistis in nomine meo 2? Nonne illis discipulis loquitur, quos cum misisset, data potestate ad

327

