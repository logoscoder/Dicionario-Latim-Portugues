ad flagitia perpetranda, timore adducti estis, an delectatione invitati? Quid dicitis? Respondete
nobis, quia et qui bene vivitis, male aliquando fortasse vixistis. Quando peccabatis, delectabamini
in peccatis vestris; timor vos adducebat ad peccandum, an suavitas peccati? Respondebitis:
Suavitas. Ad peccatum suavitas adducit, et ad iustitiam timor impingit? Probate vos, inspicite vos.
Tollat aurum qui minatur: suavior est iustitia, lucidior est iustitia. Non det aurum qui promittit:
praeponenda est auro iustitia, delectando praeponenda est; fulgentior est, lucidior est, suavior est,
dulcior est. Iam ergo si quis se probat, et in hoc certamine superavit, audivit Apostolum dicentem:
Humanum dico propter infirmitatem carnis vestrae. Sine dubio pepercit infirmitati; et nescio quid
gratius minus idoneis dicere tentavit.

Pro iustitia non solum contemnenda voluptas, sed etiam ferendus dolor.
6. 7. Ecce, inquit, hoc dico quod capere potestis; exhibuistis membra vestra deliciis illicitis,
peccatorum suavitate ducti estis, ut illa faceretis; ducat vos ad recta facta suavitas et dulcedo
iustitiae; amate iustitiam, quomodo amastis iniquitatem. Digna est iustitia, quae a vobis impetret ut
exhibeatis illi, quod exhibuistis iniquitati; hoc est: Humanum dico 15, hoc est, quod infirmitas vestra
tolerare adhuc potest. Quid ergo suspendit Apostolus? Quid distulit dicere? Quid distulit, dicam, si
potero. Appende iustitiam et iniquitatem; tantumne digna est iustitia, quantum digna fuit iniquitas?
Sic amanda est ista, quomodo amata est illa? Absit ut sic, sed et utinam vel sic. Ergo plus? Plus
omnino. In iniquitate secutus es voluptatem, pro iustitia tolera dolorem. In iniustitia, inquam,
secutus es delectationem, pro iustititia tolera dolorem; hoc est plus. Ecce nescio quis aetatis
lubricae impudicus adolescens, suavitate illiciente iniecit oculos in coniugem alienam, amavit, cupit
pervenire; quaerit tamen latere: sic enim amat voluptatem, ut plus timeat dolorem. Quare quaerit
latere? Timet apprehendi, ligari, adduci, includi, produci, torqueri, occidi. Haec omnia timendo, in
illa appetitione suavitatis suae latebra quaerit; aucupatur absentiam mariti, ipsum adiutorem flagitii
sui timet invenire, quia conscio se formidat implicare. Et videmus eum suavitate duci: sed suavitas
illa non est tanta, ut vincat etiam timorem et dolorem timoremque poenarum. Da mihi pulchram
iustitiam, da mihi fidei pulchritudinem; procedat in medium, ostendat se oculis cordis, inspiret
fervorem amatoribus suis. Iam tibi dicitur: Frui me vis? Contemne quidquid te aliud delectat,
contemne pro me. Ecce contempsisti, parum est illi: Humanum est hoc, propter infirmitatem carnis
vestrae. Parum est ut contemnas quidquid te delectabat: contemne quidquid te terrebat; contemne
carceres, contemne vincula, contemne equuleum, contemne tormenta, contemne mortem. Haec
vicisti, me invenisti. In utroque gradu amatores iustitiae vos probate.

Martyres perfecti amatores iustitiae.
7. 8. Invenimus forsitan aliquos qui praeponant iustitiae delectationem voluptatibus et delectationi
corporis sui: qui autem pro illa poenas, dolores, mortemque contemnat, putas est aliquis in vobis?
Saltem cogitemus, quod profiteri non audemus. Quid cogitamus? Ubi cogitamus? Millia martyrum
adiacent oculis nostris, ipsi veri amatores perfectique iustitiae. De illis dictum est: Omne gaudium
existimate, fratres mei, cum in tentationes varias incideritis; scientes quod probatio fidei vestrae
patientiam operatur; patientia autem opus perfectum habet 16. Quid addi potest, ut opus perfectum
habeat? Amat, ardet, fervet; calcat omnia quae delectant, et transit; venit ad aspera, horrenda,
truculenta, minantia; calcat, frangit, et transit. O amare, o ire, o sibi perire, o ad Deum pervenire!
Qui animam suam amat, perdet illam; et qui perdiderit animam suam propter me, in vitam
aeternam inveniet illam 17. Sic armandus est amator iustitiae, sic armandus est amator invisibilis
pulchritudinis. Quae dico vobis in tenebris, dicite in lumine; et quae in aure auditis, super tecta
praedicate 19. Quid est: Quae dico vobis in tenebris, dicite in lumine? Quae dico et auditis mente,
dicite praesumentes. Et quod in aure auditis, super tecta praedicate. Quid est: In aure auditis? In
secreto auditis; quia profiteri et confiteri adhuc timetis. Quid est ergo: Super tecta praedicate?
Domus vestrae, corpora vestra; domus vestrae, carnes vestrae. Ascende in tectum, calca carnem,
et praedica verbum.

Ex Deo est, si quid iustitiae habemus.
8. 9.9 Sed prius, fratres mei, plangite quod eratis, ut quod nondum estis, esse possitis. Hoc quod
loquor magnum est. Et unde nobis magnum? Summum est, perfectum est, optimum est; unde
nobis? Audite unde nobis: Omne datum optimum et omne donum perfectum desursum est,
descendens a Patre luminum, apud quem non est transmutatio, nec momenti obumbratio 19. Inde
est quod habemus bonum, inde est quod nondum habemus. Non habetis? Petite, et accipietis 20. Si
vos, ait Salvator, si vos cum sitis mali, nostis bona data dare filiis vestris; quanto magis Pater vester
caelestis dabit bona petentibus se 21 ? Examinet se ergo omnis homo, et quidquid in se boni
invenerit, quod pertineat ad iustificationem nostram, agat gratias illi qui dedit; et agendo gratias illi

379

