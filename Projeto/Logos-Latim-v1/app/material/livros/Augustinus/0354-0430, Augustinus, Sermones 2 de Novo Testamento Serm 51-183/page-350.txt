dictum est, quia et de peccato Iudaeorum Christus damnavit omne peccatum, quia illis
persequentibus fudit sanguinem, quo delevit omne peccatum. Verumtamen alio loco vide quid dicat
Apostolus: Pro Christo, inquit, legatione fungimur, tamquam Deo hortante per nos; obsecramus pro
Christo, id est tamquam Christus vos obsecret, pro illo vos obsecramus, reconciliari Deo. Et
sequitur: Eum qui non noverat peccatum. Deus cui vos obsecramus reconciliari, eum qui non
noverat peccatum, id est Christum Deum, eum Christum, qui non noverat peccatum, peccatum pro
nobis fecit, ut nos simus iustitia Dei in ipso 30. Numquid hic potest intellegi peccatum Iudae,
peccatum Iudaeorum, peccatum cuiusque alterius hominis; cum audias: Eum qui non noverat
peccatum, peccatum pro nobis fecit? Quis? Quem? Deus Christum, Deus Christum fecit pro nobis
peccatum. Non dixit: Fecit pro nobis peccantem; sed, fecit eum peccatum. Si nefas est dicere
peccasse Christum, quis ferat peccatum esse Christum? Et tamen non possumus Apostolo
contradicere. Non ei possumus dicere: Quid est quod loqueris? Si enim hoc Apostolo dixerimus, ipsi
Christo dicimus. Ait enim alio loco: An vultis experimentum eius accipere, qui in me loquitur
Christus? 31

Verior interpretatio Apostoli. Christus peccatum factus quomodo.
11. Quid igitur est? Intendat Caritas vestra magnum altumque mysterium. Felices eritis, si
intellectum dilexeritis, et ad dilectum perveneritis. Prorsus, prorsus Christus Dominus noster, Iesus
Salvator noster, Redemptor noster peccatum factus est, ut nos essemus iustitia Dei in ipso.
Quomodo? Audite legem. Qui noverunt, sciunt quod dico; et qui non noverunt, legant, vel audiant.
In lege peccata vocabantur etiam sacrificia, quae pro peccatis offerebantur. Habes, cum victima pro
peccato adduceretur, dicit lex: Ponant manus suas sacerdotes super peccatum 32; id est, super
victimam pro peccato. Et quod est aliud quam Christus sacrificium pro peccato? Sicut et Christus,
inquit, dilexit vos, et tradidit semetipsum pro vobis oblationem et hostiam Deo in odorem
suavitatis 33. Ecce de quo peccato damnavit peccatum; de sacrificio quod factus est pro peccatis,
inde damnavit peccatum. Ipsa est Lex spiritus vitae, quae liberavit te a lege peccati et mortis 34.
Quia lex illa altera, lex litterae, lex iubens, bona est quidem; Mandatum sanctum, et iustum, et
bonum 35; sed infirmabatur per carnem 36; et quod iubebat, in nobis impleri non poterat. Alia ergo
lex, ut dicere coeperam, tibi ostendat peccatum, alia tollat; ostendat peccatum lex litterae, tollat
peccatum lex gratiae.

135 SERMO 153

DE VERBIS APOSTOLI, ROM 7, 5-13:
"CUM ESSEMUS IN CARNE,

PASSIONES PECCATORUM QUAE PER LEGEM SUNT,
OPERABANTUR IN MEMBRIS NOSTRIS,
UT FRUCTUM FERRENT MORTI", ETC.
CONTRA MANICHAEOS APERTE, ET TACITE CONTRA PELAGIANOS

Locus Apostoli exponendus quam difficilis.
1. 1. Audivimus, concorditerque respondimus, et Deo nostro consona voce cantavimus: Beatus vir
quem tu erudieris, Domine, et ex lege tua docueris eum 1. Silentium si praebeatis, audietis. Non
invenit locum sapientia, ubi non est patientia. Nos loquimur, sed erudit Deus; nos loquimur, sed
Deus docet. Non enim beatus dictus est quem docet homo, sed quem tu erudieris, Domine. Nos
plantare possumus et rigare: sed Dei est incrementum dare 2. Qui plantat et qui rigat, forinsecus
operatur: qui dat incrementum, intrinsecus opitulatur. Quae nobis lectio de sancti Apostoli Epistola
proposita sit ad loquendum, quam difficilis, quam latebrosa, quam (si non intellegatur aut male
intellegatur) periculosa; puto, fratres, immo scio, quia nobiscum recitaretur, audistis; et fluctuastis,
si advertistis; aut si aliqui et intellexistis, quam sit arduum sine dubitatione vidistis. Hanc itaque
lectionem totumque ipsum molestum et obscurum, sed intellegentibus salubrem Epistolae Apostoli
locum suscepimus, adiuvante misericordia Dei, exponere disserendo. Caritati vestrae debitores nos
esse scio, exactores vos esse sentio. Quemadmodum nos, ut ista percipiatis, oramus; sic et vos
orate, ut ea vobis explicare valeamus. Si enim oratio nostra concordet; et vos faciet Deus idoneos
auditores, et nos debiti huius fidelissimos redditores.

350

