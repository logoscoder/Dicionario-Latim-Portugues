sum sicut ceteri homines, iniusti, raptores, sicut et Publicanus iste 6? Nihil petebat, quasi satiatus
ascenderat, saginamque ructabat. Non dixit: Subveni mihi; non dixit: Miserere mei, quoniam pater
meus et mater mea dereliquerunt me; non dixit: Adiutor meus esto, ne derelinquas me 7. Sed
Publicanus de longinquo stabat. Res mira: in templo de longinquo stabat, et Deo templi ipse
appropinquabat. Ergo de longinquo stabat, nec oculos ad caelum audebat levare: sed percutiebat
pectus suum dicens: Domine, propitius esto mihi peccatori. Audivimus controversiam: dicat Christus
sententiam. Ecce dicit, audiamus: Amen, inquit, dico vobis, quia descendit de templo iustificatus
Publicanus ille, magis quam ille Pharisaeus 8. Certe peccatores Deus non exaudit. Quando pectus
suum tundebat, sua peccata puniebat; quando peccata sua puniebat, Deo iudici propinquabat. Odit
enim Deus peccata: si oderis et tu, incipis iungi Deo, ut dicas ei: Averte faciem tuam a peccatis
meis 9. Averte faciem tuam: sed unde? A peccatis meis; non avertas faciem tuam a me 10. Quid est
autem: faciem tuam a peccatis meis? Noli ea videre, noli ea agnoscere, ut mihi possis ignoscere.
Ergo spes est et peccatori; roget Deum, non desperet, tundat pectus, in se ipse vindicet
paenitendo, ne ille vindicet iudicando. Humiliatus propinquat Excelso.

Agnoscat peccator peccata sua.
3. Sed quare dixerit Dominus: Descendit Publicanus ille iustificatus, magis quam ille Pharisaeus,
continuo subdidit rationem, non te fraudavit. Ait enim, tamquam diceremus illi, quare hoc?
Quoniam qui se, inquit, exaltat humiliabitur, et qui se humiliat exaltabitur 11. Audisti quare: si
audisti et intellexisti, fac quod audisti, humilia te, roga Deum, dic Domino Deo tuo peccatorem te
esse; quod videt, etsi non dicas. Dicis fortasse: Si videt antequam dicam, quid me opus est dicere?
O homo, oblitus es: Bonum est confiteri Domino 12? oblitus es: Confitemini Domino, quoniam bonus
est 13? Etsi iudici homini non confiteris, quia malus est, confitere Domino, quoniam bonus est;
confitere, ingemisce, paeniteat te, pectus tunde. Delectat Deum tale spectaculum, ubi videt
peccatorem suum vindicare peccatum. Tu agnosce, et ille ignoscit; tu puni, et ille parcit. Sed ut tibi
parcat, peccatis tuis non debes parcere. Responde: Non parcat, deleat iniquitatem meam.

Christus genus humanum suscipit.
4. Post multa, proiectus est de synagoga Iudaeorum ille ex caeco videns; irati sunt ei, proiecerunt
eum de synagoga sua. Ecce quod timebant parentes ipsius; exposuit hoc nobis Evangelista, non
tacuit: Timebant enim, inquit, parentes eius, ne confiterentur Christum, et tollerentur de synagoga;
et ideo dixerunt: Aetatem habet, ipsum interrogate 14. Timuerunt ergo proici de synagoga: ille non
timuit, et proiectus est; parentes eius ibi remanserunt. Restat susceptor Christus, ut dicat iste:
Quoniam pater meus et mater mea dereliquerunt me. Et quid adiunxit? Dominus autem assumpsit
me 15. Veni, Christe, assume; illi proiciunt, tu suscipe; assume missus non admissum. Ecce assumit
ille: ostendit se oculis, quos ipse aperire dignatus est. Tu, inquit, credis in Filium Dei? Et ille adhuc
inunctus: Quis est, Domine, ut credam in eum? Et Dominus: Et vidisti eum, et qui loquitur tecum
ipse est 16. Lavit ei faciem. Iam ergo corde videns, adoravit Salvatorem suum. Hoc facit Christus
Iesus tamquam (caeco) nato generi humano, adhuc inuncto corporaliter, propter miraculum; sed
miraculum fecit, ut commendaret fidem; commendavit de isto miraculo apertorum oculorum caeci
nati eam fidem, qua quotidie aperit oculos generis humani et ipsius caeci nati.

113 SERMO 136/B

EX EVANGELIO SECUNDUM IOANNEM, CAP. 9:
DE ILLUMINATIONE CAECI NATI

Lavat faciem in Christo qui baptizatur in Christo.
1. Quicumque nomen Christi audistis et credidistis et nondum baptizati estis inunctos oculos
habetis. Lavate et videte quia et iste caecus non sine causa, cum inunctus fuisset, missus est ad
piscinam Siloam quod interpretatur: missus 1. Quis est missus, nisi a Patre Christus? Ergo faciem
lavat in Christo qui baptizatur in Christo. Quod autem huic iam contigerat in corpore nondum
contigerat in corde. Gradibus enim suis sunt cuncta disposita. In corde ei tunc contigit quando
agnovit Filium Dei et adoravit. Quando autem adhuc prophetam putabat inunctos quodammodo

301

