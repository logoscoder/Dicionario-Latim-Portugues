1. Cum lectio legeretur de libro qui inscribitur Actus Apostolorum, animadvertistis quid contigerit
eis, qui cum villam vendidissent, subtraxerunt de pretio villae, et ante pedes Apostolorum, quasi
totum pretium, posuerunt. Continuo correpti exspiraverunt ambo, vir et uxor eius. Nonnullis videtur
nimis severa ista fuisse correptio, ut propter pecuniam de re sua subtractam, homines morerentur.
Non hoc Spiritus Sanctus avaritia fecit, sed Spiritus Sanctus mendacium sic punivit. Nam verba
audistis beatissimi Petri, dicentis: Nonne manens tibi manebat, et venditum in tua erat potestate? 1
Si nolles vendere, quis te cogeret? Si velles offerre dimidium, quis exigeret totum? Si enim
dimidium offerendum erat, dimidium dicendum erat. Pro toto dimidium, hoc est puniendum
mendacium. Non tamen videatur, fratres, severa correptio, mors temporalis. Atque utinam
hucusque vindicta processerit. Quid enim magnum mortalibus contigit quandocumque morituris?
Sed per illorum temporalem poenam Deus sciri voluit disciplinam. Credendum est autem quod post
hanc vitam eis pepercerit Deus; magna est enim eius misericordia. De mortibus autem quae
contingunt ex vindicta, ait quodam loco apostolus Paulus, corripiens eos qui male tractabant corpus
et sanguinem Christi, et dicens: Propterea in vobis multi infirmi et aegri, et dormiunt sufficientes; id
est, quantum sufficit ad disciplinam imponendam. Multi in vobis dormiunt, hoc est, moriuntur.
Flagello enim Domini corripiebantur; aegrotabant, et moriebantur. Et subiecit post haec verba, et
ait: Si enim nos ipsos iudicaremus, a Domino non iudicaremur. Cum iudicamur autem, a Domino
corripimur, ne cum mundo damnemur 2. Quid si ergo huic viro et uxori eius tale aliquid contigit?
Correpti sunt mortis flagello, ne supplicio punirentur aeterno.

Vota Deo reddenda.
2. Hoc tantum attendat Caritas vestra, quia si Deo displicuit detrahere de pecunia quam voverant
Deo, et utique illa pecunia usibus hominum fuerat necessaria; quomodo irascitur Deus, quando
vovetur castitas, et non exhibetur; quando vovetur virginitas, et non exhibetur? Vovetur enim ad
usus Dei, et non ad usus hominum. Quid est quod dixi: Ad usus Dei? Quia de sanctis Deus facit sibi
domum, facit sibi templum, in quo habitare dignetur; et utique sanctum vult permanere templum
suum. Potest ergo virgini sanctimoniali nubenti dici, quod ait Petrus de pecunia: Virginitas tua
numquid non manens tibi manebat, et antequam eam voveres, in tua fuerat potestate?
Quaecumque autem hoc fecerint, voverint talia, et non reddiderint; non se putent temporalibus
mortibus corripi, sed aeterno igne damnari.

131 SERMO 149

IN QUO QUAESTIONES PROPOSITAE EX ACTIBUS APOSTOLORUM (CAP. 10),
ET EX EVANGELIO, SOLVUNTUR; SEU DE QUATTUOR QUAESTIONIBUS;
PRIMA, DE VISIONE PETRI. SECUNDA, DE VERBIS EVANGELII:
"LUCEAT LUMEN VESTRUM CORAM HOMINIBUS,
UT VIDEANT BONA FACTA VESTRA", ETC. ET PAULO POST:
"CAVETE FACERE IUSTITIAM VESTRAM CORAM HOMINIBUS,
UT VIDEAMINI AB EIS", ETC. TERTIA, DE VERBIS EVANGELII:
"NESCIAT SINISTRA TUA QUID FACIAT DEXTERA TUA".
QUARTA, DE DILECTIONE INIMICI (MT 5, 16; 6, 1-4; 5, 43-48)

Quaestiones solvendae: prima quaestio, de visione Petri.
1. 1. Ante diem Dominicum superiorem, memini me propositarum de Scripturis quarumdam
quaestionum factum esse debitorem Sanctitati vestrae 1. Est autem, quantum Dominus dare
dignatur, solvendi tempus, ne diutius debeamus, nisi solam caritatem, quae semper redditur, et
semper debetur. De visione Petri dixeramus quaerendum esse, quid sibi velit vas illud; tamquam
linteum submissum da caelo quattuor lineis, in quo erant omnia quadrupedia terrae, et serpentia,
et volatilia caeli; et quod dictum est Petro voce divina: Occide et manduca 2; et quod ter factum est
et assumptum.

Voracitas non imperata Petro.

335

