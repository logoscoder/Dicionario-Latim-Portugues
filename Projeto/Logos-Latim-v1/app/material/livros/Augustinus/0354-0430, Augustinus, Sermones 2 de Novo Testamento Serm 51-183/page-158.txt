Utique iustis. A quibus ut recederent, dixit? Utique a peccatoribus et iniquis. Quaero, a talibus
utrum ipse recesserit? Invenio quod non recesserit. Ergo aliter intellexit. Nam utique prior faceret
quod praecepit. Recessit corde, obiurgavit atque arguit. Continendo se a consensu non tetigit
immundum: obiurgando autem exiit liber in conspectu Dei; cui neque sua Deus peccata imputat,
quia non fecit; neque aliena, quia non approbavit; neque neglegentiam, quia non tacuit; neque
superbiam, quia in unitate permansit. Sic ergo, fratres mei, quotquot habetis inter vos, qui adhuc
amore saeculi praegravantur, avaros, periuros, adulteros, spectatores nugarum, consultores
mathematicorum, fanaticorum, augurum, auspicum, ebriosos, luxuriosos, quidquid inter vos
malorum esse nostis; quantum potestis, improbate, ut corde recedatis; ut redarguite, et exeatis
inde; et nolite consentire, ut immundum non tangatis.

54

SERMO 89

DE VERBIS EVANGELII MT 21, 19-12, UBI IESUS ARBOREM AREFECIT;
ET DE ILLIS LC 24, 28 UBI FINXIT SE LONGIUS IRE.

Maledictio fici quid nos admoneat.
1. Lectio recentissima sancti Evangelii admonuit, terruit nos, ne folia habeamus et fructum non
habeamus. Hoc autem breviter exponitur: ne verba adsint, et facta desint. Magnus terror! Quis non
timeat, cum in ipsa lectione oculis cordis aridam arborem videt, et sic ut ei dicatur: Nunquam ex te
fructus nascatur in aeternum 1. Terror corrigat, correctio fructus proferat. Sine dubio enim Dominus
Christus praevidebat arborem quamdam merito aridam fieri, quod haberet folia, et fructus non
haberet. Ea est Synagoga, non vocata, sed reprobata. Nam et inde vocatus populus Dei, qui
veraciter et sinceriter in Prophetis exspectabat salutare Dei Iesum Christum. Et quoniam fideliter
exspectabat, meruit cognoscere praesentem. Inde enim Apostoli, inde tota turba praecedentium
iumentum Domini et dicentium: Hosanna filio David; benedictus qui venit in nomine Domini 2. Turba
erat magna fidelium Iudaeorum, ante fusum pro se sanguinem in Christo credentium magna turba
erat. Non enim frustra Dominus ipse non venerat, nisi ad oves quae perierant domus Israel 3. In aliis
autem crucifixus, iam in coelo exaltatus, invenit poenitentiae fructum: nec aridos fecit, sed in agro
excoluit, et verbo irrigavit. Inde erant illa quatuor millia Iudaeorum, qui crediderunt, posteaquam
Sancto Spiritu impleti discipuli, et qui cum eis erant, linguis omnium gentium loquebantur 4, et per
omnes gentes futuram Ecclesiam illa linguarum diversitate quodam modo praenuntiabant.
Crediderunt tunc, et ipsae oves erant quae perierant domus Israel; sed quia venerat Filius hominis
quaerere et salvare quod perierat 5, etiam ipsos invenit. Sed nescio ubi tamquam a lupis depraedati
latebant in vepribus; et quia latebant in vepribus, ideo ad eos inveniendos non pervenit, nisi spinis
passionis dilaceratus: tamen pervenit, invenit, redemit. Illi occiderant; non magis ipsum, quam se.
Salvi facti sunt per occisum pro se. Loquentibus enim Apostolis compuncti sunt qui pupugerant
lancea, compuncti sunt conscientia: compuncti autem consilium quaesierunt, datum receperunt 6,
poenitentiam egerunt, gratiam invenerunt, et credentes sanguinem biberunt quem saevientes
fuderunt. Qui autem remanserunt mala et sterili progenie usque in hodiernum et usque in finem, in
illa arbore figurati sunt. Modo venis ad eos, et invenis apud eos omnia eloquia Prophetarum. Sed
ista folia sunt: Christus esurit: fructum quaerit; sed ideo in eis fructum non invenit, quia se in eis
non invenit. Non enim habet fructum, non habet Christum. Non autem habet Christum, qui Christi
non tenet unitatem, qui non habet caritatem. Ergo per hanc connexionem non habet fructum qui
non habet caritatem. Audi Apostolum Fructus autem spiritus, caritas 7; commendaturus quasi
botrum, hoc est, fructum. Fructus autem, inquit, spiritus, caritas, gaudium, pax, longanimitas 8. Noli
mirari sequentia, ubi coepit caritas.

Mons in mare missus ab Apostolis.
2. Ideo discipulis mirantibus arboris ariditatem, commendavit fidem, et ait illis: Si habueritis fidem,
et nihil discriminaveritis, id est in omnibus Deo credideritis: non dixeritis, Hoc potest Deus, hoc non
potest; sed de Omnipotentis omnipotentia praesumpseritis: non solum hoc facietis, sed et monti
huic si dixeritis, Tollere et mittere in mare, fiet. Et quaecumque oraveritis credentes, accipietis 9.
Legimus miracula facta a discipulis, imo facta a Domino per discipulos: Quia sine me, inquit, nihil
potestis facere 10. Potuit Dominus multa sine discipulis, nihil discipuli sine Domino. Qui potuit facere
et ipsos discipulos, non utique est adiutus ab ipsis ut faceret ipsos. Legimus Apostolorum miracula,
nusquam autem legimus arborem ab his arefactam, aut montem in mare translatum. Quaeramus
ergo ubi factum sit. Non enim verba Domini vacare potuerunt. Si attendas istas usitatas et notas

158

