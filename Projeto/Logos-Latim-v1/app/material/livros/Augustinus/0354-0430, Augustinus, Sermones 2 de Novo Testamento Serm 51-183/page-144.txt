Mortuo debetur, quod vivo servabatur.
11. 12. Postremo iam de te nihil; de filio tuo loquor. Dubitas dare tuum, dubitas et reddere alienum:
certe convinceris, quia non filiis tuis servabas. Ecce non das filiis tuis, quia tolles filiis tuis. Huic
certe tolles. Quare indignus est accipere, quia cum digniore vivit? Merito si ille cum quo vivit nollet
accipere, iam domui tuae, sed domui divinae dives. Absit ergo ut tibi dicam, Da quod habes: sed
dico tibi, Redde quod debes. Sed habebunt illud, ais, fratres illius. O mala doctrina, docens filios
tuos mortem optare fratribus suis! Si de re fratris sui mortui ditiores erunt, vide quemadmodum se
attendant in domo tua. Quid ergo facies? Patrimonium dividis, et parricidia doces?

In patrimonii divisione Christus filiis adnumerandus.
11. 13. Sed nolo dicere de uno amisso, ne casus humanos videar minari. Melius quodam modo
prosperiusque loquamur. Non dico, unum minus habebis, computa quia unum plus habes. Fac
locum Christo cum filiis tuis, accedat familiae tuae Dominus tuus, accedat ad prolem Creator tuus,
accedat ad numerum filiorum tuorum frater tuus. Cum enim tantum intersit, et frater esse dignatus
est. Et cum sit Patri Unicus, voluit habere cohaeredes. Ecce ille quam largiter! tu quare tam
steriliter? Duos filios habes, tertium illum computa: tres habes, quartus numeretur: quintum habes,
sextus dicatur: decem habes, undecimus sit. Nolo amplius dicere: unius filii tui serva locum Domino
tuo. Quod enim dabis Domino tuo, et tibi proderit et filiis tuis: quod autem male servas filiis tuis, et
tibi oberit et filiis. Dabis autem portionem unam, quam unius filii deputasti. Deputa te unum
amplius genuisse.

Avaritiae excusatio sublata.
12. 14. Quid magnum, fratres mei? Consilium do, numquid guttur ligo? Sicut ait Apostolus: Haec ad
utilitatem vestram dico, non ut laqueum vobis iniiciam 13. Puto, fratres, quia parva et facilis
cogitatio est, putare patrem filiorum habere unum filium amplius, et comparare talia praedia quae
possideas in aeternum, et ipse et filii tui. Quid dicat avaritia non habet. Clamastis ad verba ista.
Loquimini contra illam, non vos vincat, non plus valeat in cordibus vestris, quam Redemptor vester.
Non plus valeat in corde vestro, quam ille qui monet ut sursum corda habeamus. Iam ergo istam
dimittamus.

Consilium luxuriae refutatur.
12. 15. Luxuria quid dicit? Quid? Fac cum anima tua bene. Ecce dicit et Dominus: Fac cum anima
tua bene. Quod tibi dicebat luxuria, hoc tibi dicit iustitia. Sed vide et hic quomodo dicatur. Si cum
anima tua vis facere bene, attende illum divitem qui ex consilio luxuriae et avaritiae volebat cum
anima sua bene facere. Successit ei regio, et non habebat ubi reconderet fructus suos, et ait: Quid
faciam? non habeo quo colligam. Inveni quid faciam: destruam apothecas veteres, et novas
aedificabo, et replebo eas, et dicam animae meae: Habes multa bona, iucundare 14. Audi consilium
contra luxuriam: Stulte, anima tua hac nocte auferetur abs te: quae praeparasti, cuius erunt? 15 Et
quo itura est anima ista, quae auferetur ab illo? Hac nocte auferetur, et nescit quo itura est.

Dives alter luxuriosus.
13. 16. Vide alium divitem luxuriosum, superbum. Epulabatur quotidie splendide, et induebatur
purpura et bysso: et pauper ulcerosus iacebat ad ianuam, micas de mensa divitis frustra
concupiscebat; canes ulceribus pascebat, et a divite non pascebatur. Uterque mortuus est: unus
eorum sepultus est; de altero quid dictum est? Ablatus est ab Angelis in sinum Abrahae 16. Videt
dives pauperem, imo iam pauper divitem: desiderat de digito stillam aquae in linguam suam, ab illo
qui desideravit micam de mensa eius. Certe vices mutatae sunt. Frustra hoc dicit dives mortuus:
non frustra hoc audiamus qui vivimus. Nam et ille voluit ad superos revocari, et non est permissus:
voluit aliquem mortuorum mitti ad fratres suos, nec hoc illi concessum est. Sed quid ei dictum est?
Habent ibi Moysen et Prophetas 17. Et ille: Non audient, nisi aliquis a mortuis ierit. Ait illi Abraham:
Si Moysen et Prophetas non audiunt, nec, si quis a mortuis ierit, credent 18

Dei consilium de faciendis eleemosynis.
14. 17. De faciendis ergo eleemosynis, et comparanda animae requie in posterum, ut faciamus
bene cum anima nostra, quod perverse dixit luxuria, dixit et Moyses, dixerunt et Prophetae.

144

