a mortuis, cum dixisset discipulis suis: Accipite Spiritum Sanctum 59, continuo subiecit: Si cui
dimiseritis peccata, dimittentur illi; si cui tenueritis, tenebuntur 60. Nam et illa regeneratio, ubi fit
omnium praeteritorum remissio peccatorum, in Spiritu Sancto fit, dicente Domino: Nisi quis renatus
fuerit ex aqua et Spiritu, non potest introire in regnum Dei 61. Sed aliud est nasci de Spiritu, aliud
pasci de Spiritu; sicut aliud est nasci de carne, quod fit cum parit mater, aliud est pasci de carne,
quod fit cum lactat infantem, ad hoc conversum ut cum voluptate biberet unde est natus ut viveret;
ut inde accipiat vivendi alimentum, unde nascendi accepit initium. Primum itaque credentium
beneficium est benignitatis Dei in Spiritu Sancto remissio peccatorum. Unde ita coepit et
praedicatio Ioannis Baptistae, qui praecursor Domini missus est. Sic enim scriptum est: In diebus
autem illis venit Ioannes Baptista, praedicans in deserto Iudaeae, et dicens: Paenitentiam agite,
appropinquavit enim regnum caelorum 62. Hinc et ipsius Domini, quod ita legitur: Exinde coepit
Iesus praedicare et dicere: Paenitentiam agite, appropinquavit enim regnum caelorum 63. Ait autem
Ioannes, inter cetera quae locutus est ad eos qui venerunt ut ab illo baptizarentur: Ego quidem vos
baptizo aqua in paenitentia; qui autem post me venturus est, fortior me est, cuius non sum dignus
calceamenta portare; ipse vos baptizabit in Spiritu Sancto et igni 64. Ait et Dominus: Ioannes
quidem baptizavit aqua, vos autem Spiritu Sancto baptizabimini, quem et accepturi estis non post
multos dies 65, usque ad Pentecosten. Quod autem dixit Ioannes: Et igni 66, quamvis possit intellegi
et tribulatio, quam pro nomine Christi credentes fuerant perpessuri; tamen non ab re est, eumdem
Spiritum Sanctum etiam nomine ignis significatum videri. Propter quod et in adventu eius dictum
est: Visae sunt illis linguae divisae, velut ignis, qui et insedit super unumquemque eorum 67. Hinc et
ipse Dominus ait: Ignem veni mittere in mundum 68. Hinc et Apostolus dicit: Spiritu ferventes 69,
quoniam hinc fervet caritas. Diffunditur quippe in cordibus nostris per Spiritum Sanctum, qui datus,
est nobis 70. Cui fervori contrarium est, quod Dominus ait: Refrigescet caritas multorum 71. Sed
perfecta caritas perfectum est donum Spiritus Sancti. Prius est autem illud, quod ad remissionem
pertinet peccatorum; per quod beneficium eruimur de potestate tenebrarum 72, et princeps huius
mundi mittitur foras fide nostra 73, qui operatur in filiis infidelitatis 74, nulla vi alia nisi societate et
obligatione peccati. In Spiritu enim Sancto, quo in unum Dei populus congregatur, eicitur spiritus
immundus, qui in se ipsum dividitur.

Impoenitentia peccatum in Spiritum Sanctum.
12. 20. Contra hoc donum gratuitum, contra istam Dei gratiam loquitur cor impaenitens. Ipsa ergo
impaenitentia est Spiritus blasphemia, quae non remittetur neque in hoc saeculo neque in futuro.
Contra Spiritum enim Sanctum, quo baptizantur quorum peccata omnia dimittuntur, et quem
accepit Ecclesia, ut cui dimiserit peccata dimittantur ei, verbum valde malum et nimis impium sive
cogitatione sive etiam lingua sua dicit, quem patientia Dei, cum ad paenitentiam adducat, ipse
secundum duritiam cordis sui et cor impaenitens thesaurizat sibi iram in die irae et revelationis iusti
iudicii Dei, qui reddet unicuique secundum opera eius 75. Haec ergo impaenitentia (sic enim uno
aliquo nomine possumus utcumque appellare et blasphemiam et verbum contra Spiritum Sanctum
quod remissionem non habet in aeternum); haec, inquam, impaenitentia, contra quam clamabant
et praeco et iudex dicentes: Paenitentiam agite, appropinquavit enim regnum caelorum 76; contra
quam Dominus os evangelicae praedicationis aperuit, et contra quam ipsum Evangelium in toto
orbe praedicandum esse praedixit; ubi postea quam resurrexit a mortuis ait discipulis: Oportebat
Christum pati, et resurgere a mortuis tertio die, et praedicari in nomine eius paenitentiam et
remissionem peccatorum per omnes gentes, incipientibus ab Hierusalem 77, haec omnino
impaenitentia non habet remissionem, neque in hoc saeculo neque in futuro; quia paenitentia
impetrat remissionem in hoc sacculo, quae valeat in futuro.

De nullo desperandum in praesenti, vita.
13. 21. Sed ista impaenitentia, vel cor impaenitens, quamdiu quisque in hac carne vivit, non potest
iudicari. De nullo enim desperandum est, quamdiu patientia Dei ad paenitentiam adducit; nec de
hac vita rapit impium, qui non vult mortem impii quantum ut revertatur et vivat 78. Paganus est
hodie: unde scis, utrum sit futurus crastino Christianus? Iudaeus infidelis est hodie: quid, si cras
credat in Christo? Haereticus est hodie: quid, si cras sequatur catholicam veritatem? Schismaticus
est hodie: quid, si cras amplectatur catholicam pacem? Quid, si isti quos in quocumque genere
erroris notas, et tamquam desperatissimos damnas, antequam finiant istam vitam, agant
paenitentiam et inveniant veram vitam? Proinde, fratres, etiam ad hoc vos admoneat quod ait
Apostolus: Nolite ante tempus quidquam iudicare 79. Haec enim blasphemia Spiritus, cui numquam
est ulla remissio (quam non omnem sed quamdam intellegimus, eamque perseverantem duritiam
cordis impaenitentis vel diximus vel invenimus vel etiam quantum existimamus ostendimus), non
potest in quoquam, ut diximus, dum adhuc in hac vita est, deprehendi.

91

