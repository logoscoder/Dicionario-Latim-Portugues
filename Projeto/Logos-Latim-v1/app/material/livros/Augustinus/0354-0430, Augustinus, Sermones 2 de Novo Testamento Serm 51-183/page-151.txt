4. 4. Item quales oculos quaerebat, cum loqueretur utique videntibus, sed videntibus per oculos
carnis? Nam cum ei diceret Philippus: Domine, ostende nobis Patrem, et sufficit nobis 9: bene
quidem hoc intellegebat, ut demonstratus Pater posset sufficere; sed cui non sufficiebat aequalis
Patri, quomodo sufficeret Pater? Quare autem non sufficiebat? Quia non videbatur. Quare non
videbatur? Quia nondum erat sanus oculus, unde posset videri. Hoc enim quod in carne Domini
videbatur his oculis, non soli discipuli viderunt qui honoraverunt, sed et Iudaei qui crucifixerunt. Qui
ergo aliter se videri volebat, alios oculos requirebat. Et ideo sic respondit dicenti: Ostende nobis
Patrem, et sufficit nobis: Tanto tempore vobiscum sum, et non me cognovistis? Philippe, qui me
vidit, vidit et Patrem 10. Et ut interim fidei oculos sanaret, prius admonetur secundum fidem, ut
possit ad speciem pervenire. Et ne sic putaret Philippus cogitandum Deum, quomodo videbat in
corpore Dominum Iesum Christum, statim subiecit: Non credis quia ego in Patre, et Pater in me
est? 11 Iamdudum dixerat: Qui me vidit, vidit et Patrem 12. Sed nondum habebat Philippus sanum
oculum, unde videret Patrem: atque ideo nec unde videret ipsum Filium Patri coaequalem. Itaque
aciem mentis adhuc sauciam, et tantam lucem aspicere non valentem, sanandam atque firmandam
fidei medicamentis fomentisque suscepit, et ait: Non credis quia ego in Patre, et Pater in me est?
Qui ergo nondum potest videre quod demonstraturus est Dominus, non quaerat prius videre quod
credat: sed prius credat, ut possit oculus sanari quo videat. Sola enim forma servi exhibebatur
servilibus oculis: quia ille qui non rapinam arbitratus est esse aequalis Deo, si ab eis quos sanari
voluit iam videri posset aequalis Deo, non opus haberet semetipsum exinanire, et formam servi
accipere 13. Sed quia non erat unde videretur Deus, et erat unde videretur homo; qui Deus erat,
factus est homo, ut id quod videbatur, sanaret illud unde non videbatur. Ipse enim alio loco ait:
Beati mundo corde, quoniam ipsi Deum videbunt 14. Poterat utique Philippus respondere, et dicere,
Domine, ecce te video: talisne est Pater, quale est hoc quod video; quoniam dixisti: Qui me vidit,
vidit et Patrem? Antequam hoc responderet Philippus, vel fortasse antequam cogitaret, cum
dixisset Dominus: Qui me vidit, vidit et Patrem; continuo subiunxit: Non credis quia ego in Patre, et
Pater in me est? Illo enim oculo nondum videre poterat, nec Patrem, nec aequalem Patri Filium: sed
ut sanaretur oculus ad videndum, inungendus erat ad credendum. Ideo antequam videas quod
videre non potes, crede quod nondum vides. Ambula per fidem, ut pervenias ad speciem. Species
non laetificabit in patria, quem fides non consolatur in via. Sic enim dicit Apostolus: Quamdiu
sumus in corpore, peregrinamur a Domino 15. Statimque subnectit quare adhuc peregrinamur,
quamvis iam crediderimus: Per fidem, inquit, ambulamus, non per speciem 16.

Opera nostra nunc tota est sanare oculum cordis.
5. 5. Tota igitur opera nostra, fratres, in hac vita est, sanare oculum cordis, unde videatur Deus. Ad
hoc sacrosancta mysteria celebrantur; ad hoc sermo Dei praedicatur; ad hoc exhortationes
Ecclesiae morales, id est, pertinentes ad corrigendos mores, ad emendandas carnales
concupiscentias, ad renuntiandum non voce tantum, sed mutata vita huic saeculo; ad hoc agunt
quidquid agunt divinae sanctaeque Litterae, ut purgetur illud interius ab ea re quae nos impedit ab
aspectu Dei. Sicut enim oculus factus ad hanc lucem temporalem videndam, et quamvis coelestem,
tamen corpoream atque conspicuam, non solum hominibus, sed etiam vilissimis animantibus (ad
hoc enim factus est, ut hanc lucem videat); tamen si aliquid iniectum fuerit, vel irruerit, unde
turbetur, secluditur ab hac luce; et quamvis eum sua praesentia circumfundant, ille tamen se
avertit, atque absens est: non solum autem absens fit perturbatione sua a luce praesenti; sed etiam
poenalis illi est lux, ad quam videndam factus est: sic et oculus cordis perturbatus atque sauciatus
avertit se a luce iustitiae, nec audet eam contemplari, nec valet.

Studium de mundando cordis oculo.
6. 6. Quid turbat oculum cordis? Cupiditas, avaritia, iniquitas, concupiscentia saecularis turbat,
claudit, excaecat oculum cordis. Et tamen quomodo quaeritur medicus, cum oculus carnis turbatus
est, quomodo non differtur ut aperiatur atque purgetur, ut sanetur unde lux ista videatur? Curritur,
nemo requiescit, nemo differt, si vel stipula in oculum cadat. Solem certe, quem sanis oculis videre
volumus, Deus fecit. Multo est utique lucidior ille qui fecit: nec huius generis lux est, quae pertineat
ad oculum mentis. Lux illa est aeterna sapientia. Fecit autem te Deus, o homo, ad imaginem suam.
Daretne tibi unde videres solem quem fecit, et non tibi daret unde videres eum qui te fecit, cum te
ad imaginem suam fecerit? Dedit et hoc: utrumque dedit tibi. Sed multum hos oculos exteriores
diligis, multum illum interiorem neglegis: detritum portas atque sauciatum. Poena tibi est, si se
voluerit ostendere fabricator tuus: poena est oculo tuo, antequam curetur atque sanetur. Nam et in
paradiso peccavit Adam, et abscondit se a facie Dei. Cum haberet ergo cor sanum purae
conscientiae, gaudebat ad praesentiam Dei: postquam peccato oculus ille sauciatus est, coepit
lucem formidare divinam, refugit in tenebras atque in densa lignorum, veritatem fugiens, umbras
appetens.

151

