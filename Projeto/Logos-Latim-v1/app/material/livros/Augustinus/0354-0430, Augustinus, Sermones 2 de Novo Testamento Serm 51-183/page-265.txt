quaecumque pervenerit, continuo hoc vilescit ei quo pervenit. Incipiunt alia desiderari, alia cara
sperantur; quae dum venerint, quidquid tibi venit, vilescit. Tene ergo Deum, quia numquam vilescit,
quia pulchrius nihil est. Propterea enim vilescunt ista, quia non possunt stare, quia non sunt quod
ipse. Tibi enim, o anima, non sufficit, nisi qui te creavit. Quidquid aliud apprehendis, miserum est;
quia tibi solus ille potest sufficere qui ad similitudinem suam te fecit. Ex ipsa voce dictum est:
Domine, ostende nobis Patrem, et sufficit nobis 47. Ibi tantum potest esse securitas, et ubi potest
esse securitas, quodam modo ibi erit satietas insatiabilis. Nam neque satiaberis, ut velis discedere;
neque aliquid deerit, ut quasi inopiam patiaris.

99

SERMO 125/A

TRACTATUS SANCTI AUGUSTINI EX CAPITULO EVANGELII
DE INFIRMO IACENTE AD PISCINAM. DIE SABBATO

Dies sabbati.
1. Quaeri solet, quomodo scriptum est in libro legis qui appellatur Genesis, ubi est initium
sanctarum Scripturarum, cur omnia opera sua Deus perfecerit sexto die, et die septimo, id est die
sabbati, requieverit ab omnibus operibus suis, cum dicat Filius eius, per quem facta sunt omnia:
Pater meus usque nunc operatur, et ego operor 1. Hoc enim dicens redarguebat Iudaeos, qui ei
calumniabantur, quod die sabbati dixerit homini: Surge, tolle grabatum tuum, et ambula 2; Iudaeis
enim onera portare non licet sabbato. Quid sibi ergo vult? Numquidnam Filius contrarius est Verbo
Patris, cum ipse sit Verbum Patris? Intellegere ergo debemus, ne Iudaeis similes remaneamus; ipsi
enim tam carnaliter accipiebant sabbatum, ut vacantem putarent Deum ex illo die sabbati. Aut si
hoc non putabant, forte credebant et ipsum in creatura sua operari per sex dies, et sabbato omni
requiescere sibi et vacare, et more puerorum gaudere ad ferias. Sic ergo ista solvitur quaestio, quia
verum est Deum sex diebus implesse et perfecisse opera sua condendo creaturas, sabbato autem
requievisse, non a creaturis amministrandis, sed a condendis. Nam moles ista mundana, id est
caelum et terra et omnia quae in eis sunt, si ab eo non reguntur, cadunt. Regit autem ille mundum
sine labore, non quomodo ille portabat grabatum. Et si bene intellegatur, Deus simul et requiescit
et agit; omnis enim qui sine labore agit, et in ipso opere requiescit. Si me interroges utrum Deus
vacet, viveremus si vacaret? Rursus si me interroges utrum Deus requiem habeat, respondebo tibi:
Et quid est quod nobis dabit, si ipse non habet? Ergo respondebo: Et requiem habet, et usque nunc
operatur. Hoc tu non potes; sed ille Deus est, quod non es tu. Venerat ergo iam tempus quo
umbrae transirent, et respiraret dies, sicut scriptum est in Cantico canticorum: Donec aspiret dies,
et removeantur umbrae 3.

Christus umbras removet.
2. Quando ergo Dominus Iesus languidum illum, quem sanum fecit, grabatum suum tollere iubebat,
umbras veteres removebat. Iam ergo venerat tempus, quo fieret quod dicit Apostolus: Nemo ergo
vos iudicet in cibo et potu, et in parte diei festi, neomeniae, et sabbatorum, quod est umbra
futurorum 4. Erant ergo illae observationes iudaicae mandatae a Deo umbrae futurorum; et ipsa,
quae fuerant futura, veniens Christus facere incipiebat praesentia; quod exspectabatur, advenerat;
quod significabatur, videbatur. Non ergo impediant umbrae, removeantur, videamus lumen. In quo?
In Christo. Propter hoc enim dicit: In lumine tuo videbimus lumen 5; et: Qui sedebant in umbra
mortis, lumen ortum est eis 6. Sanus est homo, et calumniaris de grabato? Ille dixit languido ut
portaret lignum, qui pro illo fuerat pensurus in ligno. Stulta impietas Iudaeorum! Quem videbas
iacentem, vides ambulantem; et accusas portantem? Qui sanitatem dedit ambulanti, dedit vires
portanti. Esto Christianus, o Iudaeae, et intellege sabbatum; quamdiu Iudaeus es, observare
sabbatum potes, intellegere non potes. Nisi ad veritatem transeas, non potes habere quod
celebras.

In corde legem habemus.
3. Quid est quod dixi: Non potes habere quod celebras? Potes enim per sabbati vacationem
requiem celebrare; sed nisi ad Christum transeas, ad aeternam requiem non potes pervenire;

265

