captus est, quam comedentis palato quia coctus est. Quantis cruciatibus prope quotidianarum
plagarum tenera puerorum aetas subditur? Quantis etiam in scholis vigiliarum et abstinentiae
molestiis exercentur, non propter discendam sapientiam, sed propter opes honoresque vanitatis, ut
numeros, et litteras, et disertas fallacias eloqui discant?

Amore dura quaeque mitescunt.
3. Sed in his omnibus qui haec non amant, eadem gravia patiuntur: qui vero amant, eadem
quidem, sed non gravia pati videntur. Omnia enim saeva et immania, prorsus facilia et prope nulla
efficit amor. Quanto ergo certius ac facilius ad veram beatitudinem caritas facit, quod ad miseriam,
quantum potuit, cupiditas fecit? Quam facile toleratur quaelibet adversitas temporalis, ut aeterna
poena vitetur, et aeterna requies comparetur? Non immerito ille vas electionis cum ingenti laetitia
dixit: Non sunt condignae passiones huius temporis, ad superventuram gloriam, quae revelabitur in
nobis 7. Ecce unde illud iugum suave est, et sarcina levis. Et si angusta est paucis eligentibus, facilis
tamen omnibus diligentibus. Dicit Psalmista: Propter verba labiorum tuorum, ego custodivi vias
duras 8. Sed quae dura sunt laborantibus, eisdem ipsis mitescunt amantibus. Propter quod ita
divinae pietatis dispensatione actum est, ut interior homo, qui renovatur de die in diem 9, non
adhuc sub Lege positus, sed iam sub gratia 10 exoneratus sarcinis innumerabilium observationum,
quod erat revera grave iugum, sed durae cervici convenienter impositum, facilitate simplicis fidei,
et bonae spei, et sanctae caritatis, quidquid molestiarum exteriori homini forinsecus intulisset ille
princeps qui missus est foras 11, interiori gaudio leve fieret. Nihil enim tam facile est bonae
voluntati, quam ipsa sibi: et haec sufficit Deo. Quantumlibet ergo saeviat iste mundus, verissime
Angeli nato in carne Domino clamaverunt: Gloria in excelsis Deo, et in terra pax hominibus bonae
voluntatis 12: quia eius qui natus erat, suave iugum est, et sarcina levis. Et sicut dicit Apostolus:
Fidelis Deus qui nos non sinit tentari supra id quod possumus ferre; sed facit cum tentatione etiam
exitum, ut possimus sustinere 13.

29

SERMO 70/A

ITEM EX EODEM CAPITULO EVANGELII
DE HUMILITATE

Omnes hic laborant et sunt onerati.
1. Lingua Domini, tuba iustitiae et veritatis, tamquam in generis humani contione consistens, vocat
et dicit: Venite ad me, omnes qui laboratis et onerati estis, et ego vos reficiam. Tollite iugum meum
super vos, et discite a me quia mitis sum et humilis corde, et invenietis requiem animabus vestris.
Iugum enim meum suave est, et onus meum leve est 1. Qui non laborat, non audiat; qui autem
laborat, audiat: Venite ad me, omnes qui laboratis et onerati estis. Qui non est oneratus, non
audiat; qui autem oneratus est, audiat: Venite ad me, omnes qui laboratis et onerati estis. Ut quid?
Et ego reficiam vos. Omnis qui laborat et oneratus est, refectionem quaerit, quietem desiderat. Et
quis non laborat in hoc saeculo? Dicatur mihi, quis non laborat vel operando vel cogitando? Laborat
in operibus pauper, laborat in cogitationibus dives; pauper vult habere quod non habet, et laborat;
dives, timendo perdere quod habet, et volendo augere quod non habet, plus laborat. Onera vero
sua portant omnes quaecumque peccata, quibus superba premitur cervix; et tamen sub tanta mole
erigit se; et cum prematur peccatis, tumescit superbia. Ideo Dominus ait, quid? Ego, inquit, vos
reficiam. Tollite iugum meum super vos, et discite a me. Quid, Domine, discimus a te? Scimus in
principio te esse Verbum, et Verbum apud Deum, et Deum Verbum; scimus omnia per te esse facta,
visibilia et invisibilia. Quid a te discimus? Caelum suspendere, terram solidare, mare diffundere,
acrem expandere, omnia elementa animalibus congruis implere, saecula ordinare, rotare tempora?
Quid a te discimus? An forte, quae operatus es in terra, ipsa vis nos discere? haec vis docere? Ergo
discimus a te leprosos mundare, daemonia pellere, febres fugare, mari et fluctibus imperare,
mortuos suscitare? Nec ista, inquit. Dic ergo, quid? Quoniam mitis sum et humilis corde. Erubesce
Deo, humana superbia. Verbum Dei dicit, Deus dicit, Unigenitus dicit, Altissimus dicit: Discite a me
quia mitis sum et humilis corde. Tanta altitudo ad humilitatem descendit, et homo se tendit? Collige
te, et redige te, homo, ad humilem Christum, ne in tua extensione rumparis.

Deus est humilis et tu superbus?
2. Modo psalmus cantabatur, modo Alleluia dicebatur: Quis sicut Dominus Deus noster, qui in altis
habitat, et humilia respicit? 2 Respiciens te, humilem te inveniat, ne damnet te. Ipse dixit, ipse

84

