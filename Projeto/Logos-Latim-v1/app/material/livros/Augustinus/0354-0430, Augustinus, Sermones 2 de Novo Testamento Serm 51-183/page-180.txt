Praeparatio ad novissimum diem.
1. Fratres, quod audistis modo monentem Scripturam atque dicentem, ut propter diem novissimum
vigilemus, unusquisque de novissimo suo die cogitet, ne forte, cum senseritis vel putaveritis longe
esse novissimum saeculi diem, dormitetis ad novissimum vestrum diem. De die novissimo saeculi
huius audiatis quid dixerit: Quia nesciunt eum, neque Angeli caelorum, neque Filius, nisi Pater 1. Ubi
quidem magna quaestio est, ne carnaliter sapientes putemus aliquid Patrem scire quod nesciat
Filius. Nam utique cum dixit: Pater scit; ideo hoc dixit, quia in Patre et Filius scit. Quid enim est in
die, quod non in Verbo factum est, per quem factus, est dies? Nemo, inquit, quaerat novissimum
diem, quando futurus sit; sed vigilemus omnes bene vivendo, ne novissimus dies cuiuscumque
nostrum nos inveniat imparatos, et qualis quisque hinc exierit suo novissimo die, talis inveniatur in
novissimo saeculi die. Nihil te adiuvabit quod hic non feceris. Unumquemque opera sua iuvabunt,
aut opera sua pressura sunt.

Morte, poena certa cuius hora incerta, bene utamur.
2. Et quomodo in psalmo cantavimus Domino? Miserere mei, Domine, quoniam conculcavit me
homo 2. Homo dicitur, qui secundum hominem vivit. Denique illis qui secundum Deum vivunt,
dicitur: Dii estis, et filii Excelsi omnes 3. Reprobis autem, qui vocati sunt ut essent filii Dei, et esse
potius homines voluerunt, id est, secundum hominem vivere: Vos autem, inquit, sicut homines
moriemini, et sicut unus ex principibus cadetis 4. Etenim quod mortalis est homo, ad disciplinam illi
debet valere, non ad iactantiam. Unde se iactat vermis crastino moriturus? Dico Caritati vestrae,
fratres: de diabolo debent erubescere mortales superbi. Ille enim etsi superbus, tamen immortalis
est; spiritus est, etsi malignus. Illi dies novissimus paenalis servatur in finem, tamen mortem quam
nos patimur, ille non patitur. Audivit autem homo: Morte morieris 5. Utatur bene poena sua. Quid
est quod dixi: Utatur bene poena sua? Non inde eat ad superbiam, unde accepit poenam; agnoscat
se mortalem, et frangat elationem. Audiat sibi dici: Quid superbit terra et cinis? 6 Etiamsi superbit
diabolus, non est terra, non est cinis. Ideo dictum est: Vos autem sicut homines moriemini, et sicut
unus de principibus cadetis 7. Non attenditis nisi quia mortales estis, et sicut diabolus superbi estis.
Utatur ergo homo poena sua, fratres; bene utatur malo suo, ut proficiat bono suo. Quis nescit quia
poena est, necesse esse ut moriamur; et quod est gravius, quando nescimus? Poena certa est, hora
incerta; et de ista poena sola certi sumus in rebus humanis.

Sola mors hic certa.
3. Cetera nostra et bona et mala incerta sunt; sola mors certa est. Quid est quod dico? Conceptus
est puer; forte nascitur, forte aborsum fit. Ita incertum est: forte crescit, forte non crescit; forte
senescit, forte non senescit; forte dives erit, forte pauper; forte honoratus, forte humiliatus; forte
habebit filios, forte non habebit; forte ducet uxorem, forte non ducet; et quidquid aliud nominaveris
in bonis. Respice et ad mala: forte aegrotat, forte non aegrotat; forte a serpente percutitur, forte
non percutitur; forte a bestia devoratur, forte non devoratur. Et respice omnia mala: ubique est,
forte erit, forte non erit. Numquid potes dicere: Forte moritur, forte non moritur? Quomodo medici,
quando inspexerint valetudinem, et mortiferam esse cognoverint, hoc pronuntiant: Moritur, inde
non evadit. Ex quo nascitur homo, dicendum est: Non evadit. Quando natus est, aegrotare coepit.
Quando mortuus fuerit, finit quidem aegritudinem; sed nescit utrum pergat in peiorem. Finierat
dives ille aegritudinem deliciosam, venit ad tortuosam. Pauper vero ille finiit aegritudinem, et
pervenit ad sanitatem 8. Sed quod postea haberet hic elegit; et quod ibi messuit, hic seminavit. Ideo
cum vivimus, vigilare debemus, et eligere debemus quod in futuro teneamus.

Mundus per Christum nobis victus.
4. Mundum non amemus. Premit amatores suos, non eos ad bonum adducit. Laborandum est in eo
potius ne capiat, quam timendum ne cadat. Ecce cadit mundus: stat Christianus, quia non cadit
Christus. Nam quare dicit Dominus: Gaudete, quia ego vici mundum 9? Respondeamus ei, si placet:
Gaude, sed tu! Si tu vicisti, tu gaude. Quare nos? Quare nobis dicit: Gaudete; nisi quia nobis vicit,
nobis pugnavit? Ubi enim pugnavit? Quia hominem suscepit. Tolle quod de virgine natus, tolle quod
semetipsum exinanivit, formam servi accipiens, in similitudinem hominum factus, et habitu
inventus ut homo 10; tolle hoc, ubi luctamen? ubi certamen? ubi tentatio? ubi victoria, quam non
praecessit pugna? In principio erat Verbum, et Verbum erat apud Deum, et Deus erat Verbum. Hoc
erat in principio apud Deum. Omnia per ipsum facta sunt, et sine ipso factum est nihil 11. Numquid
hoc Verbum Iudaeus crucifigeret? numquid huic Verbo impius insultaret? numquid hoc Verbum
colaphis caederetur? numquid hoc Verbum spinis coronaretur? Ut autem ista pateretur, Verbum

180

