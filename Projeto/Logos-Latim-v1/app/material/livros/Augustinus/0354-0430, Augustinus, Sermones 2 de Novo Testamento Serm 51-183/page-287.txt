Gratiae beneficia quattuor: remissio peccatorum, curatio languoris, redemptio
ab omni corruptione et concupiscentia.
7. Benedic, anima mea, Dominum. Dic animae tuae, dic: Adhuc in hac vita es, adhuc carnem
fragilem portas, adhuc corpus quod corrumpitur aggravat animam 18; adhuc post integritatem
remissionis accepisti remedium orationis; adhuc utique dicis, donec sanentur languores tui: Dimitte
nobis debita nostra 19. Dic ergo animae tuae, humilis vallis, non erectus collis; dic animae tuae:
Benedic, anima mea, Dominum, et noli oblivisci omnes retributiones eius. Quas retributiones? Dic,
enumera, gratias age. Quas retributiones? Qui propitius fit omnibus iniquitatibus tuis. Hoc factum
est in Baptismo. Quid fit modo? Qui sanat omnes languores tuos. Hoc fit modo: agnosco. Sed
quamdiu hic sum, corpus quod corrumpitur aggravat animam. Dic ergo et quod sequitur: Qui
redimit de corruptione vitam tuam 20. Post redemptionem de corruptione quid restat? Quando
corruptibile hoc induerit incorruptionem, et mortale hoc induerit immortalitatem, tunc fiet sermo
qui scriptus est: Absorpta est mors in victoriam. Ubi est, mors, contentio tua? Ibi recte: Ubi est,
mors, aculeus tuus? Quaeris locum eius, et non invenis. Quid est aculeus mortis? Quid est: Ubi est,
mors, aculeus tuus? Ubi est peccatum? Quaeris, et nusquam est. Aculeus enim mortis est
peccatum 21. Apostoli, non mea verba sunt. Tunc dicetur: Ubi est, mors, aculeus tuus? Nusquam erit
peccatum, nec quod te capiat, nec quod te impugnet, nec quod conscientiam titillet. Tunc non
dicetur: Debita nostra dimitte nobis 22. Sed quid dicetur? Domine Deus noster, pacem da nobis:
omnia enim reddidisti nobis 23.

Gratiae postremum beneficium, corona iustitiae.
8. Denique post redemptionem ab omni corruptione, quid restat nisi corona iustitiae? Ipsa certe
restat, sed etiam in ipsa vel sub ipsa non sit caput turgidum, ut recipiat coronam. Audi, attende
Psalmum, quam nolit corona illa turgidum caput. Cum dixisset: Qui redimit de corruptione vitam
tuam; Qui coronat te, inquit. Iam hic dicturus eras: Coronat te, merita mea fatentur, virtus mea fecit
hoc: debitum redditur, non donatur. Audi potius Psalmum. Nam et hoc tu dicis: Omnis homo
mendax 24. Audi, Deus quid dicat: Qui coronat te in miseratione et misericordia 25. De misericordia
te coronat, de miseratione te coronat. Non enim dignus fuisti quem vocaret, et vocatum iustificaret,
iustificatum glorificaret. Reliquiae per electionem gratiae salvae factae sunt. Si autem gratia, iam
non ex operibus: alioquin gratia iam non est gratia 26. Nam ei qui operatur, merces non imputatur
secundum gratiam, sed secundum debitum 27. Apostolus loquitur: Non secundum gratiam, sed
secundum debitum. Te autem coronat in miseratione et misericordia: et si tua merita
praecesserunt, dicit tibi Deus: Discute bene merita tua, et videbis quia dona sunt mea.

Iustitia Dei, quae Iudaeis et pelagianis ignota est. Gratia in V. T. occulta, in N.
T. revelata.
9. Haec est ergo iustitia Dei. Quomodo dicitur: Domini salus 28, non qua salvus est Dominus, sed
quam dat eis quos salvos facit: sic et Dei gratia per Iesum Christum Dominum nostrum, iustitia Dei
dicitur, non qua iustus est Dominus, sed qua iustificat eos quos ex impiis iustos facit. Quidam vero,
quomodo aliquando Iudaei, et Christianos se dici volunt, et adhuc ignorantes Dei iustitiam, suam
volunt constituere, etiam temporibus nostris, temporibus apertae gratiae, temporibus nunc
revelatae prius occultae gratiae, temporibus nunc in area manifestae gratiae, quae aliquando
latebat in vellere. Paucos intellexisse video, plures non intellexisse, quos ego nequaquam tacendo
fraudabo. Quidam de antiquis iustis Gedeon petivit a Domino signum, et dixit: Peto, Domine, ut
vellus hoc quod in area pono, compluatur, et area sicca sit. Factum est: complutum est vellus, area
tota sicca erat. Expressit mane vellus in pelve; quoniam humilibus datur gratia: et in pelve nostis
quid fecerit Dominus discipulis suis 29. Item petivit alterum signum: Volo, inquit, Domine, ut vellus
siccum sit, area compluta 30. Et hoc factum est. Repete tempus Veteris Testamenti, gratia occulta
est in nube, tamquam imber in vellere. Attende modo tempus Novi Testamenti, discute gentem
Iudaeorum, quasi vellus siccum invenies: orbis vero totus tamquam illa area plenus est gratia non
occulta, sed manifesta. Unde multum plangere cogimur fratres nostros, qui non contra occultam,
sed contra apertam gratiam manifestamque contendunt. Ignoscitur Iudaeis. Quid, Christiani? quare
inimici gratiae Christi? Quare de vobis praesumentes? quare ingrati? Quare enim Christus venit?
Numquid natura hic non erat? Natura non erat, quam multum laudando decipitis ? Numquid Lex hic
non erat? Sed ait Apostolus: Si per Legem iustitia, ergo Christus gratis mortuus est 31. Quod ait
Apostolus de lege, hoc nos istis dicimus de natura: Si per naturam iustitia, ergo Christus gratis
mortuus est.

Concilia contra pelagianos.
287

