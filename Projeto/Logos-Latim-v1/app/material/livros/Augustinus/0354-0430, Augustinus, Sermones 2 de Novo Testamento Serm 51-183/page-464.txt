Deum, et Deus erat Verbum; hoc erat in principio apud Deum 6. In principio erat Verbum. Quid dicis,
Ariane? In principio, sicut dicit Genesis, fecit Deus caelum et terram 7; tu autem dicis: In principio
fecit Deus Verbum. Factum enim dicis Verbum, creaturam dicis Verbum. Tu ergo dicis: In principio
fecit Deus Verbum; sed Evangelista dicit: In principio erat Verbum. Et ideo in principio fecit Deus
caelum et terram, quia erat Verbum. Omnia per ipsum facta sunt 8. Factum dicis. Si factum dicis,
Filium negas.

Idem tractatur argumentum.
4. 5. Filium enim quaerimus natura, non gratia; Filium unicum, unigenitum, non adoptatum. Talem
Filium quaerimus, tam verum Filium quaerimus, qui cum in forma Dei esset, Apostoli verba sunt,
propter rudes commemoro, ne mea verba putentur: illum Filium quaerimus, qui cum in forma Dei
esset, sicut dicit Apostolus, non rapinam arbitratus est esse aequalis Deo 9. Non rapina, quia natura.
Natura erat, rapina non erat. Non rapinam arbitratus est esse aequalis Deo. Non erat ei rapina,
natura erat; sic erat ex aeternitate, sic erat coaeternus gignenti, sic erat aequalis Patri, sic erat.
Semetipsum exinanivit: ut confiteamur Iesum Christum in carne venisse. Semetipsum exinanivit.
Quomodo? Amittendo quod erat, an assumendo quod non erat? Sequatur Apostolus; audiamus:
Semetipsum exinanivit, formam servi accipiens 10. Sic se exinanivit, formam servi accipiens, non
formam Dei amittens. Forma servi accessit, non forma Dei discessit. Hoc est confiteri Christum in
carne venisse. Arianus autem qui non confitetur aequalem, non confitetur Filium. Si non confitetur
Filium, non confitetur Christum. Qui non confitetur Christum, quomodo confitetur Christum in carne
venisse?

Eunomianus.
5. 6. Sic et Eunomianus par eius, socius eius, non multum diversus. Etenim dicuntur Ariani confessi
fuisse quia vel similis est Patri Filius; et si non aequalis dixerunt, sed similis. Ille, nec similis. Et iste
ergo negat Christum. Si enim Christus verus Patri aequalis est et similis, profecto qui negat
aequalem, negat Christum; qui negat similem, negat Christum. Qui ergo negat aequalem et
similem, negat in carne venisse Christum. Quaero enim: Venit in carne Christus? Respondet: Venit.
Et putamus quia confitetur. Interrogo: Quis Christus venit in carne? Aequalis Patri, an inaequalis?
Respondet: Inaequalis. Inaequalem ergo Patri dicis venisse in carne: negas Christum in carne
venisse, quia Christus aequalis est Patri.

Sabellianus.
5. 7. Sabellianum audi. Ipse est Filius, qui est et Pater. Hoc dicit, hinc pungit, hinc venena diffundit.
Ipse est, inquit, Pater. Quando vult, Filius est: quando vult, Pater est. Non est ipse Christus. Et tu
erras, si hunc Christum dicis in carne venisse; quia iste Christus non est, negas Christum in carne
venisse.

Photinus.
5. 8. Quid dicis, Photine? Ait Photinus: Christus solum homo est, Deus non est. Formam servi
confiteris, formam Dei negas. Et Christus in forma Dei aequalis est Patri, in forma servi consors est
nobis. Et tu negas Christum in carne venisse.

Donatista.
5. 9. Donatista quid? Donatistae plurimi hoc confitentur de Filio quod nos, quod aequalis sit Patri
Filius, eiusdemque substantiae: alii vero eorum, eiusdem quidem substantiae confitentur, sed
aequalem negant. Quid opus est disputare de his qui negant aequalem? Si enim negant aequalem,
negant Filium. Si negant Filium, negant Christum. Si negant Christum, quomodo confitentur in carne
venisse Christum?

Idem tractatur argumentum.
6. 10. De illis subtilior disputatio est, qui hoc confitentur quod nos, unigenitum Filium aequalem
Patri, eiusdem substantiae, aeterno coaeternum; et tamen Donatistae sunt. Dicamus eis: Verbis
confitemini, factis negatis. Aliquis enim negat factis. Non omnis qui negat, verbo negat. Plane sunt
homines qui factis negant. Interrogemus Apostolum: Omnia, inquit, munda mundis; immundis

464

