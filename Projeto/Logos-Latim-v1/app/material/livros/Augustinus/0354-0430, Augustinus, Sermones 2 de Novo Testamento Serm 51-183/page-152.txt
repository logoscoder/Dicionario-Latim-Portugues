Aegroti ad poculum sumendum exemplo Christi invitamur.
7-8. 7. Ergo, fratres mei, quoniam et nos inde nati sumus, et sicut dicit Apostolus: In Adam omnes
moriuntur 17: omnes enim nos duo homines aliquando fuimus si noluimus obtemperare medico, ut
non aegrotaremus; obtemperemus, ut ab aegritudine liberemur. Dedit nobis praecepta medicus,
sanis: dedit praecepta medicus, ne medico indigeremus. Non opus est, inquit, sanis medicus, sed
aegrotantibus 18. Sani praecepta contempsimus, et experimento sensimus in quantam perniciem
nostram praeceptum illud contempserimus. Aegrotare iam coepimus, laboramus, in lecto
infirmitatis sumus: sed non desperemus. Quia enim ad medicum venire non poteramus, ipse ad nos
venire dignatus est. Non contempsit saucium contemptus a sano. Non destitit dare alia praecepta
languenti, qui prima custodire noluit, ne langueret: tamquam diceret: Certe experimento sensisti
verum me dixisse, quando dixi: Noli tangere hoc. Sanare ergo tandem, et revivisce. Ecce porto
infirmitatem tuam: bibe amarum calicem. Tu enim tibi fecisti praecepta illa mea, quae sano data
sunt tam dulcia, tam laboriosa. Contempta sunt, coepisti laborare: sanari non potes, nisi amarum
calicem biberis, calicem tentationum, quibus abundat haec vita, calicem tribulationum,
angustiarum, passionum. Bibe, inquit, bibe, ut vivas. Et ne responderet ei languidus, Non possum,
non fero, non bibo: prior bibit medicus sanus, ut bibere non dubitaret aegrotus. Quid enim amarum
est in tali poculo, quod ille non biberit? Si contumelia: prior audivit cum daemones expelleret:
Daemonium habet 19, et quod in Beelzebub eicit daemonia 20. Unde ut ipse consolaretur aegros, ait:
Si patremfamilias Beelzebub vocaverunt, quanto magis domesticos eius? 21 Si dolores amari sunt:
ligatus et flagellatus et crucifixus est. Si mors amara est: etiam mortuus est. Si genus mortis
exhorrescit infirmitas: nihil illo tempore fuit ignominiosius quam mors crucis. Non enim frustra
commendans eius obedientiam Apostolus addidit, dicens: Factus obediens usque ad mortem,
mortem autem crucis 22.

Cur hic crucem honoraverit Christus.
9. 8. Sed quia ipse honoraturus erat fideles suos in fine huius saeculi, prius honoravit crucem in hoc
saeculo; ut terrarum principes credentes in eum prohiberent aliquem nocentium crucifigi: et quod
cum magna insultatione persecutores Iudaei Domino procurarunt, magna fiducia servi eius, etiam
reges in fronte nunc portant. Non tantum apparet modo qualem mortem pro nobis Dominus subire
dignatus est: sicut ait Apostolus: Factus pro nobis maledictum 23. Et cum ei pendenti Iudaeorum
caecitas insultaret, posset utique descendere de cruce, qui si nollet, non esset in cruce: sed amplius
erat de sepulcro resurgere, quam de cruce descendere. Haec ergo Dominus faciens divina, patiens
humana, admonet nos corporalibus miraculis et patientia corporali, ut credamus, et sanemur ad
conspicienda illa invisibilia quae carnis oculus nescit. Hoc ergo agens curavit caecos istos, de
quibus nunc Evangelium recitatum est. Et in curando videte quid admonuerit aegrotum interiorem.

Duorum caecorum curatio quid significat.
10. 9. Attendite ipsius facti exitum et ordinem rerum. Sedentes illi in via duo caeci, transeunte
Domino exclamabant, ut eorum misereretur. A turba vero, quae cum Domino erat, compescebantur
ne clamarent. Neque hoc sine mysterio derelictum putetis. Illi autem compescentem se turbam
perseverantissimo clamore vincebant, ut perveniret vox eorum ad aures Domini: quasi non iam ille
cogitata praevenerit. Clamaverunt ergo duo caeci, ut audirentur a Domino, et a turbis comprimi
nequiverunt. Transibat Dominus, et illi clamabant. Stetit Dominus, et sanati sunt. Nam stetit
Dominus: Iesus, et vocavit eos, et ait: Quid vultis vobis faciam? At illi dixerunt: Ut aperiantur oculi
nostri 24. Pro fide ipsorum fecit Dominus, instauravit oculos eorum. Si intelleximus iam interiorem
aegrotum, interiorem surdum, interiorem mortuum; ibi quaeramus et interiorem caecum. Clausi
sunt oculi cordis: transit Iesus, ut clamemus. Quid est, transit Iesus? Agit temporalia Iesus. Quid est,
transit Iesus? Agit transitoria Iesus. Attendite et videte quanta eius gesta transierint. Natus est de
virgine Maria: numquid semper nascitur? Infans lactatus est: numquid semper sugit? Per aetates
cucurrit usque ad iuventutem: numquid semper corporaliter crescit? Infantiae pueritia, pueritiae
adolescentia, adolescentiae iuventus transeunti cedentique successit. Ipsa etiam quae fecit
miracula, transierunt: leguntur et creduntur. Quia enim talia scripta sunt ut legi possint, transibant
cum fierent. Postremo ne in multis moremur, crucifixus est: numquid semper pendet in cruce?
Sepultus est, resurrexit, ascendit in coelum: iam non moritur, et mors illi ultra non dominabitur 25:
et divinitas eius semper manet, et immortalitas iam corporis eius nunquam deficiet. Sed tamen illa
omnia quae temporaliter ab eo gesta sunt, transierunt; et legenda scripta sunt, et credenda
praedicantur. In illis ergo omnibus transiit Iesus.

Caeci duo, duo populi.
152

