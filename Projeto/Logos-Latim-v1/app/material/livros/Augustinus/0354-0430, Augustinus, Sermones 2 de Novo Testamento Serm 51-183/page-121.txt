facit quod ait Apostolus: Corripite inquietos, consolamini pusillanimes..., et cetera 2. Non ergo putet
quis pium pastor, vel qui se dicit pastorem, quia non reddit malum pro malo, cum reddat potius
malum pro bono. Ille enim, etsi peccator est scelestus, de bonis suis dat Ecclesiae; ille autem
malum pro bono ei reddit, cui subtrahit correptionem. Sed quoniam hoc totum de dilectione
faciendum est, aliquando autem homines correptores suos putant inimicos suos, ideo, cum dixisset:
Corripite inquietos, subiecit: Consolamini pusillanimes. Forte enim de correptione incipit deficere, et
perturbatur: tunc oportet consolari. Suscipite infirmos 3, ne per infirmitatem cadant. Si titubare eum
fecit infirmitas, sinu suo suscipiat caritas. Et cum ista dixisset, adiecit in novissimo: Videte ne quis
malum pro malo alicui reddat 4. Ergo non est malum correptio, si fit. Sed bona ovis, quando
corripitur a praeposito suo, quid dicit? Emendabit me iustus in misericordia 5

42

SERMO 78

DE VERBIS EVANGELII MT 17, 1-8:
"POST DIES SEX ASSUMPSIT IESUS PETRUM, ET IACOBUM, ET
IOANNEM FRATREM EIUS" ET CETERA

Quid sit regnum Christi.
1. Inspicienda nobis et tractanda est, carissimi, visio ista, quam Dominus demonstravit in monte.
Ipsa est enim de qua dixerat: Amen dico vobis, quia sunt hic quidam de circumstantibus, qui non
gustabunt mortem, donec videant Filium hominis in regno suo 1. Inde coepit lectio quae recitata
est. Dum hoc dixisset, post dies sex assumpsit tres discipulos, Petrum, Ioannem et Iacobum, et
ascendit in montem 2. Ipsi tres erant quidam de quibus dixerat: Sunt hic quidam qui non gustabunt
mortem, donec videant Filium hominis in regno suo. Non parva quaestio est. Neque enim ille mons,
regnum erat comprehensum. Quid est mons ei qui possidet coelum? Quod non solum legimus, sed
etiam oculis cordis quodam modo videmus. Regnum suum dicit, quod multis locis appellat regnum
coelorum. Regnum autem coelorum est regnum sanctorum. Coeli enim enarrant gloriam Dei 3. De
quibus coelis dictum est continuo in Psalmo: Non sunt loquelae neque sermones, quorum non
audiantur voces eorum. In omnem terram exiit sonus eorum, et in fines orbis terrae verba eorum 4.
Quorum, nisi coelorum? Ergo Apostolorum, et omnium verbi Dei fidelium praedicatorum. Regnabunt
coeli cum eo qui fecit coelos. Hoc ut ostenderetur, videte quid factum est.

Dominicae transfigurationis allegoria.
2. Dominus ipse Iesus resplenduit sicut sol; vestimenta eius facta sunt candida sicut nix: et
loquebantur cum eo Moyses et Elias. Ipse Iesus quidem, ipse splenduit sicut sol 5, se lumen esse
significans quod illuminat omnem hominem venientem in hunc mundum 6. Quod est iste sol oculis
carnis, hoc ille oculis cordis: et quod iste carnibus, hoc ille cordibus. Vestimenta autem eius,
Ecclesia eius. Vestimenta enim nisi ab induto contineantur, cadunt. Horum vestimentorum
quaedam quasi novissima fimbria Paulus fuit. Ipse enim dicit: Ego enim sum minimus
Apostolorum 7: et alio loco: Ego sum novissimus Apostolorum 8. In vestimento autem fimbria est
novissima et minima. Proinde sicut illa mulier quae sanguinis fluxum patiebatur, tacta Domini
fimbria, salva facta est 9: sic Ecclesia quae ex Gentibus venit, Paulo praedicante salvata est. Quid
mirum si per candida vestimenta signatur Ecclesia, cum audiatis Isaiam prophetam dicentem: Et si
fuerint peccata vestra sicut phoenicium, tamquam nivem dealbabo 10? Moyses et Elias, id est, Lex
et Prophetae quid valent, nisi cum Domino colloquantur? Nisi Domino perhibeant testimonium, quis
leget Legem? quis Prophetas? Videte quam breviter hoc Apostolus ait: Per Legem enim cognitio
peccati: nunc autem sine Lege, iustitia Dei manifestata est 11; ecce sol: testificata a Lege et
Prophetis 12; ecce splendor.

Petri votum.
3. Videt hoc Petrus, et humana sapiens tamquam homo: Domine, bonum est, inquit, nos hic
esse 13. Taedium patiebatur a turba, invenerat solitudinem montis; ibi habebat Christum panem
mentis. Utquid inde discederet ad labores et dolores, habens in Deum sanctos amores, et ideo
bonos mores? Bene sibi volebat esse: unde et adiunxit: Si vis, faciamus hic tria tabernacula: tibi
unum, Moysi unum, et Eliae unum 14. Ad haec Dominus nihil respondit: sed tamen Petro responsum
est. Haec enim eo loquente, nubes lucida venit, et obumbravit eos. Ille quaerebat tria tabernacula:
nobis unum esse, quod humanus sensus dividere cupiebat, responsum coeleste monstravit.

121

