1. ... Accepit a nobis quod vile est, dedit nobis quod magnum est; accepit malum nostrum, dedit
nobis bonum suum; accepit mortem, dedit nobis vitam; accepit hic contumelias, dedit nobis
honorem; accepit hic crucem, dedit nobis requiem. Quanta sunt quae hic accepit mala! quanta sunt
quae dedit nobis bona! Factus est ergo Dominus noster Iesus Christus filius hominis; tamen Deus
factus est homo, non Deus mutatus in hominem, sed manens in semetipso Deus perfectus, et nihil
in deterius commutatus; suscipiens hominem mutandum in se melius, non in illo deterius. Et
reliqua.

121 SERMO 141

DE VERBIS EVANGELII IOANNIS (14, 6):
"EGO SUM VIA, ET VERITAS, ET VITA"

Veritas a philosophis huius saeculi inventa, non via.
1. Inter cetera, cum sanctum Evangelium legeretur, audistis quod ait Dominus Iesus: Ego sum via,
et veritas, et vita 1. Veritatem et vitam omnis homo cupit; sed viam non omnis homo invenit. Deum
esse quamdam vitam aeternam, immutabilem, intellegibilem, intellegentem, sapientem, sapientes
facientem, nonnulli etiam huius saeculi philosophi viderunt. Veritatem fixam, stabilem,
indeclinabilem, ubi sunt omnes rationes rerum omnium creatarum, viderunt quidem, sed de
longinquo; viderunt, sed in errore positi; et idcirco ad eam tam magnam et ineffabilem et
beatificam possessionem, qua via perveniretur, non invenerunt. Nam quia viderunt etiam ipsi
(quantum videri ab homine potest) creatorem per creaturam, factorem per facturam, fabricatorem
mundi per mundum, Paulus apostolus testis est, cui utique debent credere Christiani. Ait enim, cum
de talibus loqueretur: Revelatur ira Dei de caelo super omnem impietatem. Ista, sicut recognoscitis,
Pauli apostoli verba sunt. Revelatur ira Dei de caelo super omnem impietatem et iniustitiam
hominum, qui veritatem iniquitate detinent 2. Numquid dixit eos non detinere veritatem? Sed:
veritatem in iniquitate detinent. Bonum est quod tenent; sed malum est ubi tenent. Veritatem in
iniquitate detinent.

Unde ab illis inventa veritas.
2. Occurrebat autem, ut diceretur ei: Unde illi impii veritatem detinent? Numquid Deus ad
quemquam eorum locutus est? Numquid legem acceperunt, sicut Israelitarum populus per Moyses?
Unde ergo detinent veritatem, vel in ipsa iniquitate? Audite quod sequitur, et ostendit. Quia quod
notum est Dei, inquit, manifestum est in illis; Deus enim illis manifestavit. Manifestavit illis quibus
legem non dedit? Audi quomodo manifestavit. Invisibilia enim eius, per ea quae facta sunt,
intellecta conspiciuntur. Interroga mundum, ornatum caeli, fulgorem dispositionemque siderum,
solem diei sufficientem, lunam noctis solatium; interroga terram fructificantem herbis et lignis,
animalibus plenam, hominibus exornatam; interroga mare, quantis et qualibus natatilibus plenum;
interroga aera, quantis volatilibus viget; interroga omnia, et vide si non sensu suo tamquam tibi
respondent: Deus nos fecit. Haec et philosophi nobiles quaesierunt, et ex arte artificem
cognoverunt. Quid ergo? quare revelatur ira Dei super ipsam impietatem? Quia veritatem in
iniquitate detinent? Veniat, ostendat quomodo. Iam enim dixit, quomodo cognoverunt. Invisibilia
eius, id est, Dei, per ea quae facta sunt, intellecta conspiciuntur; sempiterna quoque eius virtus et
divinitas; ut sint inexcusabiles. Quia cum cognovissent Deum, non sicut Deum honorificaverunt, aut
gratias egerunt; sed evanuerunt in cogitationibus suis, et obscuratum est insipiens cor eorum.
Apostoli verba sunt, non mea: Et obscuratum est insipiens cor eorum; dicentes enim se esse
sapientes, stulti facti sunt 3. Quod curiositate invenerunt, superbia perdiderunt. Dicentes se esse
sapientes, id est, donum Dei sibi tribuentes, stulti facti sunt. Verba, inquam, Apostoli sunt: Dicentes
se esse sapientes, stulti facti sunt.

Stultitia colentium idola.
3. Ostende, proba stultitiam ipsorum. Ostende, Apostole, et sicut ostendisti nobis unde potuerunt
pervenire ad cognitionem Dei, quoniam invisibilia eius, per ea quae facta sunt, intellecta
conspiciuntur; ita nunc ostende quomodo dicentes se esse sapientes, stulti facti sunt. Audi: Quia

318

