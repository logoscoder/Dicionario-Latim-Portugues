Fide tangitur Christus.
1. Et mentem illuminant, et spem adiciunt futurorum, dum narrantur, gesta praeteritorum. Ibat
Iesus ad suscitandam filiam archisynagogi, quae iam mortua fuerat nuntiata; et illo pergente
tamquam de transverso intervenit mulier adflicta morbo, plena fide, fluens sanguine, redimenda
sanguine. Et dixit in corde suo: Si tetigero tantum fimbriam vestimenti eius, salva ero 1. Quando
dixit, tetigit: fide tangitur Christus. Accessit et tetigit, factum est quod credidit. Dominus autem
interrogavit, ait: Quis me tetigit? 2 Scire vult, quem nihil latet; quaerit a quo factum sit, quod ante
quam fieret ipse cognovit. Ergo mysterium est: intueamur, et quantum donat intellegamus.

Quid archisynagogi filia atque hemorroissa significent.
2. Archisynagogi filia significat plebem Iudaeorum; mulier autem ista significat ecclesiam gentium.
Dominus Christus, ex Iudaeis natus in carne, eisdem Iudaeis est praesentatus in carne; misit ad
gentes, non ipse perrexit. Conversatio eius corporalis et visibilis in Iudaea facta est. Unde dicit
Apostolus: Dico enim Christum ministrum fuisse circumcisionis propter veritatem Dei ad
confirmandas promissiones patrum (Abrahae quippe dictum est: In semine tuo benedicentur omnes
gentes 3): gentes autem super misericordiam glorificare Deum 4. Missus est ergo Christus ad
Iudaeos. Ibat ad filiam archisynagogi suscitandam. Intervenit mulier, et sanatur; prius sanatur fide,
et quasi ignoratur a Salvatore. Nam unde dictum est: Quis me tetigit? 5 Ignoratio Dei, fiducia
mysterii; aliquid vult significare, quando ignorat, qui non potest ignorare. Quid ergo significat?
Sanatam Ecclesiam gentium, quam corporali praesentia non vidit Christus, cuius vox est in psalmo:
Populus quem non cognovi servivit mihi, in obauditu auris obaudivit mihi 6. Audivit orbis terrae, et
credidit; vidit plebs Iudaea, et prius crucifixit, sed postea et ad ipsum pervenit. Credunt et Iudaei,
sed in fine saeculi.

Christi vestis Apostolorum chorus, fimbria Paulus.
3. Interim mulier ista salvetur, tangat fimbriam vestimenti. Intellegite vestimentum, chorum
Apostolorum. Erat ibi quidam novissimus et minimus, quaedam fimbria, apostolus Paulus. Ipse est
missus ad gentes, qui dicit: Ego enim sum minimus Apostolorum, qui non sum idoneus vocari
apostolus 7. Iterum dicit: Ego sum novissimus Apostolorum 8. Novissima ista et minima fimbria, ipsa
est necessaria non sanae sanandae mulieri. Quod audivimus factum est, quod audivimus fit:
quotidie tangit mulier ista fimbriam, quotidie sana fit. Carnis enim fluxus, ipse est sanguinis fluxus.
Quando auditur Apostolus, quando auditur illa novissima et minima fimbria, et dicit: Mortificate
membra vestra, quae sunt super terram 9, cohibetur sanguinis fluxus, cohibetur fornicatio,
cohibetur ebrietas, cohibentur deliciae saeculares, cohibentur omnia opera carnis. Noli mirari:
fimbria tacta est. Quando dixit Dominus: Quis me tetigit? 10 cognoscens non cognovit: significabat
et designabat Ecclesiam, quam corpore non vidit, sed sanguine redemit.

20

SERMO 64

TRACTATUS DE NATALE SANCTORUM MARTYRUM

Bonorum malorumque sors.
1. Memoriam martyrum celebramus. Laudes ergo martyrum admiremur et facta imitemur. Omnia
ista quae audistis cum sanctum Evangelium legeretur: Tradent enim vos in conciliis et in synagogis
suis flagellabunt vos 1, deinde quod dictum est: Tradet autem frater fratrem ad mortem et pater
filium et inimici hominis domestici eius 2, ista contingunt bonis et malis. Mala enim quae patiuntur
homines in hac terra communia sunt bonis et malis, sicut bona quae habent homines in hac terra
communiter boni et mali. Videns ergo chorus martyrum quia multi mali multa mala patiuntur in hac
terra exclamaverunt ad Deum una voce: Iudica me Deus et discerne causam meam de gente non
sancta 3. Cum enim malus et bonus puniatur, quid fit de bono si causa non discernatur? Bonus hic
punitur, apud Deum vero coronatur. Malus et hic punitur, et in sempiterno iudicio cruciatur. Itaque
si sanctos martyres amamus, causam nobis eligamus ut Deo placeamus.

Lupi oves facti.

63

