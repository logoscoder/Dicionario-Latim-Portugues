Omne enim crimen facinus, vel peccatum, nostrae est neglegentiae: et omnis virtus et sanctitas,
Dei est indulgentiae. Conversi ad Dominum.

68

SERMO 101

SERMO HABITURUS CARTHAGINE IN BASILICA FAUSTI
DE MESSE ET SEMINATORE ET PRAEDICATIONE EVANGELII

Messis in Iudaeis, sementis in gentibus.
1. In lectione Evangelii quae modo recitata est, admonemur quaerere quae sit messis de qua
Dominus ait: Messis quidem multa, operarii autem pauci. Rogate Dominum messis, ut mittat
operarios in messem suam 1. Tunc adiecit duodecim discipulis suis, quos et Apostolos nominavit,
alios septuaginta duos, et misit illos omnes, sicut ex verbis eius apparet, ad paratam messem.
Quae ergo erat illa messis? Non enim illa messis in his Gentibus erat, ubi nihil fuerat seminatum.
Restat ergo, ut intellegamus istam messem fuisse in populo Iudaeorum. Ad illam messem venit
Dominus messis, ad illam messem misit messores: ad Gentes autem non messores, sed
seminatores. Intellegamus ergo messem factam in populo Iudaeorum, sementem in populis
Gentium. Ex illa enim messe Apostoli electi sunt. Ibi iam cum meteretur, maturum erat; quia ibi
Prophetae seminaverunt. Delectat inspicere agriculturam Dei, et oblectari donis eius, et operariis in
agro eius. In hac enim agricultura operabatur qui dicebat: Plus omnibus illis laboravi 2. Sed vires ei
dabantur ad operandum a Domino messis: ideo subiecit: Non ego sum, sed gratia Dei mecum 3.
Nam se in agricultura versari satis ostendit, ubi ait: Ego plantavi, Apollo rigavit 4. Hic autem
Apostolus de Saulo Paulus, hoc est de superbo minimus: Saulus enim a Sa√ºle denominatur: paulum
autem modicum est: unde nomen suum quodam modo interpretatus, ait: Ego sum minimus
Apostolorum 5): iste ergo Paulus, id est, modicus et minimus missus ad Gentes, praecipue ad
Gentes se missum dicit. Ipse scribit, nos legimus, credimus, praedicamus. Ipse ergo dicit in Epistola
sua quae est ad Galatas, vocatum se iam a Domino Iesu venisse Ierosolymam, et Evangelium cum
Apostolis contulisse, dexteras sibi datas fuisse, et signum concordiae, signum consonantiae, quod
ab se ipsi didicerant, eis in nihilo discrepabat. Deinde placuisse dicit inter se et ipsos, ut ipse ad
Gentes, illi autem in circumcisionem irent 6; ille seminator, illi messores. Merito etiam Athenienses,
quamvis nescientes, nomen suum ei dixerunt. Audientes enim ab eo verbum: Quis est, inquiunt, hic
seminator verborum? 7

Messis duplex: Iudaeorum et gentium.
2. Attendite ergo, et delectet vos mecum inspicere agriculturam Dei, et in ea messes duas, unam
transactam, aliam futuram: transactam in populo Iudaeorum, futuram in populis gentium. Probemus
hoc: et unde nisi de Scriptura Dei Domini messis? Ecce habemus ibi praesenti capitulo dictum esse:
Messis multa, operarii autem pauci. Rogate Dominum messis, ut mittat operarios in messem
suam 8. Sed quia in illa messe futuri erant contradictores et persecutores Iudaei: Ecce, inquit, mitto
vos sicut agnos in medio luporum 9. Evidentius de hac messe aliquid ostendamus in Evangelio
secundum Ioannem: ad puteum ubi fatigatus Dominus sedit, magna quidem acta sunt sacramenta,
sed angustum tempus est, ut omnia pertractentur. Quod autem ad praesentem rem pertinet,
audite. Suscepimus enim messem ostendere in populis, in quibus Prophetae praedicaverunt: ideo
enim illi seminatores, ut Apostoli possent esse messores. Samaritana mulier loquitur cum Domino
Iesu, et inter caetera cum dixisset ei Dominus, quomodo debeat adorari Deus; ait illa: Scimus quia
veniet Messias, qui dicitur Christus, et omnia nos docebit 10. Et Dominus ad illam: Ego sum qui
loquor tecum. Crede quod audis: quid quaeris quod vides? Ego sum qui loquor tecum 11. Quod
autem illa dixerat: Scimus quia Messias veniet, quem annuntiaverunt Moyses et Prophetae, qui
dicitur Christus. Iam enim spica messis erat. Gignenda acceperat Prophetas seminatores, Apostolos
exspectabat matura messores. Mox ut hoc audivit credidit, et hydriam dimisit, et festinanter
cucurrit, annuntiare Dominum coepit. Discipuli tunc ierant ad emendos panes: qui redeuntes
invenerunt Dominum loquentem cum muliere, et mirati sunt. Non sunt tamen ausi dicere ei: Quid
vel quare cum illa loqueris? 12 Admirationem apud se habuerunt, audaciam corde presserunt. Huic
ergo Samaritanae non erat novum nomen Christi, iam exspectabat venientem, iam crediderat esse
venturum. Unde crediderat si non Moyses seminaverat? Sed hoc expressius audite. Dominus tunc
ad discipulos suos ait: Dicitis quia adhuc longe est aestas, levate oculos vestros, et videte albas
regiones ad messem 13. Et adiungit: Alii laboraverunt, et vos in labores eorum intrastis 14. Laboravit
Abraham, Isaac, Iacob, Moyses, Prophetae; laboraverunt seminando; in adventu Domini matura
messis inventa est. Missi messores cum falce Evangelii, portaverunt manipulos ad aream
dominicam, ubi Stephanus trituraretur.

190

