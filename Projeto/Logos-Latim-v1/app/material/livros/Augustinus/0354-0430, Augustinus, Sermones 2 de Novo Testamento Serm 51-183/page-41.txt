Remissio debitorum.
5. 6. Dimitte nobis debita nostra 15, dicimus, et dicamus; quia verum dicimus. Quis enim hic vivit in
carne, et non habet debita? Quis est homo sic vivens, ut ei non sit ista Oratio necessaria? Inflare se
potest, iustificare non potest. Bonum est illi ut imitetur Publicanum, nec tumescat sicut Pharisaeus,
qui ascendit in templum, et iactavit merita sua, texit vulnera sua. Ille autem scivit quare ascenderit,
qui dicebat: Domine, propitius esto mihi peccatori 16. Hoc Dominus Iesus: considerate, fratres mei:
hoc Dominus Iesus orare docuit discipulos suos, illos magnos primos Apostolos suos, arietes
nostros. Si ergo pro peccatis suis dimittendis arietes orant, agni quid debent facere, de quibus
dictum est: Afferte Domino filios arietum 17? Hoc ergo scitis vos in Symbolo reddidisse, quia inter
caetera nominastis remissionem peccatorum. Remissio peccatorum una est, quae semel datur; alia,
quae quotidie datur. Remissio peccatorum una est, quae semel datur in sancto Baptismate; alia,
quae quamdiu vivimus hic, datur in Dominica oratione. Propter quod dicimus: Dimitte nobis debita
nostra.

Ibi dimittimus, ubi Deus videt.
6. 7. Et induxit nobiscum Deus pactum et placitum, firmumque chirographum, ut dicamus: Sicut et
nos dimittimus debitoribus nostris 18. Qui vult dicere efficaciter: Dimitte nobis debita nostra; dicat
veraciter: Sicut et nos dimittimus debitoribus nostris. Si hoc quod est posterius, aut non dicit, aut
fallaciter dicit; illud quod prius est, inaniter dicit. Maxime vobis dicimus, Dimittite omnia de cordibus
vestris, qui ad sanctum Baptisma acceditis. Et vos, fideles, qui per hanc occasionem auditis hanc
Orationem et nostram expositionem, dimittite totum quidquid adversus aliquem habetis de
cordibus vestris: ibi dimittite, ubi Deus videt. Aliquando enim homo dimittit ore, et tenet corde:
dimittit ore propter homines, et tenet corde, non timens oculos Dei. Prorsus dimittite; quidquid est
quod usque ad istos dies tenuistis, saltem his diebus dimittite. Non debuit occidere sol super
iracundiam vestram 19, et multi soles transierunt. Transeat aliquando et iracundia vestra, dies
magni solis modo celebramus: illius solis de quo dicit Scriptura: Orietur vobis sol iustitiae, et sanitas
in pennis eius 20. Quid est, in pennis eius? In protectione eius. Unde in Psalmo dicitur: Sub umbra
alarum tuarum protege me 21. Alii autem, qui in die iudicii futuri sunt sero poenitentes, et
infructuose dolentes, praedicti a Sapientia, quid tunc dicturi sunt poenitentiam agentes, et prae
angustia spiritus gementes? Quid nobis profuit superbia? et divitiarum iactantia quid contulit nobis?
Transierunt illa omnia tamquam umbra 22. Et inter caetera: Ergo erravimus a via veritatis, et
iustitiae lumen non luxit nobis, et sol non est ortus nobis 23. Ille sol iustis oritur: istum autem solem
visibilem facit Deus quotidie oriri super bonos et malos 24. Ad illum videndum solem iusti pertinent:
modo in cordibus nostris habitat sol iste per fidem. Si ergo irasceris; ne occidat sol iste in corde tuo
super iracundiam tuam: Non occidat sol super iracundiam vestram 25; ne forte irascaris, et occidat
tibi sol iustitiae, et in tenebris remaneas.

Contra iram et odium.
7. 8. Ne putetis autem quia nihil sit iracundia. Turbatus est, inquit propheta, prae ira oculus
meus 26. Utique cui turbatur oculus, solem videre non potest: et si conatus fuerit videre, poena illi
est, non voluptas. Quid est ira? Libido vindictae. Libet hominem vindicari; et nondum est Christus
vindicatus, nondum sunt sancti martyres vindicati! Adhuc exspectat patientia Dei. ut convertantur
inimici Christi, convertantur martyrum inimici: nos qui sumus, ut vindictam quaeramus? Si
quaereret illam Deus de nobis, ubi remaneremus? Ille qui nihil nos laesit, non vult se vindicare de
nobis: et nos quaerimus vindicari, qui pene quotidie Deum offendimus! Ergo dimittite: dimittite ex
corde. Iratus es, noli peccare: Irascimini, et nolite peccare 27. Irascimini quasi homines, si vincimini;
et nolite peccare, ut iram in corde teneatis (quia si tenetis, contra vos tenetis), ne in illud lumen
intretis. Ergo dimittite. Quid est ira? Libido vindictae. Quid est odium? Ira inveterata. Ira inveterata
si facta est, iam odium dicitur. Quod videtur confiteri ille, qui cum dixisset: Turbatus est prae ira
oculus meus; addidit: Inveteravi in omnibus inimicis meis 28. Quod erat ira, cum esset nova, odium
factum est; quia in vetustatem conversum est. Ira festuca est, odium trabes est. Aliquando
reprehendimus irascentem, et odium tenemus in corde; et dicit nobis Christus: Festucam in oculo
fratris tui vides, et trabem in oculo tuo non vides 29. Unde crevit festuca, ut trabem faceret? Quia
non statim evulsa est. Quia passus es exire et intrare solem toties super iracundiam tuam, fecisti
illam veterem; attraxisti malas suspiciones, et rigasti festucam, rigando nutristi, nutriendo trabem
fecisti. Expavesce vel quando dicitur: Qui odit fratrem suum, homicida est 30. Gladium non eduxisti,
non vulnus in carne fecisti, non corpus plaga aliqua trucidasti: cogitatio sola odii in corde tuo est, et
teneris homicida; reus es ante oculos Dei. Ille vivit, et tu occidisti. Quantum ad te pertinet, occidisti
quem odisti. Emenda te, corrige te. Si in domibus vestris scorpiones essent aut aspides, quantum

41

