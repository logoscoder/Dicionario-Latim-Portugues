Antichristi scelus imitantur donatistae.
6. 7. De Antichristo dictum est, et omnes sic intellegunt quod ait Dominus: Ego veni in nomine
Patris mei, et non suscepistis me; si alius venerit in nomine suo, hunc suscipietis 18. Sed audiamus
et Ioannem: Audistis quia venit Antichristus, et nunc antichristi multi facti sunt 19. Quid autem
expavescimus in Antichristo, nisi quia nomen suum honoraturus est, et nomen Domini
contempturus? Quid aliud facit qui dicit: Ego iustifico? Respondetur ei: Ego ad Christum veni, non
pedibus, sed corde veni; ubi Evangelium audivi, ibi credidi, ibi baptizatus sum; quia in Christum
credidi, in Deum credidi. Et ille: Non es mundus. Quare? Quia non ibi fui. Dic quare non sum
mundatus, homo qui baptizatus sum in Ierusalem, homo qui baptizatus sum, verbi gratia, apud
Ephesios, ad quos datam Epistolam legis, et quorum pacem spernis? Ecce ad Ephesios scripsit
Apostolus: fundata est Ecclesia, manet usque nunc; et uberius manet, multiplicius manet, tenet
quod accepit ab Apostolo: Si quis annuntiaverit vobis praeter quam quod accepistis, anathema
sit 20. Quid ergo? Quid mihi dicis? Mundus non sum? Ibi baptizatus, mundus non sum? Etiam non es.
Quare? Quia ego ibi non fui. Sed qui ubique est, ibi fuit. Qui ubique est, ibi fuit, in cuius nomen
credidi. Tu nescio unde veniens, immo non veniens, sed volens ut ego at te veniam, hic positus
dicis mihi: Non es recte baptizatus, quia ego ibi non fui. Vide quis ibi fuit. Quid dictum est Ioanni?
Super quem videris Spiritum descendentem quasi columbam, hic est qui baptizat 21. Ipsum habes
quaerentem te; immo quia mihi ab ipso baptizato invidisti, ipsum perdidisti.

Quae sit catholicorum, quae donatistarum doctrina.
7. 8. Intellegite ergo, fratres mei, vocem nostram et illorum, et videte quid eligatis. Nos hoc
dicimus: Simus sancti, Deus scit; simus iniqui, et hoc magis ipse scit; vos in nobis spem non
ponatis, qualescumque simus. Si boni sumus, facite quod scriptum est: Imitatores mei estote, sicut
et ego Christi 22. Si autem mali sumus, nec sic deserti estis, nec sic sine consilio remansistis; audite
dicentem: Quae dicunt, facite; quae autem faciunt, facere nolite 23. Illi autem contra: Nisi boni
fuerimus, peristis. Ecce est alius qui veniet in nomine suo. Ergo vita mea ex te pendebit, et salus
mea ex te religabitur? Itane oblitus sum fundamentum meum? Nonne petra erat Christus 24? Nonne
qui aedificat super petram, ipsum non deicit ventus, pluvia, flumina 25? Veni ergo mecum, si vis,
super petram, et noli mihi esse velle pro petra.

Donatistae nec Moysi, nec Christo credunt vel resurgenti. Donatistae in
Christum iniurii.
7. 9. Dicat ergo et novissimum illud Ecclesia: Si crederetis Moysi, crederetis et mihi; de me enim ille
scripsit 26; quia corpus sum eius, de quo scripsit. Et de Ecclesia Moyses scripsit. Nam Moysi verba
dixi: In semine tuo benedicentur omnes gentes 27. Moyses hoc in primo libro scripsit. Si crederetis
Moysi, crederetis et Christo. Quia Moysi verba contemnitis, necesse est ut Christi verba
contemnatis. Habent ibi, inquit, Moysen et Prophetas, audiant illos. Non, pater Abraham; sed si quis
a mortuis venerit, ipsum audient. Et ille: Si Moysen et Prophetas non audiunt, nec si quis a mortuis
resurrexerit, credent 28. Hoc de Iudaeis dictum est; ergo non dictum de haereticis?
8. A mortuis resurrexerat qui dicebat: Oportebat Christum pati, et resurgere a mortuis tertia die.
Hoc credo. Credo, inquit. Credis? Quare non credis quod sequitur? Quia credis: Oportebat Christum
pati, et resurgere a mortuis tertia die; hoc dictum est de capite; crede et quod sequitur de Ecclesia:
Praedicari in nomine eius paenitentiam et remissionem peccatorum per omnes gentes 29. Quare
credis de capite, et non credis de corpore? Quid tibi fecit Ecclesia, ut eam velis quodam modo
decollare? Tollere vis Ecclesiae caput, et capiti credere, corpus relinquere, quasi exanime corpus.
Sine causa capiti, quasi famulus devotus blandiris. Qui decollare vult, et caput et corpus conatur
occidere. Erubescunt negare Christum, et non erubescunt negare verba Christi. Christum nec nos
vidimus oculis, nec vos. Iudaei viderunt, et occiderunt. Nos non vidimus, et credimus; verba ipsius
nobiscum sunt. Comparate vos Iudaeis; illi contempserunt pendentem in ligno, vos contemnitis
sedentem in caelo; illis suggerentibus stetit titulus Christi, vobis stantibus deletur Baptismus Christi.
Sed quid restat, fratres, nisi oremus et pro superbis, oremus et pro elatis, qui se sic extollunt?
Dicamus pro illis Deo: Cognoscant quia tibi nomen Dominus; et non homines, sed tu solus
altissimus super omnem terram 30. Conversi ad Dominum...

104 SERMO 130

282

