DE VERBIS EVANGELII MT 20, 30-34:
UBI DE DUOBUS CAECIS SEDENTIBUS SECUS VIAM, ET CLAMANTIBUS,
"DOMINE MISERERE NOSTRI, FILI DAVID"

Medicus nostrae salutis Christus. Eius miracula ad quid valerent.
1. 1. Bene nobiscum novit Sanctitas vestra, Dominum nostrum et salvatorem Iesum Christum
medicum esse nostrae salutis aeternae; et ad hoc eum suscepisse infirmitatem naturae nostrae, ne
sempiterna esset infirmitas nostra. Assumpsit enim corpus mortale, in quo occideret mortem. Et
quamvis crucifixus est ex infirmitate nostra, sicut ait Apostolus; sed vivit ex virtute Dei 1. Eiusdem
Apostoli verba sunt: Et quia iam non moritur, et mors ei ultra non dominabitur 2. Haec ergo bene
nota sunt fidei vestrae. Simul et hoc consequens est, ut noverimus omnia miracula, quae
corporaliter fecit, valere ad admonitionem nostram, ut percipiamus ab eo quod non est transiturum,
neque finem habiturum. Oculos reddidit caecis, quos erat utique mors aliquando clausura:
resuscitavit Lazarum, iterum moriturum. Et quaecumque ad salutem corporum fecit, non ad hoc
fecit, ut sempiterna essent: cum tamen daturus sit etiam ipsi corpori in fine sempiternam salutem.
Sed quia illa quae non videbantur, non credebantur; per ista temporalia quae videbantur
aedificabat fidem ad illa quae non videbantur.

Ecclesiae postea fides sine miraculis laudabilior.
2. 2. Nemo itaque, fratres, dicat, non facere ista modo Dominum nostrum Iesum Christum, et
propter hoc praesentibus Ecclesiae temporibus priora praeponere. Quodam quippe loco idem
Dominus videntibus, et ideo credentibus, praeponit eos qui non vident et credunt 3. Namque usque
eo illo tempore discipulorum eius nutabat infirmitas, ut quem videbant iam resurrexisse, etiam
contrectandum putarent, ut crederent. Non sufficiebat oculis, quod viderent, nisi et manus
admoverentur membris, et cicatrices recentium vulnerum tangerentur: ut ille qui dubitabat
discipulus, repente tactis et cognitis cicatricibus exclamaret: Dominus meus et Deus meus! 4
Cicatrices ostendebant eum, qui omnia vulnera in aliis sanaverat. Numquid non poterat Dominus
sine cicatricibus resurgere? Sed in corde discipulorum vulnera noverat, propter quae sananda
cicatrices in corpore suo servaverat. Et quid Dominus illi iam confitenti ac dicenti: Dominus meus et
Deus meus? Quia vidisti me, inquit, credidisti: beati qui non vident, et credunt 5. Quos dixit, fratres
nisi nos? Non quia solos nos, sed et post nos. Post parvum enim tempus, posteaquam ab oculis
mortalibus recessit ut firmaretur fides in cordibus, quicumque crediderunt, non videntes
crediderunt, et magnum meritum habuit fides eorum: cui fidei comparandae, cor tantum
admoverunt pium, non et palpantem manum.

Miracula nunc maiora Christus operatur.
3. 3. Haec ergo fecit Dominus, ut invitaret ad fidem. Haec fides nunc fervet in Ecclesia, toto orbe
diffusa. Et nunc maiores sanitates operatur, propter quas non est dedignatus tunc exhibere illas
minores. Sicut enim animus melior est corpore; sic et melior salus animi, quam salus corporis. Modo
caro caeca non aperit oculos miraculo Domini; et cor caecum aperit oculos sermoni Domini. Modo
non resurgit mortale cadaver; resurgit anima, quae mortua iacebat in vivo cadavere. Modo aures
corporis surdae non aperiuntur: sed quam multi habent aures clausas cordis, quae tamen verbo Dei
penetrante patescunt, ut credant qui non credebant, et bene vivant qui male vivebant, et obediant
qui non obediebant? et dicimus, Ille credidit; ac miramur, cum audimus de his quos aliquando duros
noveramus. Cur ergo nunc miraris credentem, innocentem, Deo servientem; nisi quia conspicis
videntem, quem noveras caecum; conspicis viventem, quem noveras mortuum; conspicis
audientem, quem noveras surdum? Nam videte aliter mortuos, de quibus mortuis dicebat Dominus
cuidam ideo tardanti, ne Dominum sequeretur, quia sepelire patrem volebat: Sine, inquit, mortuos
sepelire mortuos suos 6. Certe mortui sepultores non sunt corpore mortui: quia si hoc essent,
mortua corpora sepelire non possent. Tamen mortuos eos vocat: ubi, nisi intus in anima? Sicut enim
etiam visibiliter plerumque in domo integra et salva dominus eiusdem domus mortuus iacet; sic in
corpore integro multi habent intus animam mortuam: et hos sic excitat Apostolus: Surge, qui
dormis, et exsurge a mortuis, et illuminabit te Christus 7. Ipse illuminat excaecatum, qui excitat
mortuum. Eius enim voce per Apostolum clamatur ad mortuum: Surge, qui dormis. Caecus luce
illuminabitur, cum surrexerit. Surdos autem quam multos ante oculos suos Dominus intuebatur,
cum diceret: Qui habet aures audiendi, audiat 8. Quis enim ante illum sine corporis auribus stabat?
Quas ergo alias aures nisi interioris hominis requirebat?

Mentis oculus, quo Deus videatur, mundatur per fidem.
150

