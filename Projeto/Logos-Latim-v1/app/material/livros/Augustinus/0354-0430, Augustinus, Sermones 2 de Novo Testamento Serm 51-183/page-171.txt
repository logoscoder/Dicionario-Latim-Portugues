7. 8. Ecce media nocte clamor factus est 13. Quid est, media nocte? Quando non speratur, quando
omnino non creditur. Noctem posuit pro ignorantia. Aliquis quasi computat sibi: Ecce ab Adam tot
anni transierunt, et ecce complentur sex millia annorum, et continuo, quomodo quidam tractatores
computaverunt, continuo veniet dies iudicii: et veniunt, et transeunt computationes, et adhuc
remoratur sponsi adventus, et dormiunt virgines quae obviam ierant. Et ecce dum non speratur,
dum dicitur, Sex millia annorum exspectabantur, et ecce transierunt, unde scimus iam quando
veniet? media nocte veniet. Quid est, Media nocte veniet? Dum nescis, veniet. Quare dum nescis,
veniet? Ipsum Dominum audi: Non est vestrum scire tempora, quae Pater posuit in sua potestate 14.
Dies Domini, ait Apostolus, tamquam fur in nocte, ita veniet 15. Ergo vigila nocte, ne furem patiaris.
Nam somnus mortis, velis nolis, veniet.

Resurrectio virginum et oleum in vasis.
7. 9. Sed cum factus fuerit clamor media nocte. Quis iste clamor, nisi de quo Apostolus dicit: In ictu
oculi, in novissima tuba? Canet enim tuba, et mortui resurgent incorrupti, et nos immutabimur 16.
Denique clamore facto media nocte, quo clamabitur: Ecce sponsus venit, quid sequitur?
Surrexerunt omnes. Quid est: Surrexerunt omnes? Veniet hora, dixit ipse Dominus, quando omnes
qui sunt in monumentis, audient vocem eius, et procedent 17. Ergo ad novissimam tubam
surrexerunt omnes. Prudentes autem illae tulerunt oleum secum in vasis suis: stultae vero illae non
tulerunt oleum secum 18. Quid est, non tulerunt oleum secum in vasis suis? Quid est, in vasis suis?
in cordibus suis. Unde dicit Apostolus: Gloria nostra haec est, testimonium conscientiae nostrae 19.
Ibi oleum, magnum oleum: de dono Dei est hoc oleum. Denique homines oleum mittere intro
possunt, olivam creare non possunt. Ecce habeo oleum: numquid tu creasti oleum? De Dei dono
est. Habes oleum, porta tecum. Quid est, porta tecum. Intus habe, ibi place Deo.

Quid sit oleum portare secum.
8. 10. Etenim ecce istae virgines stultae, quae non portaverunt oleum secum, abstinentia sua qua
virgines appellantur, et bonis operibus suis, quando lampades ferre videntur, hominibus volunt
placere. Et si hominibus volunt placere, et ideo omnia ista laudabilia faciunt, oleum secum non
portant. Tu ergo tecum porta, intus porta, ubi videt Deus: ibi porta testimonium conscientiae tuae.
Qui autem ambulat ad testimonium alienum, oleum non portat secum. Si ideo abstines ab illicitis, et
facis bona opera, ut ab hominibus lauderis; non est intus oleum. Denique cum coeperint homines
non laudare, deficiunt lampades. Intendat itaque Caritas vestra. Antequam dormirent illae virgines,
non est dictum quia exstinguebantur lampades illarum. Sapientium lampades ardebant de oleo
interno, de conscientiae securitate, de interiore gloria, de intima caritate. Ardebant tamen et
illarum fatuarum. Quare tunc ardebant? Quia non deerant laudes hominum. Postea vero quam
surrexerunt, id est, in resurrectione a mortuis, coeperunt aptare lampades suas, id est praeparare
Deo operum suorum reddere rationem. Et quia tunc nemo est qui laudet, omnis homo causae suae
vacat, nemo est tunc qui non de se cogitet: non ergo erant qui oleum venderent; coeperunt
deficere lampades, et converterunt se fatuae ad quinque prudentes: Date nobis de oleo vestro,
quia lampades nostrae exstinguuntur 20. Hoc quaerebant quod consueverant, id est, alieno oleo
lucere, ad alienas laudes ambulare. Date nobis de oleo vestro, quia lampades nostrae
exstinguuntur.

Virgines fatuae a sapientibus irridentur.
8. 11. At illae: Ne forte, inquiunt, non sufficiat nobis et vobis, ite potius ad vendentes, et emite
vobis 21. Non consulentium, sed irridentium est ista responsio. Quare irridentium? Quia sapientes
erant, quia sapientia erat in illis. Non enim sapientes de suo erant: sed illa in illis erat sapientia, de
qua scriptum est in quodam libro, quae dicit contemptoribus suis, cum venerint ad mala, quae illis
minata est: Et ego vestrae perditioni superridebo 27. Quid mirum est, quia sapientes irrident fatuas?
Quid est irridere?

Oleum ementes ac vendentes.
9. 12. Ite ad vendentes, et emite vobis: quae non solebatis bene vivere, nisi quia vos homines
laudabant, qui vobis oleum vendebant. Quid est, oleum vendebant? Laudes vendebant. Qui
vendunt laudes, nisi adulatores? Quanto magis non acquiesceretis adulatoribus, et intus oleum
portaretis, et propter bonam conscientiam omnia bona opera faceretis: tunc diceretis: Emendabit
me iustus in misericordia, et arguet me; oleum autem peccatoris non impinguabit caput meum 23.

171

