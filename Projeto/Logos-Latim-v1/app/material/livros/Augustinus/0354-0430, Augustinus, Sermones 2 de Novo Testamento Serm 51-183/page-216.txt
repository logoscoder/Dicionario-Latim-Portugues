Quis sit adversarius ille cui consentire iubemur.
2. Proinde audiamus Dominum, in nobis ipsis agamus quod praecepit. Videamus quis est ille
adversarius, de quo nos terruit, dicens: Si vadis cum adversario tuo ad principem, da operam in via
liberari ab illo; ne forte tradat te principi, et princeps ministro, et mittaris in carcerem, unde non
exies, donec solvas novissimum quadrantem 5. Quis est iste adversarius? Si diabolus; iam liberati
sumus ab illo. Quale pretium pro nobis datum est, ut ab illo redimeremur? De quo dicit Apostolus,
loquens de ipsa redemptione nostra: Qui eruit nos de potestate tenebrarum, et transtulit in regnum
Filii caritatis suae 6. Redempti sumus, diabolo renuntiavimus: quomodo dabimus operam liberari ab
illo, ne nos iterum captivos faciat peccatores? Sed non est ipse adversarius de quo nos Dominus
commonet. Alio enim loco alius evangelista sic illud posuit, ut si utraque verba iungamus, et
utraque verba sibi Evangeliorum duorum comparemus, adversarium istum cito intellegamus. Ecce
enim hic quid dixit? Cum vadis ad principem cum adversario tuo, da operam in via liberari ab eo 7.
Alius autem evangelista hoc ipsum sic posuit: Esto consentiens adversario tuo cito cum es cum illo
in via 8. Caetera similia sunt: Ne forte adversarius tradat te iudici, iudex ministro, minister in
carcerem 9. Ambo evangelistae similiter hoc explicaverunt. Unus dixit: Da operam in via liberari ab
illo: alter dixit: Consenti illi. Non enim poteris liberari ab illo, nisi ei consenseris. Vis liberari ab illo?
Consenti illi. Numquid diabolus est, cui debeat consentire christianus?

Adversarius noster, sermo Dei.
3. Quaeramus ergo istum adversarium, cui debemus consentire, ne tradat nos iudici, et iudex
ministro: quaeramus illum, et consentiamus illi. Si peccas, adversarius tuus sermo Dei est. Verbi
causa, forsitan delectat te inebriari: dicit tibi: Noli. Delectat te spectare et nugari: ille dicit tibi, Noli.
Delectat te adulterari: dicit tibi sermo Dei, Noli. In quibuscumque peccatis volueris facere
voluntatem tuam, dicit tibi, Noli. Adversarius est voluntatis tuae, donec fiat auctor salutis tuae. O
quam bonus adversarius, quam utilis adversarius! Non quaerit nostram voluntatem, sed utilitatem.
Adversarius est nobis, quamdiu sumus et ipsi nobis. Quamdiu tu tibi inimicus es, inimicum habes
sermonem Dei: esto tibi amicus, et concordas cum ipso. Non homicidium feceris 10: audi, et
concordasti. Non furtum facias 11, audi, et concordasti. Non moechaberis 12: audi, et concordasti.
Non falsum testimonium dicas 13: audi, et concordasti. Non concupiscas uxorem proximi tui 14; audi,
et concordasti. Non concupiscas rem proximi tui 15; audi, et concordasti. In his omnibus cum tuo
isto adversario concordasti: et tibi quid perdidisti? Non solum nihil perdidisti: sed et te ipsum, qui
perieras, invenisti. Via, vita ista est: si concordaverimus cum illo, si consenserimus illi; finita via,
non timebimus iudicem, ministrum, carcerem.

Anni homini magis decedunt, quam accedunt.
4. Quando finitur via? Non omnibus una hora finitur. Unusquisque habet horam, quando finiat viam.
Via, vita ista dicta est: finisti istam vitam, finisti viam. Ambulamus; et ipsum vivere, accedere est.
Nisi forte putatis quia tempus accedit, et nos stamus? Non potest fieri. Quomodo accedit tempus,
accedimus et nos: et non anni nobis accedunt, sed magis decedunt. Valde errant homines, quando
dicunt: Puer iste adhuc minus sapit, accedunt illi anni, et prudens erit. Attende quid dicas.
Accedunt, dixisti: ego ostendo quia decedunt, cum tu dicis, Accedunt. Et audi quam facile id probo.
Putemus nos scisse annos ipsius ex quo natus est: verbi gratia, ut bene illi optemus, octoginta
annos victurus est, perventurus est ad senectutem. Scribe octoginta annos. Vixit unum annum:
quot habes in summa? quot tenebas? Octoginta. Deduc unum. Vixit decem: septuaginta restiterunt.
Vixit viginti: sexaginta restiterunt. Certe accedebant: quid est hoc? Veniunt, ut abeant anni nostri:
veniunt, inquam, ut eant. Non enim veniunt, ut stent nobiscum: sed cum transeunt per nos, terunt
nos, et minus minusque valere nos faciunt. Talis est via, in qua venimus. Quid facturi sumus cum
adversario illo, id est, cum sermone Dei? Concorda cum illo. Nescis enim quando via finiatur. Cum
via finita fuerit, iudex restat, et minister, et carcer. At si servaveris adversario tuo bonam
voluntatem, et cum eo consenseris; pro iudice invenies patrem, pro ministro saevo angelum
tollentem in sinum Abrahae, pro carcere paradisum. Quam cito in via cuncta mutasti, quia tuo
adversario consensisti!

79

SERMO 110

DE ARBORE FICI IN QUA DOMINUS FOLIA TANTUM INVENIT
ET DE MULIERE CURVA DECEM ET OCTO ANNOS HABENTE IN INFIRMITATE

216

