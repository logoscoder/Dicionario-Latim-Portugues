Salus credenti et baptizato promissa.
10. 16. Item, cum audimus: Qui crediderit et baptizatus fuerit, salvus erit 45, non utique
intellegimus eo modo credentem, quo et daemones credunt et contremiscunt 46, nec in eo numero
baptizatos, in quo magus Simon baptizari potuit 47, sed salvus esse non potuit. Sicut ergo, cum
diceret: Qui crediderit et baptizatus fuerit, salvus erit 48, non omnes credentes et baptizatos, sed
quosdam intuebatur; in ea scilicet constitutos fide quae Apostolo distinguente per dilectionem
operatur 49; ita, cum dixit: Qui blasphemaverit in Spiritum Sanctum, non habet remissionem in
aeternum 50, non omnem, sed quemdam blasphemantis Spiritus Sancti intendebat reatum, quo
quisquis fuerit obligatus, nulla umquam remissione solvetur.

Modus quidam carnem Christi manducandi proprius piorum.
11. 17. Illud etiam quod ait: Qui manducat meam carnem et bibit meum sanguinem, in me manet
et ego in illo 51, quomodo intellecturi sumus? Numquid etiam illos hic poterimus accipere, de
qualibus dicit Apostolus, quod iudicium sibi manducent et bibant 52, cum ipsam carnem manducent
et ipsum sanguinem bibant? Numquid et Iudas magistri venditor et traditor impius, quamvis
primum ipsum manibus eius confectum sacramentum carnis et sanguinis eius cum ceteris
discipulis, sicut apertius Lucas evangelista declarat, manducaret et biberet, mansit in Christo aut
Christus in eo 53? Multi denique, qui vel corde ficto carnem illam manducant et sanguinem bibunt,
vel cum manducaverint et biberint apostatae fiunt, numquid manent in Christo, aut Christus in eis?
Sed profecto est quidam modus manducandi illam carnem et bibendi illum sanguinem, quo modo
qui manducaverit et biberit, in Christo manet et Christus in eo. Non ergo quocumque modo
quisquam manducaverit carnem Christi et biberit sanguinem Christi, manet in Christo et in illo
Christus, sed certo quodam modo; quem modum utique ipse videbat, quando ista dicebat. Sic igitur
et in eo quod ait: Qui blasphemaverit in Spiritum Sanctum, non habet remissionem in aeternum 54,
non quocumque modo blasphemaverit, reus est huius irremissibilis delicti, sed modo quodam,
quem nos quaerere atque intellegere voluit, qui hanc sententiam veram terribilemque deprompsit.

Quaestionis solutionem aggreditur.
12. 18. Quisnam sit autem iste blasphemandi modus, vel potius immoderatio, quaenam sit ista
blasphemia, et quod sit verbum contra Spiritum Sanctum, iam, quantum existimo, ipse ordo
postulat ut dicamus, vestramque exspectationem tamdiu sed necessario detentam non ulterius
differamus. Nostis, carissimi, in illa invisibili et incorruptibili Trinitate, quam fides vera et catholica
Ecclesia tenet et praedicat, Deum Patrem non Spiritus Sancti Patrem esse, sed Filii; et Deum Filium
non Spiritus Sancti Filium esse, sed Patris; Deum autem Spiritum Sanctum non solius Patris aut
solius Filii esse Spiritum, sed Patris et Filii; et hanc Trinitatem, quamvis servata singularum
proprietate et substantia Personarum, tamen, propter ipsam individuam et inseparabilem
aeternitatis, veritatis, bonitatis essentiam vel naturam, non esse tres deos, sed unum Deum. Ac per
hoc pro captu nostro, quantum ista per speculum et in aenigmate 55, praesertim talibus quales
adhuc sumus videre conceditur, insinuatur nobis in Patre auctoritas, in Filio nativitas, in Spiritu
Sancto Patris Filiique communitas, in tribus aequalitas. Quod ergo commune est Patri et Filio, per
hoc nos voluerunt habere communionem et inter nos et secum, et per illud donum nos colligere in
unum, quod ambo habent unum, hoc est, per Spiritum Sanctum Deum et donum Dei. In hoc enim
reconciliamur divinitati, eaque delectamur. Nam quid nobis prodesset quidquid boni nossemus, nisi
etiam diligeremus? Sicut autem veritate discimus, ita caritate diligimus, ut et plenius cognoscamus
et beati cognito perfruamur. Caritas porro diffusa est in cordibus nostris per Spiritum Sanctum, qui
datus est nobis 56. Et quia peccatis alienabamur a possessione verorum bonorum, caritas cooperuit
multitudinem peccatorum 57. Est ergo Pater Filio veritati origo verax, et Filius de veraci Patre orta
veritas, et Spiritus Sanctus a Patre bono et Filio bono effusa bonitas; omnium est autem non impar
divinitas, nec separabilis unitas.

Peccatorum remissio datur per Spiritum Sanctum.
12. 19. Primum ergo in nos ad accipiendam vitam aeternam, quae in novissimo dabitur, de bonitate
Dei munus venit ab initio fidei remissio peccatorum. Illis enim manentibus, manent quodam modo
inimicitiae adversus Deum, et ab illo alienatio, quae a nostro malo est, quoniam non mentitur
Scriptura dicens: Peccata vestra separant inter vos et Deum 58. Non itaque nobis infert bona sua,
nisi mala auferat nostra. Et in tantum illa crescunt, in quantum ista minuuntur; nec illa perficientur,
nisi ista finiantur. Iam vero, quod Dominus Christus sic in Spiritu Sancto peccata dimittit
quemadmodum in Spiritu Sancto daemones eicit, hinc intellegi potest quod, posteaquam resurrexit

90

