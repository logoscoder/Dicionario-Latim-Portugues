Navis iactata tempestate.
3. 4. Interea navis portans discipulos, id est, Ecclesia, fluctuat et quatitur tempestatibus
tentationum: et non quiescit ventus contrarius, id est, adversans ei diabolus, et impedire nititur ne
perveniat ad quietem. Sed maior est qui interpellat pro nobis. Nam in ista nostra fluctuatione in qua
laboramus, dat nobis fiduciam, veniens ad nos, et confortans nos: tantum ne turbati in navi
excutiamus nos, et proiciamus in mare. Quia etsi turbatur navis, navis est tamen. Sola portat
discipulos, et recipit Christum. Periclitatur quidem in mari: sed sine illa statim peritur. Tene te
itaque in navi, et roga Deum. Deficientibus enim omnibus consiliis, cum neque gubernacula
suffecerint, et ipsa velorum extensio maiori periculo quam utilitati fuerit; dimissis humanis omnibus
adiutoriis et viribus, sola restat nautis intentio deprecandi et voces ad Deum fundendi. Qui ergo
praestat navigantibus, ut perveniant ad portum, numquid Ecclesiam suam dimissurus est, ut eam
non perducat ad requiem?

Tempestas absente Domino.
4. 5. Tamen, fratres, maxima perturbatio in ista navi non est, nisi in absentia Domini. In Ecclesia
constitutus, absentem habet Dominum? Quando habet absentem Dominum? Quando vincitur aliqua
cupiditate. Quomodo enim quodam loco in sacramento dictum accipitur: Sol non occidat super
iracundiam vestram; neque detis locum diabolo 7: intellegitur autem, non de isto sole qui habet
quamdam sublimitatem inter coelestia visibilia, qui communiter videri potest et a nobis et a bestiis;
sed de illa luce, quam non vident nisi pura corda fidelium sicut dictum est: Erat lumen verum, quod
illuminat omnem hominem venientem in hunc mundum 8. Hoc enim lumen visibilis solis etiam
pecora minutissima et brevissima illuminat. Est ergo lumen verum iustitia atque sapientia, quod
desinit mens videre, cum perturbatione iracundiae fuerit tamquam nubilo superata: et tunc quasi
occidit sol super iracundiam hominis. Sic et in ista navi, cum absens est Christus, suis quisque
tempestatibus quatitur et iniquitatibus et cupiditatibus suis. Dicit enim tibi Lex, verbi gratia: Ne
falsum testimonium dicas 9. Si intellegas testimonii veritatem, lucem habes in mente: si autem
turpis lucri cupiditate superatus, statueris animo falsum dicere testimonium, iam incipies absente
Christo tempestate turbari; fluctuabis fluctibus avaritiae tuae, periclitaberis tempestate
concupiscentiarum tuarum, et quasi absente Christo pene submergeris.

Retro respicere.
5. 6. Quam metuendum est, ne avertatur navis, et retro respiciat? quod fit, cum relicta spe
coelestium praemiorum, ad ea quae videntur et transeunt, detorquente cupiditate quisque
convertitur. Nam et tentationibus libidinum qui perturbatur, et tamen in ea quae intus sunt
conspicit, non est usque adeo desperatus, veniam delictis suis deprecans, et intentus evincere
atque transmeare rabiem saevientis maris. Qui vero ita detorquetur ab se, ut dicat in corde suo,
Non videt Deus; non enim de me cogitat, aut curat an peccem: vertit proram, fertur procella, et
unde veniebat impellitur. Sunt enim multae cogitationes in cordibus hominum: et fluctibus huius
saeculi, et multis tempestatibus navis Christo absente turbatur.

Vigilia noctis quarta.
6. 7. Quarta vero vigilia noctis, finis est noctis: una enim vigilia tribus horis constat. Significat ergo,
quod iam in fine saeculi subvenit Dominus, et videtur ambulare super aquas. Quamquam enim
turbetur tentationum procellis haec navis, videt tamen glorificatum Deum ambulare super omnes
tumores maris; hoc est, super omnes huius saeculi principatus. Antea enim dictum est ex voce
passionis eius, quia secundum carnem cum demonstraret humilitatis exemplum, evanuerunt
adversus eum fluctus maris, quibus cessit voluntate pro nobis, ut impleretur illa prophetia: Veni in
altitudinem maris, et tempestas demersit me 10. Non enim repulit falsos testes, nec saevientem
clamorem dicentium: Crucifigatur 11. Rabida corda et ora furentium non potestate compressit, sed
patientia toleravit. Fecerunt ei quanta voluerunt: quia factus est obediens usque ad mortem,
mortem autem crucis 12. Postea vero quam resurrexit a mortuis, ut pro discipulis in Ecclesia
tamquam in navi constitutis, et fide crucis suae tamquam ligno portatis, et tentationibus huius
saeculi tamquam fluctibus maris periclitantibus, solus oraret; coepit nomen eius honorari et in hoc
saeculo, in quo contemptus, accusatus, occisus est: ut qui venerat secundum passionem carnis in
altitudinem maris, et tempestas demerserat eum, iam superborum cervices tamquam spumam
undarum sui nominis honore calcaret. Sicut nunc Dominum videmus tamquam ambulantem super
mare, sub cuius pedibus totam huius saeculi rabiem subiectam esse conspicimus.

108

