3. Qui ergo tanta potuit, esurivit, sitivit, fatigatus est, dormivit, comprehensus est, caesus est,
crucifixus est, occisus est. Ista est via: ambula per humilitatem, ut venias ad aeternitatem. Deus
Christus patria est quo imus; homo Christus via est qua imus. Ad illum imus, per illum imus; quid
timemus ne erremus? Non recessit a Patre, et venit ad nos. Ubera sugebat, et mundum continebat.
In praesepi iacebat, et Angelos pascebat. Deus et homo, idem Deus qui homo, idem homo qui
Deus. Sed non unde homo, inde Deus. Deus, quia Verbum: homo, quia Verbum caro factum est; et
Deus manendo, et hominis carnem assumendo; addendo quod non erat, non perdendo quod erat.
Ergo et modo iam passus per ipsam humilitatem, iam mortuus, iam sepultus, iam resurrexit, iam
ascendit in caelum, ibi est et sedet ad dexteram Patris: et hic est egens in pauperibus suis. Etiam
hesterno die hoc commendavi Caritati vestrae [in superiore sermone], propter illud quod dixit
Nathanaeli: Maius his videbis. Dico enim vobis, videbitis caelum apertum, et Angelos Dei
ascendentes et descendentes ad Filium hominis 4. Quaesivimus quid esset, et diu locuti sumus;
numquid et hodie eadem replicare debemus? Qui affuerunt recordentur: breviter tamen
commemoro.

Christus et sursum et deorsum. Christus et dives et pauper.
4. Non diceret: Ascendentes ad Filium hominis, nisi sursum esset; non diceret: descendentes ad
Filium hominis, nisi et deorsum esset. Ipse sursum, ipse deorsum; sursum in se, deorsum in suis;
sursum apud Patrem, deorsum in nobis. Unde et vox illa ad Saulum: Saule, Saule, quid me
persequeris? 5 Non diceret: Saule, Saule, nisi quia sursum erat. Sursum eum Saulus non
persequebatur; non diceret: Quid me persequeris? qui sursum erat, nisi esset et deorsum. Timete
Christum sursum, agnoscite deorsum. Habe Christum sursum largientem, hic agnosce indigentem.
Hic pauper est, ibi dives est. Quod hic pauper est Christus, pro nobis ipse loquitur: Esurivi, sitivi,
nudus fui, hospes fui, in carcere fui. Et quibusdam dixit: Ministrastis mihi; quibusdam dixit: Non
mihi ministrastis 6. Ecce probavimus Christum pauperem: Christum divitem quis nescit? Et hic ad
ipsas divitias pertinebat, ut aquam in vinum verteret. Si dives est qui habet vinum, qualis dives est
qui facit vinum? Ergo dives et pauper Christus: tamquam Deus dives, tamquam homo pauper. Iam
et ipse homo dives ascendit in caelum, sedet ad dexteram Patris: adhuc tamen hic pauper esurit,
sitit, nudus est.

Omnis homo pauper et mendicus Dei.
5. Tu quid es? Dives, an pauper? Multi mihi dicunt: Pauper sum; et verum dicunt. Agnosco
pauperem aliquid habentem, agnosco et indigentem. Sed habet quidam multum auri et argenti. O
si agnoscat se pauperem! Agnoscit se pauperem, si agnoscit iuxta se pauperem. Quid enim?
Quantumvis habeas quicumque dives es, Dei mendicus es. Venitur ad horam orationis, et ibi te
probo. Petis. Quomodo non pauper es, qui petis? Plus addo: Panem petis. An non es dicturus:
Panem nostrum quotidianum da nobis 7? Qui panem quotidianum petis, pauper es, an dives? Et
tamen Christus dicit tibi: Da mihi ex eo quod dedi tibi. Quid enim attulisti, quando huc venisti?
Omnia quae creavi, creatus hic invenisti: nihil attulisti, nihil hinc tolles. De meo mihi quare non
donas? Quia tu plenus es, et pauper inanis est. Primordia vestra attendite: ambo nudi nati estis. Et
tu ergo nudus natus es. Multa hic invenisti: numquid tecum aliquid attulisti? De meo quaero: da, et
reddo. Habuisti me largitorem, fac cito debitorem. Parum est quod dixi: Habuisti me largitorem, fac
me debitorem; habeam te feneratorem. Pauca mihi das, plura reddam. Terrena mihi das, caelestia
reddam. Temporalia mihi das, aeterna restituam. Te ipsum tibi reddam, quando te mihi reddidero.

97

SERMO 124

DE VERBIS EVANGELII IOANNIS (5, 2- 4):
"EST AUTEM IEROSOLYMIS PROBATICA PISCINA", ETC.

Aegroti ad piscinam sanatio fuit figuratio.
1. Recentissima in auribus nostris sonuit evangelica lectio, et ad cognoscendum quid sibi vellent
quae lecta sunt, fecit attentos. Hoc de me exspectari arbitror, hoc me pro viribus expositurum,
Domino adiuvante, polliceor. Procul dubio enim non frustra fiebant illa miracula, et aliquid nobis pro

258

