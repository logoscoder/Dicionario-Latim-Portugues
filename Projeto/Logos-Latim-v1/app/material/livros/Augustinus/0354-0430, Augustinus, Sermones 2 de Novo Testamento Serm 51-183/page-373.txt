Pater proprio Filio non pepercit, sed pro nobis omnibus tradidit eum, ut et ipse Filius traderet
semetipsum pro nobis.

Videmus in capite nostro quod speramus.
3. 3. Traditus ergo ille Excelsus, per quem facta sunt omnia, traditus propter formam servi in
opprobrium hominum et abiectionem plebis, in contumeliam, in flagella, in mortem crucis docuit
nos exemplo passionis, cum quanta patientia in illo ambulemus; et firmavit nos exemplo suae
resurrectionis, quid ab illo patienter sperare debeamus. Si enim quod non videmus speramus, per
patientiam exspectamus 11. Quod non videmus quidem, speramus; sed corpus sumus illius capitis,
in quo iam perfectum est quod speramus. De illo enim dictum est quod ipse sit caput corporis
Ecclesiae, primogenitus, ipse primatum tenens 12. Et de nobis scriptum est: Vos autem estis corpus
Christi et membra 13. Si autem quod non videmus speramus, per patientiam exspectamus, securi;
quoniam qui resurrexit caput nostrum est, servat spem nostram. Et quia priusquam resurgeret,
flagellatum est caput nostrum, firmavit patientiam nostram. Scriptum est enim: Quem enim diligit
Dominus, corripit; flagellat autem omnem filium, quem recipit 14. Non itaque in flagello deficiamus,
ut in resurrectione gaudeamus. Ita enim verum est quod flagellat omnem filium quem recipit, ut
nec Unico suo pepercerit, sed pro nobis omnibus tradiderit eum. Intuentes ergo eum, qui sine
peccati merito flagellatus est, qui mortuus est propter delicta nostra, et resurrexit propter
iustificationem nostram, non timeamus ne abiciamur flagellati; sed potius confidamus quia
recipiemur iustificati.

Nec modo sine gaudio sumus. Fluxae peccatorum deliciae.
4. 4. Quamvis enim nondum venerit nostri gaudii plenitudo: nec modo tamen sine gaudio relicti
sumus; quia spe salvi facti sumus. Ideo et ipse Apostolus, qui ait: Si quod non videmus speramus,
per patientiam exspectamus 15; dicit alio loco: Spe gaudentes, in tribulatione patientes 16. Habentes
ergo talem spem, multa fiducia utamur 17; et sermo noster in gratia conditus sit sale, ut sciamus
quemadmodum oporteat unicuique respondere 18. Dicendum est enim eis qui cum perdidissent, vel
numquam suscepissent sustinentiam, nobis sustinentibus Dominum (quia quod non videmus
sperantes, per patientiam exspectamus) etiam insultare audent, cum imitari deberent: Ubi sunt
deliciae vestrae, propter quas ambulatis per vias pravas? Non dicimus: Ubi erunt, cum haec vita
transierit; sed modo: Ubi sunt? Cum hesternum diem hodiernus abstulerit, et hodiernum crastinus
ablaturus sit, quid eorum quae diligitis, non transcurrit et transvolat? Quid non fugit pene antequam
capitur, cum ex ipso hodierno die nulla possit vel hora retineri? Ita enim secunda excluditur a tertia,
sicut prima exclusa est a secunda. Ipsius horae unius, quae praesens videtur, nihil est praesens:
omnes enim partes eius, et omnia momenta fugitiva sunt.

Vanitas temporalium.
5. 5. Propter quid peccat homo, si non excaecatus est cum peccat, vel cum peccaret attendat.
Poterat videre quia voluptas transitura sine prudentia desideratur; vel cum transierit, cum
paenitentia cogitatur. Nos irridetis, quia speramus aeterna, quae non videmus; cum vos eis quae
videntur temporalibus subditi, nesciatis qualis vobis dies crastinus illucescat; quem saepe bonum
sperantes, malum invenitis; nec, si bonus fuerit, eum ne fugiat tenere poteritis. Nos irridetis, quia
speramus aeterna; quae cum venerint, non transibunt; quia nec ipsa veniunt, sed semper manent;
nos autem ad illa veniemus, cum per viam dominicam ista quae transeunt transierimus. A vobis
vero temporalia nec sperari aliquando desinunt, et tamen crebro sperata vos fallunt; nec cessant
vos inflammare ventura, corrumpere venientia, torquere transeuntia. Nonne ipsa sunt quae
concupita inardescunt, adepta vilescunt, amissa vanescunt? Utimur eis et nos secundum
peregrinationis nostrae necessitatem; sed non in eis gaudia nostra figimus, ne illis labentibus
subruamur. Utimur enim hoc mundo tamquam non utentes 19, ut veniamus ad eum qui fecit hunc
mundum, et in eo maneamus, eius aeternitate perfruentes.

Spei nostrae certitudo.
6. 6. Quid est autem quod dicitis: Quis huc inde venit, et quid apud inferos geratur, quis hominibus
indicavit? Et hinc vobis os clausit, qui mortuum quarta die resuscitavit 20, et ultra non moriturus die
tertio resurrexit, et antequam moreretur, qualis vita morientes excipiat, tamquam ille quem nihil
lateret, et in paupere quiescente et in divite ardente narravit 21. Sed illi ista non credunt, qui dicunt:
Quis huc inde reversus est? Credituros se volunt videri, si quis parentum suorum revivisceret. Sed
maledictus omnis qui spem suam ponit in homine 22. Ideo ergo Deus homo factus, mori et resurgere

373

