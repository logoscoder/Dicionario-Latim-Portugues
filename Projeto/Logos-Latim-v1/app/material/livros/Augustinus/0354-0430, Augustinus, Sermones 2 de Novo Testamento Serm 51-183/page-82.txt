27

SERMO 69

DE VERBIS EVANGELII MT 11, 28-30:
"VENITE AD ME, OMNES QUI LABORATIS ET ONERATI ESTIS", ET CETERA

Unde hic labor.
1. 1. Audivimus in Evangelio Dominum exhilaratum spiritu dixisse Deo Patri: Confiteor tibi, Pater,
Domine coeli et terrae, quia abscondisti haec a sapientibus et prudentibus, et revelasti ea parvulis.
Ita, Pater, quoniam sic placitum est coram te. Omnia mihi tradita sunt a Patre meo: et nemo
agnoscit Filium, nisi Pater; neque Patrem quis agnoscit, nisi Filius, et cui voluerit Filius revelare 1. In
clamando laboramus, in audiendo laboratis. Audiamus ergo eum qui sequitur, et dicit: Venite ad
me, omnes qui laboratis 2. Quare enim omnes laboramus, nisi quia sumus homines mortales,
fragiles, infirmi, lutea vasa portantes, quae faciunt invicem angustias? Sed si angustantur vasa
carnis, dilatentur spatia caritatis. Quid ergo dicit: Venite ad me, omnes qui laboratis, nisi ut non
laboretis? Denique promissio eius in promptu est: quoniam laborantes vocavit, quaererent forte qua
mercede vocati sunt: Et ego vos, inquit, reficiam 3.

Humilitas fundamentum spiritalis aedificii.
1. 2. Tollite iugum meum super vos, et discite a me 4: non mundum fabricare, non cuncta visibilia
et invisibilia creare, non in ipso mundo miracula facere, et mortuos suscitare; sed quoniam mitis
sum et humilis corde 5. Magnus esse vis, a minimo incipe. Cogitas magnam fabricam construere
celsitudinis, de fundamento prius cogita humilitatis. Et quantam quisque vult et disponit
superimponere molem aedificii, quanto erit maius aedificium, tanto altius fodit fundamentum. Et
fabrica quidem cum construitur, in superna consurgit: qui autem fodit fundamentum, ad ima
deprimitur. Ergo et fabrica ante celsitudinem humiliatur, et fastigium post humiliationem erigitur.

Videre Deum et a Deo videri.
2. 3. Quod est fastigium construendae fabricae, quam molimur? Quo perventurum est cacumen
aedificii? Cito dico, usque ad conspectum Dei. Videtis quam excelsum est, quanta res est,
conspicere Deum. Qui desiderat, et quod dico, et quod audit intellegit. Promittitur nobis conspectus
Dei, veri Dei, summi Dei. Hoc enim bonum est, videntem videre. Nam qui colunt falsos deos, facile
illos vident: sed eos vident, qui oculos habent et non vident. Nobis autem promittitur visio Dei
viventis et videntis, ut illum Deum videre concupiscamus, de quo dicit Scriptura: Qui plantavit
aurem, nonne audiet? qui finxit oculum, nonne considerat? 6 Non ergo audit, qui tibi fecit unde
audias? et non videt, qui creavit unde videas? Bene in ipso Psalmo praeloquitur et dicit: Intellegite
ergo, qui insipientes estis in populo; et stulti, aliquando sapite 7. Multi enim propterea mala faciunt,
dum putant quod non videantur a Deo. Et difficile est quidem ut eum credant videre non posse: sed
putant nolle. Pauci inveniuntur tantae impietatis, ut impleatur in eis quod scriptum est: Dixit stultus
in corde suo, Non est Deus 8. Insania ista paucorum est. Sicut enim magna pietas, paucorum est; ita
et magna impietas, nihilominus paucorum est. Hoc autem quod dico, turba dicit: Ecce modo inde
cogitat Deus, ut sciat quid facio in domo mea, et curat Deus quid velim agere in lecto meo? Quis
dicit? Intellegite, qui insipientes estis in populo; et stulti, aliquando sapite 9. Tu homo cum sis, quia
laboras si omnia domus tuae noveris et pertineant ad te omnia verba, omnia facta servorum
tuorum, putas et Deum sic laborare ut attendat ad te, qui non laboravit ut crearet te? Oculum in te
non intendit suum, qui fecit tuum? Non eras, et creavit te ut esses: non te curat, cum iam sis, qui
vocat ea quae non sunt, tamquam sint 10? Non ergo tibi hoc promittas. Velis, nolis, videt te; et ab
eius oculis non est ubi abscondas te. Si enim ascenderis in coelum, ibi est; si descenderis in
infernum, adest 11. Laboras, nolens recedere a factis malis, et volens non videri a Deo. Magnus
labor. Facere vis mala quotidie, suspicaris te non videri? Audi Scripturam dicentem: Qui plantavit
aurem, nonne audiat? qui finxit oculum, nonne considerat? 12 Ubi mala facta tua abscondis ab oculis
Dei? Si non vis recedere ab ipsis, multum laboras.

Peccatori fugiendum ad Deum.
3. 4. Audi dicentem: Venite ad me, omnes qui laboratis 13. Non finis laborem fugiendo. Ab illo eligis
fugere, non ad illum? Inveni quo, et fuge. Si autem propterea non potes ab illo fugere, quia ubique
praesens est; de proximo fuge ad Deum, qui praesens est, ubi stas. Fuge. Ecce fugiendo excessisti
coelos, ibi est: descendisti ad inferos, ibi est: quascumque terrarum solitudines elegeris, ibi est qui

82

