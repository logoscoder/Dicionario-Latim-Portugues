desiderium, ecce quod pete, ecce quod desidera, ecce quod ora; ecce quod orare oportet semper,
quousque hinc exeamus, et non deficere.

Ora et plora, spera te assecuturum omnia quae Deus promiserit.
6. Forte aliquis vestrum dicat: Quid voluit dicere Idithun: Auribus percipe lacrimas meas? Lacrimae
enim videntur, non audiuntur; lacrimae profluunt, non sonant. Ita vero habent voces suas, sicut
sanguis Abel habuit vocem suam 13. Si habuit ad Dominum sanguis occisi, habent etiam lacrimae
precantis, habent omnino. Nam et lacrimae sanguis cordis est. Ergo, quando postulas vitam
aeternam, quando dicis: Adveniat regnum tuum 14, ubi securus vivas, ubi semper vivas, ubi
numquam doleas amicum, numquam timeas inimicum, quando hoc poscis, plora, funde sanguinem
interiorem, immola Deo tuo cor tuum; hoc est, quod oportet orare, et non deficere; hoc est, quod
docet dominica oratio: Sanctificetur nomen tuum, adveniat regnum tuum, fiat voluntas tua sicut in
caelo et in terra 15, ut simus aequales angelis tuis 16. O desiderium! Quis auderet homo desiderare,
si Deus non esset dignatus promittere? Ora: magnum est quod oras, sed maior est qui promisit.
Difficile est quod promisit, ut homo fiat angelus, nihil difficilius: sed omnia Deo possibilia 17.
Magnum aliquid putas et difficile, ut homo angelus fiat; illud non tibi videtur difficile, et multo
difficilius multoque incredibilius, ut unicus Dei homo fieret? Quod homo futurus sit angelus dubitat
homo, propter quem Deus factus est homo! Dubitas te accipere quod petis, cum teneas tale pignus,
qui se dignatus est tuum gratis facere debitorem? Non mutuum dedisti, aut aliquam pecuniam
commodasti, aut aliquod beneficium praestitisti Deo. Nonne, quidquid habes, ab illo habes, et, quod
accepturus es, ab illo accepturus es? Dignatus est seipsum facere debitorem, et qualem debitorem!
Chirographum fecit, pignus dedit. Chirographum eius est Scriptura divina; pignus eius est mors
Christi, promissio eius est mors Christi. Qui impiis dedit mortem Filii sui, piis et fidelibus negavit
mortem Filii sui?

Non solis vocibus sed et moribus petendum.
7. Securi estote, fratres, accipietis: petite, quaerite, pulsate, accipietis, invenietis, aperietur vobis.
Nolite autem solis vocibus petere, quaerere, pulsare, sed etiam moribus; facite opera bona, sine
quibus agi ista vita omnino non debet; quotidianis operibus bonis delete peccata. Nec ipsa levia
peccata contemnenda sunt; quamvis enim non sint grandia, congeruntur, acervum faciunt;
congeruntur et massam faciunt. Nolite contemnere, quia minuta sunt, sed timete, si multa sunt.
Quid minutius guttis pluviae? Et his multis agri satiantur, flumina implentur. Nolite contemnere
peccata vestra levia et minuta, ne acervo facto premant vos. Ecce aqua maris paulatim sudat per
rimas navis, et tamen implet sentinam; si non hauriatur, submergit navem. Fluctus autem si sit
ingens, tamquam mons veniet, et semel navem obruit, et perdit; sic sunt homicidia, id est, gravia
peccata sic sunt adulteria, fornicationes, blasphemiae, periuria; grandia peccata sunt, semel
obruunt. Minuta autem illa peccata, sine quibus vita humana esse non potest, per rimas fragilitatis
humanae sensim paulatim ingrediuntur, et in sentinam confluunt. Imitamini nautas, quorum non
cessant manus, et nihil remanet in sentina; non cessent, inquam, sed ab operibus bonis. Sed iterum
confluunt ad sentinam, quia manent rimae fragilitatis humanae; et propterea iterum exhauriatur
sentina. Si enim non cessaverint manus tuae exhauriendo bonis operibus, purum te inveniet illa
dies; et securus venies ad illam vitam, quam desiderabat Idithun, cum dicebat: Auribus percipe
lacrimas meas.
[Explicit sermo de muliere Chananaea].

41

SERMO 77/C

EX SERMONE DE EO QUOD SCRIPTUM EST:
" SI QUIS VULT POST ME VENIRE, ABNEGET SE IPSUM "
[FRAGMENTUM]

Ne subtrahatur correptio.
1. Quando videt homo aliquem male viventem, et forte aliquid Ecclesiae praestantem, et non
corripit, animo fugit. Quid est: " animo fugere "? Timere. Timor est fuga interior. Quare timet? Quia
mercenarius est. Ne forte ille male accipiat quod corripitur, et non det quod solet. Videt lupum
venientem, id est, diabolum male viventis colla frangentem; et fugit animo, abstinet ab utili
correptione, plenus timore. Qui autem pastor est, et est ei cura pro ovibus, non eum dimittit 1, et

120

