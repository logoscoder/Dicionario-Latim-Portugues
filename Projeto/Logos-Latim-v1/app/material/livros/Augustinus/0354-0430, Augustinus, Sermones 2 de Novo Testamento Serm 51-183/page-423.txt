Verbo sine verbo? Modo ista vivebat de Verbo, sed sonante verbo. Erit vita de Verbo, nullo sonante
verbo. Ipsum Verbum vita est. Similes ei erimus, quoniam videbimus eum sicuti est 74. Ipsa erat
una, ut contemplaretur delectationem Domini. Hoc in saeculi huius nocte non possumus. Mane
astabo tibi, et contemplabor 75. Ergo: Ego, inquit, me non arbitror apprehendisse. Unum autem 76.

Proficiendum semper in via ad Deum.
15. 18. Quid ergo facio? Quae retro oblitus, in ea quae ante sunt extentus, secundum intentionem
sequor. Adhuc sequor: ad palmam supernae vocationis Dei in Christo Iesu 77. Adhuc sequor, adhuc
proficio, adhuc ambulo, adhuc in via sum, adhuc me extendo, nondum perveni. Ergo si et tu
ambulas, si te extendis, si ea quae ventura sunt cogitas; obliviscere praeterita, noli in ea respicere,
ne ibi remaneas ubi respexeris. Mementote uxoris Lot 78. Quotquot ergo perfecti, hoc sapiamus.
Dixerat: Non sum perfectus, et dicit: Quotquot perfecti, hoc sapiamus. Ego me non arbitror
apprehendisse. Non quia iam acceperim, aut iam perfectus sim; et dicit: Quotquot perfecti, hoc
sapiamus. Perfecti, et non perfecti; perfecti viatores, nondum perfecti possessores. Et ut noveritis
quod perfectos viatores dicat; qui iam in via ambulant, perfecti viatores sunt; ut scias viatores eum
dixisse, non habitatores, non possessores; audi quod sequitur: Quotquot ergo perfecti, hoc
sapiamus. Et si quid aliter sapitis, ne forte subrepat vobis, quia vos aliquid estis. Qui autem se
ipsum putat esse aliquid, cum nihil sit, se ipsum seducit 79. Et qui se putat aliquid scire, necdum scit
quemadmodum oportet scire 80. Ergo: Et si quid aliter sapitis, quasi parvuli; id quoque vobis Deus
revelabit. Verumtamen in quo pervenimus, in eo ambulemus 81. Ut revelet nobis Deus et quod aliter
sapimus, in quo pervenimus, non in eo remaneamus, sed in eo ambulemus. Videtis quia viatores
sumus. Dicitis: Quid est ambulare? Breviter dico: Proficere; ne forte non intellegatis, et pigrius
ambuletis. Proficite, fratres mei, discutite vos semper sine dolo, sine adulatione, sine palpatione.
Non enim aliquis est intus tecum, cui erubescas, et iactes te. Est ibi, sed cui placet humilitas, ipse
te probet. Proba et te ipsum tu ipse. Semper tibi displiceat quod es, si vis pervenire ad id quod
nondum es. Nam ubi tibi placuisti, ibi remansisti. Si autem dixeris: Sufficit; et peristi. Semper adde,
semper ambula, semper profice; noli in via remanere, noli retro redire, noli deviare. Remanet, qui
non proficit; retro redit, qui ad ea revolvitur unde iam abscesserat; deviat, qui apostatat. Melius it
claudus in via, quam cursor praeter viam. Conversi ad Dominum, etc.

159 SERMO 170

DE IISDEM VERBIS APOSTOLI (PHIL 3, 6-16):
"SECUNDUM IUSTITIAM QUAE EX LEGE EST,

QUI FUERIM SINE QUERELA" ETC.,
DEQUE VERBIS PSALMI (142, 1-2):
"EXAUDI ME IN TUA IUSTITIA", ETC.,
AC POSTREMO DE LECTIONE EVANGELII IOANNIS (6, 39):
"VOLUNTAS PATRIS EST UT OMNIA QUAE DEDIT MIHI, NON PEREANT", ETC.

Iustitia ex lege Apostolo damnum videtur.
1. Divinae lectiones omnes ita sibi connectuntur, tamquam una sit lectio; quia omnes ex uno ore
procedunt. Multa sunt ora ministerium sermonis gerentium; sed unum est os ministros implentis.
Audivimus apostolicam lectionem, et forte aliquem moveat quod ibi scriptum est: Secundum
iustitiam quae ex lege est, qui fuerim sine querela. Quae mihi lucra fuerunt, haec propter Christum
damna esse duxi 1. Deinde secutus ait: Non solum damna, sed etiam stercora existimavi esse, ut
Christum lucrifaciam, et inveniar in illo non habens meam iustitiam quae ex lege est, sed iustitiam
quae est ex fide Iesu Christi 2. Quomodo enim stercora existimavit et damna, secundum iustitiam
quae ex lege est, conversari sine querela? Quis enim legem dedit? Nonne ipse legem praemisit, qui
postea reis legis cum indulgentia venit? Sed his eum credimus venisse cum indulgentia, quos reos
lex tenebat. Numquid autem lex reos tenebat eos qui secundum iustitiam quae ex lege est
conversati sunt sine querela? Si ergo indulgentiam et veniam peccatorum reis legis attulit Dominus,
non attulit Paulo apostolo, qui dicit sine querela se in lege conversatum? Sed ipsum audiamus alio
loco: Non ex operibus, inquit, quae nos fecimus, sed secundum suam misericordiam salvos nos
fecit, per lavacrum regenerationis 3. Et iterum: Qui prius fui blasphemus, et persecutor, et

423

