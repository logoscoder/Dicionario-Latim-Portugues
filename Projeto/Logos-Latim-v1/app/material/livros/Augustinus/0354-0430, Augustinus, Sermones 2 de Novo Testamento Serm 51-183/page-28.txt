hominibus, ut videant bona opera vestra, et glorificent Patrem vestrum, qui in coelis est; reum se
teneri arbitrabitur, quia contra praeceptum fecit, ubi dicitur: Attendite ne iustitiam vestram faciatis
coram hominibus, ut videamini ab eis. Rursusque si hoc timens et cavens, ea quae bene facit
absconderit, non se putabit servire imperanti et dicenti: Luceat lumen vestrum coram hominibus, ut
videant bona opera vestra.

Utrumque praeceptum adimplet Apostolus.
2. 2. Qui recte autem intellegit, utrumque implet, et serviet universissimo Domino, qui servum
pigrum non damnaret, si ea quae fieri nullo modo poterant, imperaret. Audite enim Paulum servum
Christi Iesu, vocatum Apostolum, segregatum in Evangelium Dei, utrumque et facientem et
docentem 4. Videte quemadmodum luceat lumen eius coram hominibus, ut videant bona opera
eius. Commendamus, inquit, nosmetipsos ad omnem conscientiam hominum in conspectu Dei 5: et
iterum: Providemus enim bona, non solum coram Deo, sed etiam coram hominibus 6: et iterum:
Placete omnibus per omnia, sicut et ego omnibus per omnia placeo 7. Videte rursus quemadmodum
attendat, ne faciat iustitiam suam coram hominibus, ut videatur ab eis. Opus autem suum probet,
inquit, unusquisque; et tunc in semetipso habebit gloriam, et non in altero 8: et iterum: Nam gloria
nostra haec est, testimonium conscientiae nostrae 9: et illud quod nihil est manifestius: Si adhuc,
inquit, hominibus placerem, Christi servus non essem 10. Sed ne quisquam eorum qui de praeceptis
quasi repugnantibus ipsius Domini moventur, multo magis Apostolo eius ingerat quaestionem, et
dicat: "Quomodo tu dicis: Placete omnibus per omnia, sicut et ego omnibus per omnia placeo: et tu
idem dicis: Si adhuc hominibus placerem, Christi servus non essem?" Adsit ipse Dominus, qui etiam
in servo suo et Apostolo loquebatur, et aperiat nobis voluntatem suam, et tribuat obediendi
facultatem.

Conciliantur duo illa praecepta.
2. 3. Ipsa quippe verba evangelica secum portant expositiones suas; nec intercludunt ora
esurientium, quia pascunt corda pulsantium. Intentio quippe cordis humani quo dirigatur, et quo
spectet, intuendum est. Si enim qui vult videri ab hominibus bona opera sua, gloriam et utilitatem
suam ponit ante homines, et hanc in conspectu hominum quaerit; nihil eorum, quae de hac re
Dominus praecepit, implevit: quia et attendit facere iustitiam suam coram hominibus, ut videretur
ab eis; et non sic eluxit lumen eius coram hominibus, ut ad hoc viderent bona opera eius, ut
glorificarent Patrem qui in coelis est. Se quippe voluit glorificari, non Deum; et suam quaesivit
utilitatem, non dilexit Domini voluntatem. De qualibus dicit Apostolus: Omnes enim quae sua sunt
quaerunt, non quae Iesu Christi 11. Itaque non illic sententia terminata est, ubi ait: Sic luceat lumen
vestrum coram hominibus, ut videant bona opera vestra: sed continuo subiunxit cur faciendum sit,
ut glorificent, inquit: Patrem vestrum, qui in coelis est: ut homo cum bene faciens videtur ab
hominibus, intentionem boni facti habeat in conscientia sua, intentionem vero innotescendi non
habeat nisi in laudibus Dei, propter eorum quibus innotescit utilitatem; quibus hoc prodest, ut Deus
placeat, qui hoc praestitit homini; atque ita non desperent, etiam sibi si voluerint hoc posse
praestari. Itaque aliam sententiam, ubi ait: Attendite ne iustitiam vestram faciatis coram
hominibus, non alibi terminavit, quam ubi dixit, ut videamini ab eis: nec addidit: Et glorificent
Patrem vestrum qui in coelis est; sed potius addidit: Alioquin mercedem non habebitis apud Patrem
vestrum qui in coelis est 12. Hinc enim ostendit eos qui tales sunt, quales fideles suos esse non vult,
in eo ipso mercedem quaerere, quod videntur ab hominibus, ibi constituere bonum suum; ibi
oblectare vanitatem cordis sui, ibi exinaniri et inflari, ibi tumescere et contabescere. Cur enim non
sufficit, ut diceret: Attendite ne faciatis iustitiam vestram coram hominibus; sed addidit, ut
videamini ab eis: nisi quia sunt quidam, qui sic faciunt iustitiam suam coram hominibus, non ut
videantur ab eis, sed ut ipsa opera videantur, et glorificetur Pater qui est in coelis, qui ea iustificatis
impiis donare dignatus est?

Quisnam vere praeceptum utrumque implevit.
3. 4. Qui tales sunt, nec suam iustitiam deputant, sed eius ex cuius fide vivunt. Unde et Apostolus
dicit: Ut Christum lucrifaciam, et inveniar in illo, non habens meam iustitiam, quae ex Lege est, sed
eam quae est per fidem Christi, quae est ex Deo, iustitia ex fide 13: et in alio loco: Ut nos simus
iustitia Dei in illo 14. Unde et Iudaeos ita reprehendit: Ignorantes, inquit: Dei iustitiam, et suam
volentes constituere, iustitiae Dei non sunt subiecti 15. Quisquis ergo ita vult videri hominibus opera
sua, ut ille glorificetur, a quo ea quae in illo videntur accepit, et sic ad imitandum bonum iidem ipsi
qui vident pietate fidei provocentur, vere lumen eius lucet coram hominibus: quia lux de illo
caritatis radiatur, non superbiae fumus evomitur: et in eo ipso cavet, ne iustitiam suam faciat
coram hominibus, ut videatur ab eis; quia nec suam deputat illam iustitiam, nec ideo facit ut ipse

28

