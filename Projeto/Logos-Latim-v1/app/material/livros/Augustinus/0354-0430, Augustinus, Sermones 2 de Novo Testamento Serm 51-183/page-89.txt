cogitur. Quocirca cum audis: Spiritus autem blasphemia non remittetur
spiritum, ita non omnis spiritus blasphemiam oportet accipias.

31

, sicut non omnem

Evangelistae alii de hac re consentientes cum Matthaeo.
8. 13. Audire iam velle vos video - quoniam non est omnis - quaenam sit illa blasphemia Spiritus
quae non remittetur, et quod sit verbum - quoniam non est omne - quod si dictum fuerit contra
Spiritum Sanctum, non remittetur, neque in hoc saeculo neque in futuro. Iam et ego vellem dicere
quod intentissime exspectatis audire; sed tolerate aliquantas maioris diligentiae moras, donec,
adiuvante Domino, totum quod occurrit expediam. Alii quippe duo Evangelistae, Marcus et Lucas,
cum de hac re loquerentur, non dixerunt: " blasphemiam ", seu " verbum ", ut intellegeremus non
omnem blasphemiam, sed quamdam, nec verbum omne, sed quoddam. Quid ergo dixerunt? Apud
Marcum ita scriptum est: Amen dico vobis, quoniam omnia dimittentur filiis hominum peccata et
blasphemiae, quibus blasphemaverint. Qui autem blasphemaverit in Spiritum Sanctum, non habet
remissionem in aeternum, sed reus erit aeterni delicti 32. Apud Lucam ita: Omnis qui dicit verbum in
Filium hominis, remittetur illi. Ei autem qui in Spiritum Sanctum blasphemaverit, non remittetur 33.
Numquid propter nonnullam verborum diversitatem receditur ab eiusdem veritate sententiae? Nam
quae alia causa est, cur Evangelistae eadem non eodem modo dicant, nisi ut inde discamus res
verbis, non rebus verba praeponere, nihilque aliud in loquente quaerere, nisi voluntatem propter
quam insinuandam verba promuntur? Quid enim ad rem interest, utrum dicatur: Spiritus
blasphemiae non remittetur, an dicatur: Qui blasphemaverit in Spiritum Sanctum, non ei
remittetur 34, nisi forte quod eadem res apertius isto modo quam illo dicitur, et alium Evangelistam
non destruit alius sed exponit? Spiritus autem blasphemia, clause dictum est, quia non expressum
est cuius spiritus. Non enim quicumque spiritus Spiritus Sanctus est. Item potest dici: Spiritus
blasphemiae, cum spiritu quisque blasphemat; quomodo potest dici: " spiritus oratio ", cum spiritu
quisque orat; unde dicit Apostolus: Orabo spiritu, orabo et mente 35. Cum vero dictum est: Qui
blasphemaverit in Spiritum Sanctum, illae ambiguitates solutae sunt. Item, quod scriptum est: Non
habet remissionem in aeternum, sed reus erit aeterni delicti 36, quid est aliud, quam id quod
secundum Matthaeum legitur: Non remittetur ei, neque in hoc saeculo neque in futuro 37? Aliis
quippe verbis et alio loquendi modo eadem ipsa est expressa sententia. Et quod est apud
Matthaeum: Qui dixerit verbum contra Spiritum Sanctum, ne aliud aliquid quam blasphemiam
intellegeremus, planius alii dixerunt: Qui blasphemaverit in Spiritum Sanctum. Eadem tamen res ab
omnibus dicta est, nec aliquis eorum a loquentis voluntate discessit, propter quam intellegendam
verba dicuntur, scribuntur, leguntur, audiuntur.

Difficultas in verbis Marci.
9. 14. Sed ait aliquis: Ecce accepi et intellexi, quia cum dicitur: Blasphemia, nec exprimitur " omnis
" aut " quaedam ", potest quidem intellegi " omnis ", sed non est necesse; nisi autem " quaedam "
intellegatur, falsum est quod dicitur. Ita et verbum: si non dicatur " omne ", seu " quoddam ", non
est necesse ut " omne " intellegatur; sed nisi vel " quoddam " fuerit intellectum, nullo modo potest
verum esse quod dicitur. Sed ubi legitur: Qui blasphemaverit 38, quomodo intellego " quamdam
blasphemiam ", ubi non legitur " blasphemia ", vel " quoddam verbum " ubi non legitur " verbum ",
sed tamquam generaliter dici videtur: Qui blasphemaverit? Huic contradictioni sic respondemus:
Quia etiam hic si diceretur: " Qui blasphemaverit quamcumque blasphemiam in Spiritum Sanctum
", nihil esset cur aliquam blasphemiam quaerendam putaremus, quando " omnem " intellegere
deberemus; sed quia non potest " omnis " intellegi, ne Paganis, Iudaeis, haereticis, omnique
hominum generi qui diversis erroribus et contradictionibus suis blasphemant in Spiritum Sanctum,
spes remissionis, si se correxerint, auferatur; restat utique, ut in eo quod scriptum est: Qui
blasphemaverit in Spiritum Sanctum, non habet remissionem in aeternum 39, ille intellegatur qui
non omni modo, sed eo modo blasphemaverit, ut ei numquam possit ignosci.

Tentatio duplex.
10. 15. Sicut enim in eo quod dictum est: Deus neminem tentat 40, non omni, sed quodam
tentationis modo Deus neminem tentare intellegendus est, ne falsum sit illud quod scriptum est:
Tentat vos Dominus Deus vester 41, et ne Christum negemus Deum, vel dicamus falsum
Evangelium, ubi legimus quia interrogabat discipulum tentans eum, ipse autem sciebat quid esset
facturus 42. Est enim tentatio adducens peccatum, qua Deus neminem tentat 43; et est tentatio
probans fidem, qua et Deus tentare dignatur. Ita, cum audimus: Qui blasphemaverit in Spiritum
Sanctum 44, non omne blasphemandi genus debemus accipere, sicut nec ibi omne tentandi.

89

