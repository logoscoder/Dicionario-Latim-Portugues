6. Novimus eos - clamant eorum litterae - verbo sanasse languidos. Ipse apostolus Paulus ait
cuidam: Eneas surge, sterne tibi 11. Surrexit vetustissimus languidus continuo sanatus, et stravit
sibi. Et tamen idem, ipse ait de quodam discipulo suo: Trophimum autem aegrotantem reliqui
Mileti 12. Sanas ignotum quo venis, et aegrotantem relinquis discipulum unde discedis? De Epafra
quid dicit? Tristis, inquit, erat ex eo quod audieratis cum infirmatum fuisse, nam et infirmatus est
usque ad proximum mortis 13. Quid magnum erat Paulo apostolo eum quoque verbo sanare, nec
permittere usque ad mortis proximum pervenire? Sed Deus, inquit, misertus est eius, non solum
autem eius, sed etiam mei, ne tristitiam super tristitiam haberem 14. Videtur quia volebat eum
sanum fieri. Si volebat, utique et orabat, et tamen orans non impetrabat. Vix tamen quando
impetravit, gratias egit, quia vel vix impetravit. Beato Timotheo consilium dat medicinae.
Paralyticum vetustum verbo erexit, stomachum carissimi et unianimis et, sicut ipse appellat,
germanissimi discipuli sui eodem verbo sanare non potuit. Et tamen ait: Noli usque adhuc aquam
bibere, sed modico vino utere propter stomachum et frequentes tuas infirmitates 15. Haec satis sint
de hoc quod volui admonere Caritatem vestram, ne vel irrideatis eos et male de illis sentiatis qui
forte petierint et non acceperint, aut deficiatis qui forte petitis et non accepistis, aut vos non
accipientibus superbe praeferatis qui petitis et accipitis.

Boni Patris filii mali sumus.
7. Quid est ergo illud, quod omnes omnino qui sunt eius petunt et accipiunt, quaerunt et inveniunt,
pulsant et aperietur eis? Nisi enim esset aliquid tale, non diceret Veritas: Omnis enim qui petit
accipit 16. Quid est hoc? Ubi invenitur? In ipso capitulo quaeramus, ne forte ibi quod quaerimus
inveniamus. Ibi habes, prorsus ibi habes. Agnoscamus nos, ubi audimus quia mali sumus. Ait enim:
Vos cum sitis mali, nostis bona data dare filiis vestris. Quanto magis Pater vester caelestis dabit
bona petentibus se? 17 Et Patrem nostrum dixit bonum, et nos malos. Quid ergo? Deus summus ille
bonus pater est malorum? Negare tamen non possumus, quamvis videatur absurdum. Veritas
loquitur: Si vos cum sitis mali - quid contradicimus Veritati? - nostis bona data dare filiis vestris. Ea
bona damus filiis nostris, quae tamen non faciunt bonos. Si ergo nos possumus dare bona, quae
non faciunt bonos, tamen bona sunt, quid restat ut petamus a Deo, nisi bona quibus simus boni?
Increpati enim sumus, cum dictum est: cum sitis mali. Et demonstratus est tamen nobis Pater
noster summus bonus, qui in caelis est. Non erubescimus sub tali Patre esse mali? Aut vero ille
Pater malorum esse vellet, si malos vellet relinquere, si malos nos vellet in perpetuum remanere? Si
ergo mali sumus, et Patrem bonum habemus, hoc petamus, hoc quaeramus, ad hoc pulsemus, ut
bonus nos faciat bonos, ne habeat filio malos. Et quatenus fit modo quisque bonus? Quatenus?
Quantumcumque profecerit, pugnaturus est contra cupiditates, pugnaturus est contra libidines.
Quantumcumque profecerit, et si quis pacem habeat ab eis quae intus vel quae foris sunt, in se
ipso bellum habebit, in se ipso certamen acturus est, nec desinet agere certamen, spectante illo qui
paratus est adiuvare laborantem et coronare vincentem. Cum vero transierit omnis dissensio et
omnis rixa quod sumus; languor enim noster et rixa nostra non alia contraria nobis natura, sed
quodammodo adsueta natura languor noster est. Non eramus sic in paradiso; nihil nobis
repugnabat ex nobis. Dimisimus eum cum quo pacem habebamus, et bellum nos ipsi nobiscum
habere coepimus. Et haec nostra miseria. Et magnum est in hac vita in hoc bello non vinci. Nam
carere hoste in hac vita non possumus. Erit autem vita ultima, quando inimicum nullum habebimus
nec foris nec intus: novissima enim inimica destruetur mors 18. Tunc beati habitabimus in domo Dei,
et in saecula saeculorum laudabimus eum 19. Amen.

15

SERMO 62

DE VERBIS EVANGELII MT 8, 8:
"NON SUM DIGNUS UT SUB TECTUM MEUM INTRES", ET CETERA
NECNON DE VERBIS APOSTOLI, 1 COR 8, 10:
"SI ENIM QUIS VIDERIT EUM QUI HABET SCIENTIAM,
IN IDOLIO RECUMBENTEM", ET CETERA

Centurionis humilitas.
1. 1. Audivimus, cum Evangelium legeretur, fidem nostram in humilitate laudari. Ad domum quippe
Centurionis cum se promitteret Dominus Iesus iturum, ut puerum eius sanaret, ille respondit: Non
sum dignus ut sub tectum meum intres: sed tantum dic verbum, et sanabitur 1. Dicendo se

54

