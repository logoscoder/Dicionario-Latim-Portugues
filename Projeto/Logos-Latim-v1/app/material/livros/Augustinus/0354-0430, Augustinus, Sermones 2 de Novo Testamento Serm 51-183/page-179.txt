Mundus persequens mundum.
7. 7. Quis est mundus qui persequitur? De quo nobis dicitur: Nolite diligere mundum, et ea quae in
mundo sunt. Quisquis dilexerit mundum, non est caritas Patris in illo. Quia omnia quae in mundo
sunt, concupiscentia carnis est, et concupiscentia oculorum, et ambitio saeculi, quae non est a
Patre, sed ex mundo est. Et mundus transit, et concupiscentia eius. Qui autem perficit voluntatem
Dei, manet in aeternum, sicut et Deus manet in aeternum 16. Ecce ambos mundos dixi, et
persequentem, et quem persequitur. Quis est mundus persequens? Omnia quae in mundo sunt,
concupiscentia carnis, et concupiscentia oculorum, et ambitio saeculi, quae non est a Patre, sed ex
mundo est: et mundus transit. Ecce iste est mundus persequens. Quis est mundus quem
persequitur? Quisquis fecerit voluntatem Dei, manet in aeternum, sicut et Deus manet in aeternum.

Mundus in Scripturis duplex: redemptus et damnatus.
7. 8. Sed ecce, ille qui persequitur, mundus vocatur: probemus, si et ille qui persecutionem patitur,
mundus vocatur. An vero surdus es adversus vocem Christi dicentis, vel potius Scripturae sanctae
attestantis: Deus erat in Christo mundum reconcilians sibi 17? Si odit vos mundus, ait, scitote quia
me prius odio habuit 18. Ecce odit mundus. Quem, nisi mundum? Quem mundum? Deus erat in
Christo mundum reconcilians sibi. Persequitur mundus damnatus: persecutionem patitur mundus
reconciliatus. Mundus damnatus, quidquid praeter Ecclesiam: mundus reconciliatus, Ecclesia. Non
enim venit Filius hominis, ait, ut iudicet mundum, sed ut salvetur mundus per ipsum 19.

Omnibus iussum est ut se abnegent.
7. 9. Sed in hoc mundo sancto, bono, reconciliato, salvato; imo salvando, nunc autem spe salvato:
Spe enim salvi facti sumus 20: in hoc ergo mundo, hoc est Ecclesia, quae tota sequitur Christum,
universaliter dixit: Qui vult me sequi, abneget semetipsum 21. Non enim hoc virgines debent audire,
et maritatae non debent; aut viduae debent, et nuptae non debent: aut monachi debent, et
coniugati non debent; aut clerici debent, et laici non debent: sed universa Ecclesia, universum
corpus, cuncta membra per officia propria distincta et distributa, sequantur Christum. Tota
sequatur ipsa unica, sequatur columba, sequatur sponsa, sequatur redempta et dotata sanguine
sponsi. Habet ibi locum suum integritas virginalis; habet ibi locum suum continentia vidualis; habet
ibi locum suum pudicitia coniugalis: non ibi habet locum suum adulterium; non ibi habet locum
suum illicita et punienda lascivia. Ista autem membra quae habent ibi locum suum in genere suo, et
in loco suo, et in suo modo, sequantur Christum; abnegent se, id est non praesumant de se; tollant
crucem suam, id est, tolerent in mundo pro Christo quidquid intulerit mundus. Ament eum qui solus
non decipit, qui solus non fallitur, solus non fallit: ament eum, quia verum est quod promittit. Sed
quia non modo dat, titubat fides. Dura, persevera, tolera, porta dilationem, et tulisti crucem.

Christi sequentium varii gradus, quidve in illis sit retro respicere.
8. 10. Non dicat virgo: Sola ibi ero. Non enim sola ibi erit Maria, sed erit ibi et Anna vidua. Non dicat
nupta: Vidua ibi erit, non ego. Non enim erit ibi Anna, et non ibi erit Susanna. Sed plane inde se
probent qui ibi futuri sunt, ut qui habent hic inferiorem locum, non invideant, sed diligant in aliis
meliorem locum. Etenim, verbi gratia, fratres mei, ut advertatis: coniugalem vitam quisque elegit,
continentem vitam quisque elegit; si ille qui elegit vitam coniugalem, concupiverit adulteria, retro
respexit; illud concupivit quod illicitum est. Qui vero a continentia ad nuptias postea redire voluerit,
retro respexit: licitum elegit, et retro respexit. Ergo damnandae sunt nuptiae? Non. Non sunt
damnandae nuptiae: sed ille qui eas elegit, quo accesserat vide. Iam ante ierat. Quando vivebat
lascive adolescens, nuptiae ante illum erant; ad eas se tendebat: cum vero elegit continentiam,
nuptiae post illum sunt. Memores estote, ait Dominus, uxoris Lot 22. Uxor Lot retro respiciendo
remansit 23. Quisque ergo quo potuit pervenire, inde timeat retro respicere: et ambulet in via,
sequatur Christum: quae retro oblitus, in ea quae ante sunt extentus, secundum intentionem intus
sequatur ad palmam vocationis Dei in Christo Iesu 24. Coniugati praeponant sibi innuptos; fateantur
eos esse meliores: in eis diligant quod ipsi non habent; et in illis Christum ament.

63

SERMO 97

DE VERBIS EVANGELII MC 13, 32:
" DE DIE AUTEM ILLO VEL HORA NEMO SCIT, NEQUE ANGELI
IN CAELO, NEQUE FILIUS, NISI PATER "

179

