Vere dico Caritati vestrae, quia nostrorum desiderium et querellas etiam per litteras ferre non
possumus; sed quia hoc, quod petitis, iam iussit et sanctus senex, sic concludo sermonem. Natalis
beati Cypriani certe iam propinquat; propter eam sollemnitatem in me retinendo violenti esse
voluistis: ergo, qui verbo studemus, bonum est ut etiam corpore ieiunemus.

151 SERMO 164

DE VERBIS APOSTOLI (GAL 6, 2-5):
"INVICEM ONERA VESTRA PORTATE";
ET DE ISTIS:
"UNUSQUISQUE ONUS SUUM PORTABIT".
CONTRA DONATISTAS,
PAULO POST HABITAM CARTHAGINE COLLATIONEM PRONUNTIATUS

Lex Christi a portantibus invicem onera sua impletur.
1. 1. Omnes nos per Apostolum admonet veritas, ut invicem onera nostra portemus; et in eo ipso
quo nos admonet, ut invicem onera nostra portemus, quo fructu id faciamus ostendit, adiungens et
dicens: Et sic adimplebitis legem Christi 1; quae non implebitur, nisi invicem onera nostra portemus.
Quae sint onera ista, et quemadmodum portanda sint, quoniam quidem omnes pro nostris viribus
conari debemus implere legem Christi, adiuvante Domino conabor ostendere. Quod me
demonstraturum esse proposui, mementote ut exigatis; et cum reddidero, non petatis. Hoc me
demonstraturum esse proposui, adiuvante Domino intentionem meam et pro me orationes vestras,
quae sint onera quae invicem nos iubet ut portemus Apostolus, et quemadmodum portanda sint.
Hoc si fecerimus, illud ubi fructum posuit, sua sponte consequetur, ut impleamus legem Christi.

Onera distinguenda.
1. 2. Dicit aliquis: Obscure enim Apostolus locutus est, ut tu coneris exponere quae sint ista onera,
vel quemadmodum invicem sustinenda? Est illic quaestio, quae nos cogit onera distinguere. Et in
ipso quippe capitulo lectionis habes ibi positum: Unusquisque autem proprium onus portabit 2. Iam
ergo occurrit sensibus vestris: Si unusquisque onus proprium portabit, quomodo dicit: Invicem
onera vestra portate 3? Nisi quia onera distinguenda sunt, ne sibi contraria loqui putetur Apostolus.
Non enim longe, non enim in alia Epistola, non enim in hac ipsa longe superius aut inferius; sed in
eo ipso loco, ita ut sibi sint eadem verba contigua, utrumque posuit, et quia unusquisque proprium
onus portabit, et quod admonuit et hortatus est, ut invicem onera nostra portemus.

Onerum duo genera.
2. 3. Alia ergo sunt onera, in quibus unusquisque proprium portat, nec portat cum alio alter, nec
proicit in alterum; et alia sunt onera, in quibus recte dicis fratri: Porto tecum, aut: Porto pro te. Si
ergo distinctione opus est, non est facilis intellectus. Contra eos ergo qui putabant posse hominem
contaminari peccatis alienis, respondit Apostolus: Unusquisque onus proprium portabit. Item, contra
eos quibus per hoc possit neglegentia subintrare, ut quasi securi facti quod non contaminarentur
peccatis alienis, neminem curarent corrigere: Invicem onera vestra portate 4. Breviter dictum,
breviterque distinctum est; et quantum existimo, manifestationem veritatis non impedivit. Nam et
breviter audistis, et cito intellexistis. Corda vestra non vidi; sed testes cordis voces audivi. Iam ergo
tamquam de intellectis securi, aliquando latius disseramus; non ut intellegendum insinuetur, sed ut
quod intellectum est, commendetur.

Sua cuique onera, peccata.
2. 4. Onera quae unusquisque sua portat, peccata sunt. Has detestabilium onerum sarcinas
portantibus hominibus, et sub eis frustra sudantibus, Dominus dicit: Venite ad me, omnes qui
laboratis et onerati estis, et ego reficiam vos 5. Quomodo reficit peccatis oneratos, nisi indulgentia
peccatorum? Concionator mundi, de quadam specula excelsae auctoritatis exclamat: Audi, genus

403

