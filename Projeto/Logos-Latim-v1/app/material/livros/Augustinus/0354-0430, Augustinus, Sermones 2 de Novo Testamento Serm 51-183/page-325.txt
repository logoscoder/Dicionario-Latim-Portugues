in caelum? Hoc est Christum deducere; aut: Quis descendit in abyssum? Hoc est Christum a
mortuis reducere. Sed prope est, inquit, verbum in ore tuo, quia Dominus est Iesus: et si credideris
in corde tuo quia Deus illum suscitavit a mortuis, salvus eris. Corde enim creditur ad iustitiam, ore
autem confessio fit ad salutem 13. Haec, fratres, Apostoli verba sunt, ipsius Sancti Spiritus sancta
ebrietate ructuantis.

Iustitia fidei a Spiritu Sancto post recessum Christi.
4. Cum ergo hanc beatitudinem, qua non videmus et credimus, nullo modo haberemus nisi eam a
Spiritu Sancto acciperemus; merito dictum est: Expedit vobis ut ego vadam. Si enim non abiero
Paracletus non veniet ad vos; si autem abiero, mittam illum ad vos. Semper quidem divinitate
nobiscum est; sed nisi corporaliter abiret a nobis, semper eius corpus carnaliter videremus, et
numquam spiritaliter crederemus; qua fide iustificati et beatificati, idipsum Verbum Deum apud
Deum, per quod facta sunt omnia, et quod caro factum est, ut habitaret in nobis, corde mundato
contemplari mereremur. Et si non manu tangendo, sed corde creditur ad iustitiam; recte de iustitia
nostra mundus arguitur, qui non vult credere nisi quod videt. Ut autem nos haberemus iustitiam
fidei, de qua mundus argueretur incredulus, propterea Dominus ait: De iustitia, quia ad Patrem
vado, et iam non videbitis me 14. Tamquam diceret: Haec erit iustitia vestra, ut credatis in me
mediatorem, quem resuscitatum ad Patrem isse certissime habebitis, quamvis eum carnaliter non
videatis; ut per ipsum reconciliati, Deum spiritaliter videre possitis. Unde figuram Ecclesiae gestanti
mulieri, cum ei post resurrectionem ad pedes caderet: Noli me tangere, inquit, nondum enim
ascendi ad Patrem 15. Quod mystice dictum intellegitur. Noli me per corporeum contactum
carnaliter credere; spiritaliter autem credes, id est, fide spiritali me tanges, cum ascendero ad
Patrem. Quia beati qui non vident, et credunt. Et haec est iustitia fidei, qua mundus carens, de
nobis qui ea non caremus, arguitur; quia iustus ex fide vivit 16. Sive ergo quia in illo resurgentes, et
in illo ad Patrem venientes invisibiliter et in iustificatione perficimur; sive quia non videntes et
credentes ex fide vivimus, quoniam iustus ex fide vivit; propterea dixit: De iustitia, quia ad Patrem
vado, et iam non videbitis me.

Inescusabilis infidelitas mundi.
5. Nec inde se mundus excuset, quod a diabolo impeditur, ne credat in Christum. Credentibus enim
princeps mundi mittitur foras 17, ut iam non operetur in cordibus hominum, quos Christus per fidem
coeperit possidere; sicut operatur in filiis diffidentiae 18, quos ad tentandos et tribulandos iustos
plerumque concitat. Quia enim missus est foras, qui intrinsecus dominabatur, extrinsecus
proeliatur. Etsi ergo per eius persecutiones Dominus dirigit mites in iudicio 19; tamen iam ipse hoc
ipso quo foras missus est, iudicatus est. Et de hoc iudicio mundus arguitur; quia frustra de diabolo
queritur, qui non vult credere in Christum, quem iudicatum, id est, foras missum, et propter
nostram exercitationem forinsecus oppugnare permissum, non solum viri, sed etiam mulieres, et
pueri, et puellae martyres vicerunt. Sed in quo vicerunt, nisi in illo in quem crediderunt, et quem
non videntes dilexerunt, et quo dominante in cordibus suis pessimo dominatore caruerunt? Et hoc
totum per gratiam, hoc est, per donum Spiritus Sancti. Recte itaque idem Spiritus arguit mundum,
et de peccato, quia non credit in Christum; et de iustitia, quia qui voluerunt crediderunt, quamvis in
quem crediderunt non viderunt; et per eius resurrectionem se quoque in resurrectione perfici
speraverunt; et de iudicio, quia ipsi si vellent credere, a nullo impedirentur, quoniam princeps huius
mundi iam iudicatus est 20.

124 SERMO 144

DE VERBIS EIUSDEM EVANGELII IOANNIS (16, 8-11):
"IPSE ARGUET MUNDUM DE PECCATO, ET DE IUSTITIA, ET DE IUDICIO"

Peccatum incredulitatis cur solum arguitur. Spiritus Sanctus, gratia Dei dicitur.
1. 1. Cum Dominus et Salvator noster Iesus Christus de adventu Spiritus Sancti, quem se missurum
esse promisit et misit, multa diceret; ait inter cetera: Ipse arguet mundum de peccato, et de
iustitia, et de iudicio. Neque hoc cum dixisset, sermonem traiecit in aliud; sed ipsa aliquanto

325

