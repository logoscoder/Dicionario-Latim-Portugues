summum hominis bonum, in se spem ponit. Sed enim Stoicus in animo ponens summum hominis
bonum, in re quidem meliori hominis posuit; sed etiam ipse in se spem posuit. Homo est autem et
Epicureus et Stoicus. Maledictus igitur omnis qui spem suam ponit in homine 10. Quid ergo? Iam
constitutis ante oculos nostros tribus, Epicureo, Stoico, Christiano, interrogemus singulos. Dic,
Epicuree, quae res faciat beatum. Respondet: Voluptas corporis. Dic, Stoice. Virtus animi. Dic,
Christiane. Donum Dei.

Reiciendae epicureorum et stoicorum de felicitate sententiae.
8. 9. Itaque, fratres, velut ante oculos nostros Epicurei et Stoici cum Apostolo contulerunt, et
collatione sua nos quid reicere et quid deberemus eligere docuerunt. Est virtus animi res laudabilis,
prudentia mala et bona discernens, iustitia sua cuique distribuens, temperantia libidines cohibens,
fortitudo molestias aequanimiter sustinens. Magna res, laudabilis res; lauda, Stoice, quantum potes;
sed dic: Unde habes? Non virtus animi tui te facit beatum, sed qui tibi virtutem dedit, qui tibi velle
inspiravit, et posse donavit 11. Scio quia fortassis irrisurus es me, et eris in eis de quibus scriptum
est quia Paulum irridebant 12. Si tu via es, ego semino, seminator enim verborum sum pro modulo
meo. Quod fuit convicium tuum, officium est meum. Ego semino; cadit in te quod semino, tamquam
in terram duram. Ego non sum piger; et invenio terram bonam. Quid tibi faciam? Reprehensus es,
et oraculo divino reprehensus es. Inter illos es, qui confidunt in virtute sua; inter illos es, qui spem
ponunt in homine. Virtus te delectat; bona res delectat; scio, sitis; sed virtutem tibi manare non
potes. Siccus es; si tibi ostendero fontem vitae, forte deridebis. Dicis enim apud te: De ista rupe
bibiturus sum? Accedit virga, et manavit aqua 13. Iudaei enim signa petunt; sed tu, Stoice, non es
Iudaeus; scio, Graecus es; et Graeci sapientiam quaerunt. Nos autem praedicamus Christum
crucifixum. Scandalizatur Iudaeus, subsannat Graecus. Iudaeis enim scandalum, Gentibus autem
stultitiam; sed ipsis vocatis Iudaeis et Graecis, hoc est, ipsi Paulo ex Saulo, et Dionysio Areopagitae,
et talibus his, talibus et illis, Christum Dei Virtutem et Dei Sapientiam 14. Iam non irrides rupem;
agnosce virgam crucem, Christum fontem; et si sitis, bibe virtutem. Esto fonte saginatus, gratiarum
actiones fortasse ructuabis; quod ab illo habes, iam non tibi dabis, sed in ructuatione exclamabis:
Diligam te, Domine, virtus mea 15. Iam non dices: Virtus animi mei me facit beatum. Non eris inter
illos qui cognoscentes Deum, non sicut Deum glorificaverunt, aut gratias egerunt; sed evanuerunt
in cogitationibus suis, et obscuratum est insipiens cor ipsorum; dicentes enim se esse sapientes
stulti facti sunt 16. Quid est enim: dicentes se esse sapientes, nisi a se habere, sibi sufficere? Stulti
facti sunt; merito stulti. Stultitia vera, est falsa sapientia. Sed eris inter illos, de quibus dicitur:
Domine, in lumine vultus tui ambulabunt, et in nomine tuo exsultabunt tota die, et in iustitia tua
exaltabuntur; quoniam gloria virtutis eorum tu es 17. Virtutem quaerebas; dic: Domine, virtus
mea 18. Beatam vitam quaerebas; dic: Beatus homo quem tu erudieris, Domine 19. Beatus enim
populus, cuius non voluptas carnis, cuius non virtus propria; sed: Beatus populus cuius est Dominus
Deus ipsius 20. Haec est patria beatitudinis, quam omnes volunt; sed non omnes recte quaerunt.
Nos autem ad talem patriam non nobis viam quasi corde nostro machinemur, et erraticas semitas
moliamur; venit inde et via.

Beatitudo et ad beatitudinem via Christus.
8. 10. Quid vult enim beatus, quid vult, nisi non falli, non mori, non dolere? Et quid quaerit? Plus
esurire, et plus manducare? Quid, si melius est non esurire? Nemo beatus est, nisi qui vivit in
aeternum sine ullo timore, sine ulla fallacia. Nam falli odit anima. Quantum falli oderit anima
naturaliter, hinc intellegi potest, quoniam qui mente alienata rident, plorantur a sanis; et eligit
homo utique ridere, quam flere. Si duo ista proponantur: Ridere vis, an flere? quis est qui
respondeat, nisi: Ridere? Iterum si proponantur ista duo: Falli vis, an verum tenere? omnis homo
respondet: Verum tenere. Et ridere eligit, et verum tenere; de duobus illis, risu et fletu, Ridere; de
duobus istis, fallacia et veritate, Verum tenere. Sed tantum praevalet invictissima veritas, ut eligat
homo sana mente flere, quam mente alienata ridere. Ibi ergo in illa patria veritas erit, fallacia et
error nusquam. Sed et veritas erit, et flere non erit. Erit enim et verum ridere, et de veritate
gaudere, quia ibi vita erit. Nam si dolor erit, vita non erit; neque enim vita dicenda est sempiternus
immortalisque cruciatus. Ideo Dominus non appellans vitam quam habituri sunt impii, quamvis in
igne victuri sint; vitam non finiunt, ne poenam finiant: Vermis enim eorum non morietur, et ignis
eorum non extinguetur 21; tamen eam noluit appellare vitam, sed hanc appellavit vitam quae beata
et aeterna est 22. Unde interrogante illo divite Dominum: Quid boni faciam, ut vitam aeternam
consequar? et ipse quidem vitam aeternam non nominabat, nisi beatam. Nam habebunt impii
aeternam, sed non beatam vitam, quia cruciatibus plenam. Ergo ille ait: Domine, quid boni faciam,
ut vitam aeternam consequar? Respondit illi Dominus de mandatis. Ait ille: Haec omnia feci. Sed
quando respondit de mandatis, quid ait? Si vis venire ad vitam 23. Non ei dixit: beatam; quia misera
nec vita dicenda est. Non ei dixit: aeternam; quia ubi mortis timor est, nec vita dicenda est. Ergo

343

