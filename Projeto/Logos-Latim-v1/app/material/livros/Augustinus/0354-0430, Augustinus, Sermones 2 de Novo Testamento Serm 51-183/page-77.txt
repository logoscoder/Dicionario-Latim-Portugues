DE CAPITULO EVANGELII SEC. MT UBI AIT DOMINUS:
" CONFITEOR TIBI, PATER, DOMINE CAELI ET TERRAE, QUIA
ABSCONDISTI HAEC A SAPIENTITUS ET PRUDENTIBUS" ET CETERA

Magno silentio opus erat ut vox Augustini audiretur.
1. Istam sancti Evangelii lectionem etiam hesterno dominico die, sicut meministis, audivimus: sed
hodie ut legeretur nos voluimus, propterea quia heri multitudo constipata etiam angustiis aliquanto
inquietior voci nostrae non dabat facilitatem; quoniam non est talis ut sufficiat nisi magno silentio.
Proinde hodie adiuvante Domino quod heri praetermisimus discutiendum arbitror, et pro nostri
moduli infirmitate tractandum: non quia hoc hesterno die multitudini invidimus, sed quia infirmitate
vocis multitudini non sufficimus. Nunc ergo intentione vestra adiuvate me apud Dominum Deum
nostrum, quo nobis donet quod dicamus, et vobis ut salubriter audiatis.

Quid ad litteram sit sententia: confessio laudis et confessio culpae.
2. Filius Dei, unigenitus Patri, Deus semper, homo propter nos, factus quod fecit - homo enim factus
est, qui hominem fecit - dicit ad Patrem: Confiteor tibi, Pater, Domine caeli et terrae 1. Mihi Pater:
Domine caeli et terrae, Pater eius per quem facta sunt omnia. Omnis quippe creatura his duobus
vocabulis breviter explicatur, cum dicitur caelum et terra; ideo primus Scripturae Dei liber, In
principio, inquit, fecit Deus caelum et terram 2; et, auxilium meum a Domino, qui fecit caelum et
terram 3. Sed nomine caeli intellegitur quidquid in caelo est, nomine terrae intellegitur quidquid in
terra est; ita, duabus his creatura e partibus nominatis, nihil creaturarum praetermittitur: quoniam
hic est, aut ibi est. Dicit autem Filius Patri: Confiteor; et admonet nos, confessionem non in solis
peccatis deberi Deo. Plerumque enim cum auditur in Scripturis, Confitemini Domino, multi qui
audiunt pectus tundunt: non eis videtur aliud aliquid significare confessio, nisi qua solent uti
paenitentes, peccata sua confitentes, a Deo merita sua expectantes, non quod merentur pati, sed
quod ille misericorditer facere dignatur. Quod si non esset in laude confessio, non diceret: Confiteor
tibi Pater, qui nullum habebat peccatum quod confiteretur. Dicitur etiam in quodam Scripturae libro:
Confitemini Domino, et haec dicetis in confessione: opera Domini universa quoniam bona valde 4.
Etiam hic confessio laudis est, non culpae. Quando ergo laudas Deum, confiteris Deo; quando
peccata tua accusas coram Deo, confiteris Deo: totum autem hoc ad laudem pertinet Creatoris, et
quod ipsum praedicas, et quod te accusas.

Sapientes et prudentes huius mundi qui sint.
3. Sed quoniam ad laudem ipsius pertinet quod eum praedicas, nemo ambigit; quomodo autem ad
laudem eius pertineat et quod te accusas, forsitan quaeres. Hoc est quod breviter dici et intellegi
potest: cum in peccato accusas te, laudas eum qui sine peccato fecit te; nam si ille cum peccato te
faceret, non accusares te peccantem, sed illum creantem. Ergo in praedicatione Dei laus est; et
accusatio tua, laus Dei: utrumque pertinet ad confessionem. Audivimus Filium Dei dicentem:
Confiteor tibi, Pater, Domine caeli et terra 5. Quid ei confitetur? in quo eum laudat? Quia abscondisti
haec a sapientibus, inquit, et prudentibus, et revelasti ea parvulis 6. Qui sunt sapientes et
prudentes? qui parvuli? Quae ille occultavit sapientibus et prudentibus, et revelavit parvulis?
Sapientes et prudentes illos significat, de quibus Paulus dicit: Ubi sapiens? ubi scriba? ubi inquisitor
huius saeculi? nonne stultam fecit Deus sapientiam huius mundi? 7 Etiam nunc adhuc fortasse
quaeris, qui sunt isti. Forte illi sunt, qui multum de Deo disputantes falsa dixerunt; inflati doctrinis
suis, Deum invenire et cognoscere minime potuerunt. Hos fortasse quis dicat eos fuisse significatos
ab apostolo Paulo, qui dicit: Ubi sapiens? ubi scriba? ubi conquisitor huius saeculi? Sint quidem et
isti: intellegantur etiam qui Deum cognoscere minime potuerunt, et pro Deo, cuius est
incomprehensibilis invisibilisque substantia, putaverunt Deum esse aerem, aetherem, Deum esse
solem, Deum esse aliquid quod sublimiter eminet in creatura; attendentes enim magnitudines et
pulchritudines et fortitudines creaturarum, ibi remanserunt, Creatorem non invenerunt, admirantes
quae facta sunt. Nihil ab re est, etiam istos significatos accipere.

Minus irridendi qui Dei opera quam qui opera hominum deos putaverunt.
4. Verumtamen, carissimi, magis mirum est, quod invenimus in quodam Scripturae sanctae loco,
etiam illos reprehensos qui cognoverunt, et ipsorum accusatam stultitiam, falsamque inrisam esse
sapientiam. Nam illos qui non cognoverunt ex creatura Creatorem arguit liber ille Sapientiae, ubi
dicit, quia siderum gyrum, quia solem, quia lunam, rectores orbis terrarum deos putaverunt 8. Et de
his dictum est, quod, licet praeferantur eis qui idola coluerunt, et opera hominum, non opera Dei,

77

