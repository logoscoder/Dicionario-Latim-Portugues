velimus, et nostra est. Si dicebam, motus est pes meus, Quare motus, nisi quia meus? Et quid
sequitur? Misericordia tua, Domine, adiuvabat me 32. Non virtus mea; sed misericordia tua.
Numquid enim Dominus deseruit titubantem, quem audivit invocantem? Ubi est illud: Quis
invocavit Deum, et desertus est ab eo? 33 Ubi et illud: Et omnis qui invocaverit nomen Domini,
salvus erit 34? Continuo porrigens adiutorium dexterae suae, levavit mergentem, increpavit
diffidentem: Modicae fidei, quare dubitasti? 35 De me praesumpsisti, de me dubitasti.

In saeculi adversitate seu felicitate cupiditas tempestas est.
6. 9. Eia, fratres, sermo concludendus est. Attendite saeculum quasi mare, ventus validus, et
magna tempestas. Unicuique sua cupiditas, tempestas est. Amas Deum; ambulas super mare, sub
pedibus tuis est saeculi tumor. Amas saeculum; absorbebit te. Amatores suos vorare novit, non
portare. Sed cum fluctuat cupiditate cor tuum, ut vincas tuam cupiditatem, invoca Christi
divinitatem. Putatis tunc esse ventum contrarium, quando est huius saeculi adversitas? Quando
enim bella, quando tumultus, quando fames, quando pestilentia, quando cuique hominum, etiam
singulo evenit privata calamitas, tunc putatur ventus adversus, ibi putatur invocandus Deus.
Quando autem temporali felicitate saeculum arridet, quasi non est ventus contrarius. Noli hinc
interrogare temporis tranquillitatem: interroga, sed tuam cupiditatem. Vide si tranquillitas est in te;
vide si non te subvertit ventus interior: hoc vide. Magnae virtutis est, cum felicitate luctari, ne
illiciat, ne corrumpat, ne ipsa subvertat felicitas. Magnae, inquam, virtutis est, cum felicitate luctari;
magnae felicitatis est, a felicitate non vinci. Disce calcare saeculum: memento fidere in Christo. Et
si motus est pes tuus, si titubas, si aliqua non superas, si mergi incipis, dic: Domine, pereo, libera
me 36. Dic: Pereo; ne pereas. Solus enim a morte carnis liberat te, qui mortuus est in carne pro te.
Conversi ad Dominum, etc.

38

SERMO 77

DE VERBIS EVANGELII MT 15, 21-28:
"EGRESSUS IESUS DE GENEZARETH, SECESSIT IN PARTES
THYRI ET SIDONIS, ET ECCE MULIER CHANANAEA" ET CETERA

Chananaea mulier humilitatis exemplum.
1. 1. Chananaea ista mulier, quae modo nobis lectione evangelica commendata est, praebet nobis
humilitatis exemplum, et pietatis viam: ab humilitate in alta surgere ostendit. Erat autem, sicuti
apparet, non de populo Israel, unde Patriarchae, unde Prophetae, unde parentes Domini nostri Iesu
Christi secundum carnem; unde ipsa virgo Maria, quae peperit Christum. Non ergo ex isto populo
erat haec mulier: sed erat ex Gentibus. Nam, sicut audivimus, secessit Dominus in partes Tyri et
Sidonis, et inde mulier Chananaea de finibus illis egressa, petebat beneficium instantissime
curandae filiae suae, quae male a daemonio vexabatur 1. Tyrus et Sidon non erant civitates populi
Israel, sed Gentium; quamvis vicinae illi populo. Clamabat ergo avida impetrandi beneficii,
fortiterque pulsabat: et dissimulabatur ab ea, non ut misericordia negaretur, sed ut desiderium
accenderetur; nec solum ut desiderium accenderetur, sed, sicut ante dixi, ut humilitas
commendaretur. Clamabat ergo tamquam Domino non audiente, sed quod facturus erat in silentio
disponente. Discipuli rogaverunt pro illa Dominum, et dixerunt: Dimitte illam, quia clamat post
nos 2. Et ille: Non sum missus nisi ad oves quae perierunt domus Israel 3.

Quomodo Christus nonnisi ad Israelitas missus.
2. 2. Hic verborum istorum oritur quaestio: Unde nos ad ovile Christi de Gentibus venimus, si non
est missus nisi ad oves quae perierunt domus Israel? Quid sibi vult huius secreti tam alta
dispensatio, ut cum Dominus sciret quare veniret, utique ut Ecclesiam haberet in omnibus
Gentibus, non se missum dixerit, nisi ad oves quae perierunt domus Israel? Intellegimus ergo
praesentiam corporis sui, nativitatem suam, exhibitionem miraculorum, virtutemque resurrectionis
in illo populo eum ostendere debuisse; ita fuisse dispositum, sic ab initio commendatum, hoc
praedictum, hoc impletum: quia Christus Iesus ad gentem Iudaeorum venire debuit videndus,
occidendus, et lucraturus eos inde quos ante praescivit. Non enim damnata illa plebs est, sed
ventilata. Ibi erat paleae multitudo, ibi granorum occulta dignitas: ibi quod incenderetur, ibi unde
horreum repleretur. Nam unde Apostoli nisi inde? unde Petrus? unde caeteri?

Saulus in Paulum mutatus.
112

