profuit quod convictus est. Audi verba sequentia: Miser ego homo, quis me liberabit de corpore
mortis huius? Gratia Dei per Iesum Christum Dominum nostrum 9.

Aegrotus unus aqua mota curatus quid significat.
3. Intendite ergo. Erant illae porticus legem significantes, portantes aegrotos, non sanantes;
prodentes, non curantes. Sed quis curabat aegrotos? Qui descendebat in piscinam. Quando autem
descendebat aeger in piscinam? Cum Angelus signum dabat de aquae motu. Sic enim erat
sanctificata illa piscina, ut Angelus veniret, et moveret aquam. Homines aquam videbant; sed ex
motu aquae turbatae intellegebant praesentiam Angeli. Si quis tunc descendisset, curabatur. Quare
ergo ille aegrotus non curabatur? Consideremus verba ipsius: Hominem, inquit, non habeo, ut cum
mota fuerit aqua, deponat me in piscinam; cum enim venio, descendit alius 10. Ergo tu non potes
postea descendere, si alter ante te descendat? Significatum est hic, quia non curabatur nisi unus ad
motum aquae. Quisquis prior descendisset, ipse solus curabatur; quicumque autem postea
descendisset, ad illum motum aquae non sanabatur; sed exspectabat donec iterum moveretur.
Quid sibi vult ergo hoc sacramentum? Non enim sine causa est. Intendat Caritas vestra. Aquae
positae sunt in Apocalypsi in figura populorum. Nam cum multas aquas vidisset, quaesivit Ioannes
in Apocalypsi quid esset, et dictum est ei populos esse 11. Aqua ergo illa populum significabat
Iudaeorum. Sicut enim populus ille tenebatur quinque libris Moysi in lege, sic et aqua illa quinque
porticibus cingebatur. Quando turbata est aqua? Quando turbatus est populus Iudaeorum. Et
quando turbatus est populus Iudaeorum, nisi quando venit Dominus Iesus Christus? Passio Domini,
aquae turbatio. Turbati sunt enim Iudaei, quando passus est Dominus. Ecce ad ipsam
perturbationem pertinet quod modo legebatur. Volebant illum Iudaei occidere, non solum quia ista
faciebat sabbatis, sed quia Filium Dei se dicebat, aequalem se faciens Deo. Aliter enim se dicebat
Filium Dei Christus, aliter dictum est hominibus: Ego dixi: dii estis, et filii Altissimi omnes 12. Nam si
sic se faceret Filium Dei, quomodo quicumque homo potest dici filius Dei (per gratiam enim Dei
dicuntur homines filii Dei), non irascerentur Iudaei. Sed quia alio modo illum intellegebant dicere
Filium Dei se esse, secundum quod est: In principio erat Verbum, et Verbum erat apud Deum, et
Deus erat Verbum 13; et secundum id quod dicit Apostolus: Qui cum in forma Dei esset, non
rapinam arbitratus est esse se aequalem Deo 14; videbant hominem, et irascebantur, quia
aequalem se Deo faciebat. Ille autem noverat se aequalem, sed ubi illi non videbant. Quod enim illi
videbant, crucifigere volebant; quod non videbant, ab eo iudicabantur. Quid videbant Iudaei? Quod
videbant et Apostoli, quando dixit Philippus: Ostende nobis Patrem, et sufficit nobis. Quid autem
non videbant Iudaei? Quod nec ipsi Apostoli, quando respondit Dominus: Tanto tempore vobiscum
sum, et non cognovistis me? Qui me videt, videt et Patrem 15. Hoc ergo in illo Iudaei quia videre non
poterant, tamquam hominem superbum et impium habebant, aequalem se facientem Deo. Turbatio
erat, turbabatur aqua, Angelus venerat. Dictus est enim et Dominus magni consilii Angelus 16, quia
nuntius voluntatis Patris. " Angelus " enim graece, latine " Nuntius " est. Et habes Dominum
dicentem annuntiare se nobis regnum caelorum. Venerat ergo ille magni consilii Angelus, sed
Dominus omnium Angelorum. Et propter hoc Angelus, quia carnem suscepit: Dominus autem
Angelorum, ex eo quod omnia per ipsum facta sunt, et sine ipso factum est nihil 17. Si enim omnia,
et Angeli. Et ideo ipse factus non est, quia per ipsum facta sunt omnia. Quod autem factum est,
sine Verbo operante factum non est. Caro autem, quae facta est mater Christi, nasci non potuit, nisi
per Verbum, quod de illa postea natum est, crearetur.

Requies Dei septimo die. Sex aetates mundi. Quomodo requievit Deus, et
semper operatur.
4. Turbabantur ergo Iudaei. Quid est hoc? Utquid ista facit sabbatis? Et maxime ad ipsa verba
Domini: Pater meus usque nunc operatur, et ego operor 18. Turbavit illos quod carnaliter
intellegebant, quia septimo die requievit Deus ab omnibus operibus suis 19. Scriptum est enim in
Genesi, et optime scriptum est, et rationabile quare scriptum est. Illi autem putantes quasi Deum
fatigatum post omnia requievisse septimo die, et ideo benedixisse eum, quia in eo a lassitudine
refectus est, non intellegebant stulti, quia qui verbo fecit omnia, fatigari non potuit. Legant, et
dicant mihi quomodo posset fatigari Deus dicens: Fiat; et factum est. Hodie si sic faciat homo,
quomodo fecit Deus, quis fatigatur? Dixit: Fiat lux; et facta est lux. Item: Fiat firmamentum; et
factum est 20; aut si dixit, et factum non est, fatigatus est. Alio loco breviter: Ipse dixit, et facta
sunt; ipse mandavit, et creata sunt 21. Qui ergo sic facit, quomodo laborat? Si autem non laborat,
quomodo requiescit? Sed in illo sabbato, ubi requiescere dictum est Deum ab omnibus operibus
suis, in requie Dei requies nostra significata est; quia erit sabbatum huius saeculi, cum transierint
sex aetates. Quasi sex dies saeculi transeunt. Unus dies ab Adam usque ad Noe transiit; alius a
diluvio usque ad Abraham transiit; tertius ab Abraham usque ad David transiit; quartus a David
usque ad transmigrationem Babyloniae transiit; quintus a transmigratione Babyloniae usque ad

261

