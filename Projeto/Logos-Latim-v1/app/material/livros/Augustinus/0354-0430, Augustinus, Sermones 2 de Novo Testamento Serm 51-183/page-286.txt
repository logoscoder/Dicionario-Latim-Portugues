vobis et velle et operari, pro bona voluntate 6. Deus est qui operatur in vobis; ideo: cum timore et
tremore, vallem facite, imbrem suscipite. Depressa implentur, alta siccantur. Gratia pluvia est. Quid
ergo miraris, si Deus superbis resistit, humilibus autem dat gratiam 7? Ideo: cum timore et tremore;
id est: " cum humilitate ". Noli altum sapere, sed time 8. Time, ut implearis; noli altum sapere, ne
sicceris.

Gratia iustificato, ut in via iusta ambulet, necessaria.
4. Sed iam, inquis, ambulo viam istam; opus erat ut discerem, opus erat ut per doctrinam Legis
scirem quid agerem: habeo liberum voluntatis arbitrium; quis me ab ista via separabit? Si legas
diligenter, invenies quemdam de sua quadam abundantia, quam tamen acceperat, extollere se
coepisse; Dominum autem misericordem, ut doceret humilitatem, quod dederat abstulisse; illum
vero subito inopem remansisse, et misericordiam Dei recordatione confessum dixisse: Ego dixi in
abundantia mea: Non movebor in aeternum. Ego dixi in abundantia mea. Sed ego dixi; homo dixi:
Omnis homo mendax 9. Ego dixi. Ergo: Ego dixi in abundantia mea; tanta erat abundantia, ut hoc
dicere auderem: Non movebor in aeternum. Quid deinde? Domine, in voluntate tua praestitisti
decori meo virtutem. Avertisti autem faciem tuam a me, et factus sum conturbatus 10. Ostendisti,
inquit, mihi quia illud quo abundabam, de tuo erat. Ostendisti mihi unde peterem, cui tribuerem
quod acceperam, cui gratias agere deberem, ad quem currerem sitiens, unde implerer, et quo
impletus essem ad quem custodirem. Fortitudinem enim meam ad te custodiam 11, quo te largitore
implear, te servatore non perdam. Fortitudinem meam ad te custodiam. Hoc ut ostenderes mihi:
Avertisti faciem tuam a me, et factus sum conturbatus. Conturbatus, quia siccatus; siccatus, quia
exaltatus. Dic ergo siccus et aridus, ut rursus implearis: Anima mea velut terra sine aqua tibi 12. Dic:
Anima mea velut terra sine aqua tibi. Tu enim dixeras, non Dominus dixerat: Non movebor in
aeternum. Tu dixeras praesumens de te; sed non de tuo, et quasi putabas de tuo.

Ambulans in via iusta, si id sibi tribuat, perit de via iusta.
5. Quid ergo Dominus dicit? Servite Domino in timore, et exsultate ei cum tremore 13. Sic et
Apostolus: Cum timore et tremore vestram ipsorum salutem operamini, Deus est enim qui operatur
in vobis 14. Ergo: Exsultate cum tremore. Ne quando irascatur Dominus. Video quia clamando
praevenitis. Quid enim dicturus sum scitis, clamando praevenitis. Et hoc unde habetis, nisi quia
docuit ad quem credendo venistis? Hoc ergo dicit: Audite quod nostis; non doceo, sed commemoro
praedicando: immo nec doceo, quia nostis; nec commemoro, quia meministis; sed simul dicamus
quod nobiscum tenetis. Hoc Dominus dicit: Apprehendite disciplinam, et exsultate, sed: cum
tremore, ut semper humiles teneatis quod accepistis. Ne quando irascatur Dominus, utique
superbis, sibi quod habent tribuentibus, non illi a quo habent gratias agentibus. Ne quando
irascatur Dominus, et pereatis de via iusta. Numquid dixit: Ne quando irascatur Dominus, et non
veniatis ad viam iustam? Numquid: Ne quando irascatur Dominus, et non vos perducat ad viam
iustam, aut non vos admittat ad viam iustam? Iam in illa ambulatis, nolite superbire, ne etiam de
illa pereatis. Et pereatis, inquit, de via iusta. Cum exarserit in brevi ira eius super vos. Non in
longum. Ubi superbis, ibi quod acceperas perdis. His territus homo quasi diceret: Quid ergo faciam?
Sequitur: Beati omnes qui confidunt in eo 15; non in se, sed: in eo. Gratia salvi facti sumus, non ex
nobis, sed Dei donum est 16.

In pelagianos. Remissio peccatorum in baptismo. Languor post baptismum.
6. Forte dicatis: Quid sibi vult quod hoc saepe dicit? Iterum hoc, et tertium hoc: et prope numquam
loquitur, nisi quando hoc dicit. Utinam non sine causa dicam. Sunt enim homines ingrati gratiae,
multum tribuentes inopi sauciaeque naturae. Verum est, magnas arbitrii liberi vires homo, cum
conderetur, accepit; sed peccando amisit. In mortem lapsus est, infirmus factus est, a latronibus
semivivus in via relictus est; in iumentum suum levavit eum transiens Samaritanus, quod
interpretatur " Custos "; ad stabulum adhuc perducitur. Quid extollitur? Adhuc curatur. Sed sufficit,
inquit, mihi quod in Baptismo accepi remissionem omnium peccatorum. Numquid quia deleta est
iniquitas, finita est infirmitas? Accepi, inquit, remissionem omnium peccatorum. Prorsus verum est.
Deleta sunt cuncta peccata in sacramento Baptismatis, cuncta prorsus, dicta, facta, cogitata,
cuncta deleta sunt. Sed hoc est quod infusum est in via, oleum et vinum. Retinetis, carissimi,
semivivus ille in via a latronibus sauciatus, quomodo sit consolatus, accipiens oleum et vinum
vulneribus suis 17. Iam utique errori eius indultum fuit, et tamen sanatur languor in stabulo.
Stabulum si agnoscitis, Ecclesia est. Stabulum modo, quia vivendo transimus: domus erit, unde
numquam migrabimus, cum ad regnum caelorum sani pervenerimus. Interim in stabulo libenter
curemur, non adhuc languidi de sanitate gloriemur; ne nihil aliud superbiendo faciamus, nisi ut
numquam curando sanemur.

286

