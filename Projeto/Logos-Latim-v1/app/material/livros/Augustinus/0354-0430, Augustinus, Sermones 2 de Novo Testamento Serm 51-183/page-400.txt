adiutorium gratiae Dei, et tunc vincis rebellantem contra te concupiscentiam carnis. Sed forte iam
victus est, et inquies forte: Iam victus sum, iam contra me tenet arma concupiscentia, iam regnat
peccatum in meo mortali corpore ad oboediendum desideriis eius. Exclama, et dic cum Paulo: Miser
ego homo, quis me liberabit de corpore mortis huius? 7 Condelector legi Dei secundum interiorem
hominem; video autem aliam legem in membris meis, repugnantem legi mentis meae, et captivum
me ducentem in lege peccati, quae est in membris meis 8. Tantus campi doctor captivus ducitur;
quid facio ego captivus et infirmus? Implora ergo adiutorium gratiae; respondebitur tibi, et dicetur:
Gratia Dei per Iesum Christum Dominum nostrum. Quis me, inquit, liberabit de corpore mortis
huius? O Manichaee, de corpore mortis huius dixit, non de captivitate gentis illius. Gratia, inquit,
Dei per Iesum Christum Dominum nostrum. O Pelagiane, per Iesum Christum, inquit, Dominum
nostrum, non per liberum arbitrium nostrum.

De gratiae Dei auxilio.
4. Itaque, carissimi, si spiritu vivimus, spiritu et sectemur. Non efficiamur inanis gloriae cupidi 10.
Audistis apostolicam lectionem: Spiritu ambulate, et concupiscentias carnis ne perfeceritis; caro
enim concupiscit adversus spiritum, spiritus autem adversus carnem: haec autem invicem
adversantur, ut non ea quae vultis faciatis. Itaque, si spiritu ducimini, non adhuc estis sub lege.
Manifesta, inquit, sunt opera carnis, quae sunt fornicationes, immunditia, luxuria, idolorum servitus,
veneficia, inimicitiae, contentiones, aemulationes, animositates, dissensiones, haereses, invidiae,
ebrietates, comessationes, et his, inquit, similia; quae praedico vobis, sicut praedixi, quoniam, qui
talia agunt, regnum Dei non possidebunt 11. Occidite in vobis carnis concupiscentiam adiuvante Dei
gratia: contemnite carnis opera, amate fructum spiritus. Fructus enim spiritus gaudium est, pax,
longanimitas, benignitas, bonitas, fides, mansuetudo, continentia 12. Haec facite, et in his estote 13,
et Deus pacis erit vobiscum 14.

150 SERMO 163/B

DE EO QUOD APOSTOLUS AD GALATAS DICIT (GAL 6, 1 SS.):
"FRATRES, SI PRAEOCCUPATUS FUERIT HOMO IN ALIQUO DELICTO,
VOS, QUI SPIRITALES ESTIS, INSTRUITE HUIUSMODI", ET CETERA.
SERMO HABITUS CARTHAGINE AD MENSAM MARTYRIS CYPRIANI
VI IDUS SEPTEMBR.

Aug. epistolae apostolicae lectionem iterum proponit.
1. Recolite commemorantem epistolae apostolicae lectionem: Fratres, inquit, si praeoccupatus
fuerit homo in aliquo delicto, vos, qui spiritales estis, instruite huiusmodi in spiritu lenitatis,
intendens te ipsum, ne et tu tempteris. Alter alterius onera portate, et sic implebitis legem Christi.
Qui enim putat se esse aliquid, cum nihil sit, se ipsum seducit. Opus autem suum probet
unusquisque, et tunc in semetipso tantum habebit gloriam, et non in altero. Unusquisque enim
proprium onus portabit. Communicet autem, qui catechizatur verbum, ei, qui se catechizat, in
omnibus bonis. Nolite errare, Deus non subsannatur; quod enim seminaverit homo, hoc et metet;
quia qui seminaverit in carne, ex carne metet corruptionem; qui autem seminaverit in spiritu, de
spiritu metet et vitam aeternam. Bonum autem facientes non infirmemur: tempore enim suo
metemus infatigabiles. Itaque, dum tempus habemus, operemur bonum ad omnes, maxime autem
ad domesticos fidei 1.

Quomodo invicem onera nostra portamus. Lex Christi lex caritatis est.
2. Huc usque recitatum est de epistola Apostoli : huc usque vobis tamquam lector fui. Sed, fratres
mei, si intellectus est lector, cui rei necessarius est disputator? Ecce audivimus, intellexinus:
faciamus, et vivamus. Et quid opus est vestram onerare memoriam? tenete ista, et inde cogitate.
An forte movet aliquem vestrum, quomodo intellegendum sit quod ait: Invicem onera vestra
portate; et paulo post ait: Unusquisque proprium onus portabit 2? Dicitis enim in cordibus vestris,
qui tamen hoc advertistis: Quomodo invicem onera nostra portamus, si unusquisque proprium onus
portabit? Quomodo unusquisque proprium onus portabit, si invicem onera nostra portamus? Fateor,

400

