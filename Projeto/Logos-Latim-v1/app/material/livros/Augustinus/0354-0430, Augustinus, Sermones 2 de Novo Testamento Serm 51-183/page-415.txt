Fides christianorum alia a fide daemonum. Fides filiorum Dei, cum caritate.
Fides initium salutis. Pax vera.
2. 2. Audi Apostolum ipsum fidei disputatorem, et gratiae magnum defensorem; audi eum
dicentem: Pax fratribus, et caritas cum fide 4. Magna tria dixit: Pax, caritas, fides. A fine coepit, ad
initium terminavit. Initium est enim in fide, finis in pace. Qua enim credimus, ipsa est fides. Sed
fides debet esse Christianorum, non daemoniorum. Nam, sicut dicit Iacobus apostolus: Et
daemones credunt et contremiscunt 5. Et daemones dixerunt Christo: Tu es Filius Dei, scimus qui
sis 6; ideo regnaturi sunt cum Filio Dei? Absit! Discernenda est ergo fides daemonum a fide
sanctorum. Plane discernenda vigilanter et diligenter. Nam et Petrus hoc dixit Domino dicenti:
Quem me esse dicitis? Tu es Christus Filius Dei vivi 7. Et Dominus: Beatus es, Simon Bar Iona 8. O
Domine, hoc tibi dixerunt et daemones; quare ipsi non sunt beati? Quare? Quia daemones hoc
dixerunt timore, Petrus amore. Ideo initium est a fide. Sed quali fide? Quam definivit Apostolus:
Neque circumcisio aliquid valet, neque praeputium, sed fides. Dic quae fides? Quae per dilectionem
operatur 9. Hanc daemones non habent fidem, quae per dilectionem operatur; sed soli servi Dei, soli
sancti Dei, soli fide filii Abrahae, soli filii dilectionis, filii promissionis; ideo dicta est: et caritas. Tria
illa dicta sunt ab Apostolo: Pax fratribus, et caritas cum fide. Pax fratribus. Unde pax? Et caritas.
Unde caritas? Cum fide. Si enim non credis, non amas. Dixit ergo Apostolus, sic incipiens a fine, et
veniens ad initium: Pax, caritas, cum fide. Nos dicamus: Fides, caritas, pax. Crede, ama, regna. Si
enim credis et non amas, adhuc non discrevisti fidem tuam ab eis qui tremebant et dicebant:
Scimus qui sis, Filius Dei. Ergo tu ama; quia caritas cum fide ipsa te perducit ad pacem. Quam
pacem? Veram pacem, plenam pacem, solidam pacem, securam pacem; ubi nulla pestis, nullus
hostis. Ipsa pax est finis omnium desideriorum bonorum. Caritas cum fide; et si sic dicas, bene
dicis: Fides cum caritate.

Omnia bona, et ipsa fides a Deo est. Fides plena.
3. 3. Magna ergo bona commemoravit Apostolus: Pax fratribus, et caritas cum fide; magna bona.
Sed dicat unde bona ista; unde sunt, a nobis, an a Deo? Si dicis: A nobis, in te gloriaris, non in Deo.
Si autem didicisti quod ait et ipse Apostolus: Ut qui gloriatur, in Domino glorietur 10; confitere
pacem, caritatem cum fide, non tibi esse nisi a Deo. Sed respondes mihi: Tu hoc dicis, proba quod
dicis. Probo; ipsum Apostolum testem vocabo. Ecce habetis; Apostolus dixit: Pax fratribus, et caritas
cum fide. Ipse dixit. Quid ipse dixit? Vide, sequitur: Pax fratribus, et caritas cum fide, a Deo Patre
nostro et Domino Iesu Christo 11. Quid ergo habes quod non accepisti? Si autem accepisti, quid
gloriaris quasi non acceperis? 12 Nam si gloriatus est Abraham, ex fide gloriatus est. Quae est fides
plena et perfecta? Quae credit ex Deo esse omnia bona nostra, et ipsam fidem. Iterum dicit
Apostolus: Misericordiam consecutus sum. O confessio! Non ait: Misericordiam consecutus sum,
quia fidelis eram; sed, ut fidelis essem, misericordiam consecutus sum 13.

Gratia Saulo data infideli et persecutori crudeli.
4. 4. Veniamus ad eius primordia, videamus Saulum saevientem, spectemus furentem, spectemus
odia anhelantem, sanguinemque sitientem. Spectemus, fratres, eum; magnum spectaculum. Ecce
post Stephani necem, post effusum testis Dei lapidibus sanguinem, ubi vestimenta servabat
lapidantium, ut et in eorum etiam manibus lapidaret, tunc dispersi sunt fratres qui erant Ierosolymis
congregati; et ille saeviens cui parum erat vidisse et fudisse sanguinem Stephani, accepit a
principibus sacerdotum, ut iret Damascum, et quoscumque ibi inveniret Christianos, vinctos
adduceret. Et ibat. Haec Pauli via erat, cuius via nondum erat Christus; adhuc Sauli, nondum Pauli.
Ibat. Quid habebat in corde? Quid, nisi malum? Date mihi merita eius. Si merita quaeris,
damnationis sunt, non liberationis. Ibat ergo saevire in membra Christi, ibat sanguinem fundere,
ibat lupus pastor futurus; sic ibat. Non enim poterat aliter ire ad illa, propter quae ibat. Et cum sic
ambulat, cogitat, anhelat caedes; cum ducit pedes eius ira, movet membra odium, dum pergit et
ambulat, obtemperat mancipium crudelitati; et ecce vox de caelo: Saule, Saule, quid me
persequeris? 14 Ecce quare dixit: Misericordiam consecutus sum, ut fidelis essem 15. Erat infidelis;
parum est, erat in ipsa infidelitate crudelis; sed misericordiam consecutus est, ut fidelis esset. Quid
dicturus es Deo dicenti: Hoc volo? Ergo, Domine, ille qui tanta fecit, tanta mala in sanctos tuos
facere cupiebat, tali eum misericordia dignum existimas? Hoc volo. An oculus tuus nequam est,
quia ego bonus sum? 16

Et fides et oratio ex Dei gratia. Pelagiana obiectio.

415

