homine quod videbat. Filius patri porrigebat manum, ut ambularet per terram; et pater filio, ut
habitaret in coelo.

Clamandum inter turbas clamare prohibentes.
16. 17. Breviter, ut concludam, fratres, sermonem istum, ex eo quod nos plurimum tangit atque
angit, videte esse turbas quae corripiant caecos clamantes. Omnes qui in hac turba sanari vultis,
non vos deterreant: quia multi sunt nomine christiani, et operibus impii; non vos deterreant a bonis
operibus. Clamate inter turbas compescentes, revocantes, insultantes, male viventes. Non enim
solis vocibus comprimunt bonos Christianos mali, sed et malis operibus. Non vult bonus Christianus
ire spectare. Hoc ipsum quod frenat concupiscentiam suam, ne pergat ad theatrum; clamat post
Christum, clamat ut sanetur. Alii concurrunt, sed forte Pagani, forte Iudaei. Imo vero tam pauci
essent in theatris, ut erubescendo discederent, si Christiani ad theatra non accederent. Currunt
ergo et illi, portantes sanctum nomen ad poenam suam. Clama ergo non eundo, premens in corde
tuo temporalem concupiscentiam; et tene te in clamore forti et perseveranti ad aures Salvatoris, ut
stet Iesus, et curet te. Inter ipsas turbas clama, ne desperes de auribus Domini. Non enim et illi
caeci ex illa parte clamaverunt, ubi turba non erat, ut ex ea parte audirentur, ubi non esset
impedimentum prohibentium. Inter ipsas turbas clamaverunt: et tamen Dominus audivit. Sic et vos
etiam inter peccatores et luxuriantes, inter amatores saecularium vanitatum, ibi clamate, ut sanet
vos Dominus. Nolite per aliam partem clamare ad Dominum, nolite ad haereticos ire, et ibi clamare
ad Dominum. Attendite, fratres, quia in illa turba quae clamare prohibebat, ibi sanati sunt qui
clamabant.

Perseverantia vincuntur contradictores.
17. 18. Nam et hoc attendat Sanctitas vestra, quid sit perseverare in clamando. Dicam quod multi
mecum experti sunt in nomine Christi: non enim cessat Ecclesia tales parere. Cum quisque
Christianus coeperit bene vivere, fervere bonis operibus, mundumque contemnere; in ipsa novitate
operum suorum patitur reprehensores et contradictores frigidos Christianos. Si autem
perseveraverit, et eos superaverit perdurando, et non defecerit a bonis operibus; iidem ipsi iam
obsequentur, qui ante prohibebant. Tamdiu enim corripiunt et perturbant et vetant, quamdiu sibi
cedi posse praesumunt. Si autem victi fuerint perseverantia proficientium, convertunt se, et dicere
incipiunt: Magnus homo, sanctus homo: felix cui Deus concessit. Honorant, gratulantur, benedicunt,
laudant: quomodo illa turba quae cum Domino erat. Ipsa prohibebat ne caeci clamarent: sed
postquam illi ita clamaverunt, ut mererentur audiri et impetrare misericordiam Domini, ipsa turba
rursum dicit: Vocat vos Iesus 46. Iam et hortatores fiunt, qui paulo ante corripiebant ut tacerent.
Solus autem ille non vocatur a Domino, qui non laborat in hoc saeculo. Sed quis in hac vita non
laborat in peccatis et in iniquitatibus suis? Si autem omnes laborant, omnibus dictum est: Venite ad
me, omnes qui laboratis 47. Si autem omnibus dictum est, quare culpam tuam tribuis invitatori tuo?
Veni. Non tibi fit angusta domus eius: pariter ab omnibus, totum a singulis possidetur regnum Dei;
crescente possessorum numero non minuitur, quia non dividitur. Unicuique integrum est, quod
concorditer habetur a multis.

Boni et mali in Ecclesia permixti.
18. 19. Hoc tamen in mysterio lectionis huius cognovimus, fratres, quod aliis Librorum sanctorum
locis apertissime sonat, esse intus in Ecclesia et bonos et malos, quod saepe dicimus frumentum et
paleam. Nemo ante tempus deserat aream, toleret paleam in tritura, toleret in area. Quod enim
toleret, in horreo non habebit. Veniet ventilator, qui dividet malos a bonis. Erit etiam corporalis
separatio, quam modo spiritalis praecedit. A malis corde semper disiungimini; ad tempus caute
corpore copulamini. Nec tamen neglegentes sitis in corrigendis vestris, ad curam scilicet vestram
quoquo modo pertinentibus, monendo, docendo, hortando, terrendo. Quibuscumque modis
potestis, agite. Nec, cum invenitis in Scripturis et in exemplis sanctorum, sive qui ante, sive qui
post Domini adventum in hac vita fuerunt, quod mali bonos in unitate non maculant, efficiamini
pigri ad corrigendos malos. Duobus modis non te maculat malus: si non consentias, et si redarguas:
hoc est, non communicare, non consentire. Communicatur quippe, quando facto eius consortium
voluntatis vel approbationis adiungitur. Hoc ergo nos admonens Apostolus ait: Nolite communicare
operibus infructuosis tenebrarum 48. Et quia parum erat, non consentire, si sequeretur neglegentia
disciplinae: Magis autem, inquit, et redarguite 49. Videte quemadmodum utrumque complexus est:
Nolite communicare; magis autem et redarguite. Quid est: Nolite communicare? Nolite consentire,
nolite laudare, nolite approbare. Quid est: Magis autem et redarguite? Reprehendite, corripite,
coercete.

155

