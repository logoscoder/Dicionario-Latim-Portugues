7. Iam vero quid opus est commendare multis simplicitatem columbarum? Cavenda enim fuerant
venena serpentis. Ibi imitatio periclitabatur ubi erat quod timeretur. Columbam vero securus
imitare. Attende columbas in societate gaudere; ubique simul volant, simul pascuntur, nolunt esse
solae, communione gaudent. Caritate fervent, gemitibus amoris immurmurant, osculis filios
generant. Quamdiu autem sumus in corpore peregrinamur a Domino 14. Beati lugentes 15! Et si vis
columba esse dic Domino tuo: Gemitus meus non est absconditus a te 16. Quando ergo columbae,
nam et hoc plerumque advertimus, inter se rixantur de locis suis, quodam modo pacata contentio
est. Numquid quia rixantur ideo separantur? Simul volant, simul pascuntur et ipsa rixa pacata est.
Videte rixam columbarum. Apostolus dixit: Si quis autem verbo nostro non obaudit per epistolam,
hunc notate et nolite commisceri cum illo 17. Ecce rixa. Sed attende quia columbarum est rixa, non
luporum. Continuo subiecit: Et non ut inimicum existimetis sed corripite ut fratrem 18. Columba
amat et quando caedit. Lupus odit et quando blanditur.
8. Columbarum ergo simplicitatem habentes et astutiam serpentum imitantes, solemnia martyrum
celebrate in sobrietate mentis non in ebrietate ventris. Deo laudes dicite. Ipse enim est Deus noster
qui et martyrum Dominus, ipse coronator noster, si bene luctati fuerimus, qui coronavit eos quos
imitari concupiscimus.

21

SERMO 64/A

DE VERBIS EVANGELII MT 10, 16:
" ECCE EGO MITTO VOS SICUT OVES " ET CETERA
DE NATALE MARTYRUM

Non ei nocebit ultimus dies qui omnem diem ut ultimum cogitat.
1. Sollemnitas martyrum, dilectissimi, qua passionis eorum memoriam celebramus, ad imitandum
nobis proponitur, ut, si quid forte durae temptationis acciderit, usque in finem perseveremus, ut
salvi esse possimus, sicut modo ex Evangelio lectum simul audivimus: Qui perseveraverit usque in
finem, hic salvus erit 1. Et finis quidem huius saeculi fortasse longe est, fortasse prope est; voluit
autem Dominus ut lateret quando futurum sit, ut homines semper parati exspectent quod ignorant
quando venturum sit. Sed ille, ut dixi, finis saeculi sive prope sive longe sit, uniuscuiusque hominis
finis, quo ab ista vita in aliam pro merito suo transire cogitur, propter brevitatem mortalitatis huius
longe esse non potest. Ad finem utique suum unusquisque nostrum praeparare se debet: nihil
quippe nocebit ultimus dies ei qui omnem diem tamquam ultimum cogitans ita vivit, ut securus
moriatur; dum ita moritur, ne in aeternum moriatur. Ista cogitantes martyres sancti (quomodo
audierunt vocem Domini dicentis: Ecce ego mitto vos velut oves in medium luporum! 2) quanta
firmitate roborati erant, ut hoc non timerent! Ex hoc enim apparet, quam multi essent lupi et
paucae oves, quia non lupi missi sunt in medium ovium, sed oves in medium luporum. Neque enim
ait Dominus: Ecce ego mitto vos sicut leones in medium iumentorum; sed oves dicens in medium
luporum, satis ostendit paucitatem ovium, greges luporum. Et cum unus lupus quam libet magnum
gregem soleat perturbare, missae oves in medium innumerabilium luporum ibant, et non timebant;
quia qui eas mittebat, non dimittebat. Quid enim timerent ire inter lupos, cum quibus erat agnus,
qui vicit lupum?

Astutia serpentis quomodo intellegenda.
2. In ea quippe lectione audivimus: Cum tradiderint vos, nolite cogitare quid loquamini; non enim
vos estis qui loquimini, sed Spiritus Patris vestri qui loquitur in vobis 3. Unde dicit alio loco: Ecce ego
vobiscum sum usque in consummationem saeculi 4. Numquid illi, qui tunc istam vocem Domini
audiebant, hic erant futuri usque in consummationem saeculi? Sed non solum illos decessuros,
verum etiam ceteros, et nos ipsos, et qui post nos in hac vita futuri sunt, successuros Dominus
attendebat, et omnes in uno corpore suo videbat. Hanc ergo vocem, qua ait: Vobiscum sum usque
in consummationem saeculi, non solum illi, sed et nos audivimus; et si tunc non audiebamus in
nostra scientia, audiebamus in illius praescientia. Quapropter ut securi velut oves inter lupos
teneamus praecepta eius admonentis nos, ut simus simplices ut columbae, astuti ut serpentes 5:
simplices ut columbae, ne cuiquam noceamus: astuti ut serpentes, ut ne nobis noceatur caveamus.
Sed cavere ne tibi noceatur non poteris, nisi in quo tibi noceatur intellexeris. Sunt enim qui pro
rebus temporalibus resistendo digladiantur: et cum repraehenderis quod magnopere resistant, cum
debeant magis, sicut Dominus ipse praecepit 6, non resistere malo, respondent, illud se facere quod
dictum est: Astuti ut serpentes. Attendant ergo quid serpens faciat, quomodo circulos corporis sui
pro capite obiciat ictibus ferientium, ut illud custodiat, in quo vitam habere se sentit; quomodo

65

