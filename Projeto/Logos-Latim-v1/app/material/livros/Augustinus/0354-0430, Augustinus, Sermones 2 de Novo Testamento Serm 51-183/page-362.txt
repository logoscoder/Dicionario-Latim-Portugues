regnum perdit, et sic perit. In hac ergo vita, quantum ad sanctos attinet, regnum perdit, in alia
perit. Hic enim regnum perdit, quando post concupiscentias nostras non imus; ibi autem perit,
quando dicetur: Ubi est, mors, contentio tua? 2

Quomodo in sanctis nulla hic damnatio.
2. 2. Ergo cum dixisset Apostolus: Mente servio legi Dei, carne autem legi peccati; non dando
membra committendis iniquitatibus, sed tantum concupiscendo, nec tamen illicitae concupiscentiae
manus dando: ergo cum dixisset: Mente servio legi Dei, carne autem legi peccati; subiecit et ait:
Nulla ergo condemnatio est nunc his qui sunt in Christo Iesu 3. His qui sunt in carne condemnatio
est: his qui sunt in Christo Iesu nulla condemnatio est. Ne putares hoc postea futurum, ideo addidit:
nunc. Postea illud exspecta, ut nec concupiscentia sit in te, contra quam contendas, cum qua
confligas, cui non consentias, quam frenes et domes; post exspecta, quia nec ipsa erit. Si enim
quod nobiscum contendit ex mortali corpore etiam postea erit, Ubi est, mors, contentio tua? falsum
erit. Quid ergo postea futurum sit, sciamus. Tunc enim fiet qui scriptus est: Absorpta est mors in
victoriam. Ubi est, mors, contentio tua? ubi est, mors, aculeus tuus? Aculeus enim mortis est
peccatum; virtus autem peccati, lex 4. Quia ex prohibitione auctum est desiderium, non exstinctum.
Lex peccato dedit virtutem, tantummodo per litteram iubendo, non per spiritum subveniendo. Ergo
tunc non erit hoc, sed quid nunc? Quid sit nunc, quaeris? Quod et paulo ante dixit: Nunc autem iam
non ego operor illud 5: et ibi nunc. Quid est: non ego operor illud? Non consentio, non annuo, non
decerno, semper mihi displicet: membra mea teneo. Et magnum est hoc: cum sit ex carne
concupiscentia, et ad carnem pertineant corporis membra, quando non regnat peccatum, id est,
carnis concupiscentia; plus habet iuris mens ad tenenda membra carnis, ne dentur in arma
iniquitatis, quam ipsa concupiscentia carnis ad movenda membra carnis. Itaque concupiscentia est
carnis, et membra carnis; mens tamen quia dominatum habet: si tamen desuper adiuvetur, ne cum
ei multum contra Dei gratiam damus, non regem, sed tyrannum faciamus; tantum ergo valet mens,
sic regit cum regitur, ut de membris ipsius carnis, contra concupiscentiam carnis ipsius, possit
agere quod ait Apostolus: Non ergo regnet peccatum in vestro mortali corpore, ad oboediendum
desideriis eius; nec exhibeatis membra vestra arma iniquitatis peccato 6.

A lege peccati nemo liber nisi per gratiam.
3. 3. Nulla ergo condemnatio est nunc his qui sunt in Christo Iesu 7. Non sint solliciti, si
concupiscentiis illicitis titillantur; non sint solliciti, quod videtur adhuc esse lex in membris
repugnans legi mentis. Nulla enim condemnatio est. Sed quibus? etiam nunc quibus? Qui sunt in
Christo Iesu. Et ubi est illa sententia, de qua dicebat paulo ante: Video aliam legem in membris
meis repugnantem legi mentis meae, et captivantem me in lege peccati quae est in membris
meis 8? Sed medicebat ex carne, non ex mente. Ubi ergo illa lex, si nulla condemnatio est his qui
sunt in Christo Iesu? Lex enim spiritus vitae in Christo Iesu 9. Lex enim, non illa in monte Sina per
litteram: Lex enim, non illa in vetustate litterae; sed: Lex spiritus vitae in Christo Iesu, liberavit te a
lege peccati et mortis. Ut enim condelecteris legi Dei secundum interiorem hominem, unde
haberes, nisi lex spiritus vitae in Christo Iesu liberaret te a lege peccati et mortis? Ideo, mens
humana, ne tibi tribuas, ne multum superbias; immo ne omnino superbias, o mens humana, quod
non consentis desideriis carnis, quod lex peccati non te de arce deponit: Lex spiritus vitae in
Christo Iesu liberavit te a lege peccati et mortis. Non te illa lex liberavit, de qua supra dictum est:
Ut serviamus in novitate spiritus, et non in vetustate litterae 10. Quare illa non liberavit? Nonne et
ipsa digito Dei scripta est? Nonne digitus Dei Spiritus Sanctus intellegitur? Lege Evangelium, et vide
quia ubi dicit unus evangelista, Domino dicente: Si ego in Spiritu Dei eicio daemonia 11; alius dicit:
Si ego in digito Dei eicio daemonia 12. Si ergo et lex illa digito Dei scripta est, hoc est, Spiritu Dei;
quo Spiritu victi magi Pharaonis dixerunt: Digitus Dei est hic 13; si ergo et ipsa, immo cum et ipsa
Spiritu Dei, hoc est, digito Dei conscripta sit, quare non de illa dicitur: Lex enim spiritus vitae in
Christo Iesu?

Lex peccati et mortis quaenam. Lex Moysi cur data.
4. 4. Lex enim mortis non ipsa dicitur, lex peccati et mortis non illa lex dicitur quae data est in
monte Sina. Lex peccati et mortis illa dicitur de qua gemens ait: Video aliam legem in membris
meis, repugnantem legi mentis meae 14. Sed illa lex, ipsa est quae dicta est: Itaque lex quidem
sancta, et mandatum sanctum, et iustum, et bonum. Et subiecit: Quod ergo bonum est, mihi factum
est mors? Absit! Sed peccatum ut appareat peccatum, per bonum mihi operatum est mortem; ut
fiat supra modum peccator, aut peccatum per mandatum 15. Quid est: supra modum? Ut addatur
praevaricatio. Data est ergo lex illa, ut inveniretur infirmitas. Parum est hoc, non solum ut

362

