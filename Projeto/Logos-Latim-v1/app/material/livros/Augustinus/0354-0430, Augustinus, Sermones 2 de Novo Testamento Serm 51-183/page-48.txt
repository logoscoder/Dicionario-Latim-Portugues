Dominus eam non audiebat: contemnenti similis videbatur, ut eius fides appareret. Vide
quemadmodum differat: datum, quod tamen vult dare, dissimulavit ab illa, ut educeret de corde
eius vocem, qua digna esset accipere. Nam cum etiam discipuli dicerent Domino: Dimitte illam,
clamat post nos, ait Dominus: Non est bonum tollere panem filiorum et mittere canibus 4. Videte,
similis est illi praecepto, Nolite dare sanctum canibus, neque miseritis margaritas vestras ante
porcos. Non sum missus nisi ad oves quae perierunt domus Israhel 5. Illa enim de gentibus erat.
Futurum erat ut etiam Evangelium gentibus praedicaretur: missus est Paulus apostolus ad gentes,
maxime ipse missus est; sed post passionem et resurrectionem Domini eundum erat ad
praedicationem Evangelii in gentibus. Dominus autem ad eas oves venerat corporali praesentia
quae perierant domus Israhel, quia et inde multi crediderunt. Ex eo numero enim Apostoli erant: ex
eo numero illi centum viginti, in quos supervenit Spiritus Sanctus die Pentecostes, quem promiserat
Dominus in Evangelio dicens: Mitto vobis Spiritum veritatis 6; et quidquid de ipso Spiritu promisit,
exhibuit post passionem et ascensionem suam die Pentecostes. Erant autem ibi centum viginti,
super quos venit Spiritus Sanctus, et impleti sunt, utique de numero Iudaeorum 7. Quomodo
eliguntur oves quae perierant domus Israhel, hoc insinuo Sanctitati vestrae. Dicit etiam apostolus
Paulus, resurgentem Dominum esse plus quam quingentis fratribus visum 8: de ipso numero erant.
Cum etiam Dominus praedicaretur post ascensionem suam, crediderunt multa milia hominum
Iudaeorum. Item ipsis, qui crucifixerunt Dominum, donatus est eis sanguis Domini; saevientes
pretium suum fuderunt: ipso enim sanguine comparati sunt, quem fuderunt. Et quia non vacabat
vox illa pendentis in cruce, qua dixit: Pater, ignosce illis, quia nesciunt quid faciunt 9, illi ergo
sanguinem pretium prius suum fuderunt, post et biberunt. Ergo ad has oves se dixerat missum. Sed
tamen credituras etiam gentes praedixerat. Non enim aliquid quasi novi flebat, quod non esset ante
praedictum. Nam et Prophetae adnuntiaverunt fidem gentium; et ipse cum hic esset adhuc ante
passionem ait: Habeo alias oves, quae non sunt ex hoc ovili: oportet me et eas adducere, ut sit
unus grex et unus pastor 10. Propterea dictus est etiam lapis angularis: in angulo enim duo parietes
conectuntur, nec faciunt angulum nisi duo parietes, et hoc ex diverso venientes. Nam si ex una
parte veniant ambo, angulum non faciunt. Veniens ergo plebs ex Iudaeis, id est, ex circumcisione;
venientes ex diverso, id est, ab idolis et ex praeputio, gentes ex diversitate quidem venerunt, sed in
uno lapide copulatae sunt. Lapidem quem reprobaverunt aedificantes, hic factus est in caput
anguli 11. Nondum ergo gentes venerant, et una iam erat ex gentibus illa Chananaea praefigurans
Ecclesiam gentium.

Chananaea se canem, Iudaeos dominos suos putat.
3. Petit ergo, et dicitur: Non est bonum, panem filiorum tollere, et mittere canibus 12. Cum
vehementer peteret, canis est appellata. Illa si accepto quasi contumeliae verbo, quod processerat
ex ore veritatis, stomacharetur, et discederet accepto convicio, dicens in corde suo: Ego beneficium
veni petere: si datur, detur; si non datur, quare sum canis? quid enim mali feci, quia petivi, quia
veni, ut acciperem beneficium? Noverat a quo petebat beneficium; quod ab ore ipsius processit,
excepit, non respuit, et institit acrius petendo, confitens se esse quod audierat. Ait enim: Ita,
Domine; id est, verum dixisti, quia canis sum. Et quia panem filiorum dixerat, parum est quia
confessa est se esse canem; et dominos suos confessa est, quos ille dixerat filios. Panem enim
filiorum, inquit, non est bonum tollere et mittere canibus. Et illa: Ita, Domine, inquit; nam et canes
edunt de micis quae cadunt de mensa dominorum suorum 13. Quid videtis, fratres? Vehementer
petivit, vehementer quaesivit, valde pulsavit. Iam ergo, quia petivit, quaesivit, pulsavit, non est
canis. Non ergo cani modo dat sanctum Dominus. Ostendit enim illam non canem, quia affectu
quaesivit, pulsavit: ut confirmet quod dixerat. Cum enim praecepisset dispensatoribus: Nolite dare
sanctum canibus, neque proieceritis margaritas vestras ante porcos, eos reprehendens, qui
volebant accipere, ut non essent canes, si antea fuerunt canes: Petite, inquit, quaerite, pulsate. Hoc
ergo ostendit in muliere Chananaea, quam ipse primo canem appellavit; quae cum audito convicio
non indignaretur, sed suscepto opprobrio humilitatem fateretur, iam et Dominus, ipse tulit ab illa
convicium. Ipse dixerat canem; ipse praeceperat: Nolite dare sanctum canibus. Quare tulit
convicium, quod ipse dixerat, nisi quia illa accepto convicio per humilitatem mutata est, et magis,
quia confessa est quod audierat, destitit esse quod audierat?

Sicut publicanus destitit esse peccator dicendo se peccatorem.
4. Quid est quod dixi, quia confessa est quod audierat, destitit esse quod audierat? Sicut ille
publicanus, qui erat in templo; pharisaeus autem, qui iactabat merita sua, et insultabat quasi
peccatori longe stanti. Ille oculis deiectis ad terram nec faciem audebat levare ad caelum, quia non
audebat conscientiam levare ad Deum; sed percutiebat pectus suum dicens: Propitius esto mihi
peccatori 14. Et quid Dominus? Amen dico vobis, descendit iustificatus publicanus iste magis quam
ille pharisaeus: quoniam omnis qui se exaltat humiliabitur, et qui se humiliat exaltabitur 15. Si

48

