mortuorum neque nubent, neque uxores ducent; non enim incipient mori, sed erunt aequales
Angelis Dei 6?

Apostolus loquitur de propria sua imperfectione.
3. 4. Dicit ergo aliquis: Et tu unde scis quia Paulus apostolus angeli iustitiam et perfectionem
nondum habebat? Non facio iniuriam Apostolo, non credo nisi Apostolo, alium testem non quaero;
suspicantem non audio, nimium laudantem non curo. Dic mihi, sancte Apostole, de te ipso, ubi
nemo dubitat quia de te ipso loqueris. Nam ubi dixisti: Non quod volo ago; sed quod odi, illud
facio 7, existunt qui dicant, quod alium in te nescio quem transfiguraveris laborantem, deficientem,
victum, captivum. Tu mihi dic de te, ubi nemo dubitat quia loqueris de te. Fratres, ait Apostolus,
ego me ipsum non arbitror apprehendisse. Et quid facis? Unum autem, quae retro oblitus, in ea
quae ante sunt extentus, secundum intentionem, ait, non secundum perfectionem; secundum
intentionem sequor ad palmam supernae vocationis Dei in Christo Iesu. Supra iam dixerat: Non
quia iam acceperim, aut iam perfectus sim 8. Adhuc contradicitur et dicitur: Dicebat ista Apostolus,
quia nondum pervenerat ad immortalitatem; non quia nondum pervenerat ad iustitiae
perfectionem. Iam ergo tam iustus erat quam sunt Angeli, sed nondum immortalis sicut sunt Angeli.
Sic, inquiunt, sic est prorsus. Modo dixisti: Tam erat iustus quam sunt Angeli, sed nondum
immortalis sicut sunt Angeli. Ergo perfectionem iustitiae iam tenebat, sed sequendo palmam
supernam, immortalitatem quaerebat.

Infirmitatem animi sui confitetur Apostolus.
4. 5. Dic nobis, sancte Apostole, alium aliquem manifestiorem locum, non ubi quaeris
immortalitatem, sed ubi confiteris infirmitatem. Et hic iam susurratur, iam contradicitur. Videor mihi
audire quorumdam cogitationes, et hic dicitur mihi: Verum est, novi quid dicturus es: confitetur
infirmitatem, sed carnis, non mentis; confitetur infirmitatem, sed corporis, non animi; in animo
autem est perfecta iustitia, non in corpore. Nam quis ignorat utique Apostolum in corpore fuisse
fragilem, corpore fuisse mortalem, sicut dicit: Habemus thesaurum istum in vasis fictilibus 9? Quid
tibi ergo cum vase fictili? De thesauro aliquid loquere. Si aliquid minus habuit, si erat quod ei ad
aurum iustitiae posset addi, inveniamus. Ipsum audiamus, ne iniuriosi existimemur. Et ne
magnitudine revelationum mearum, Apostolus dicit: in magnitudine revelationum mearum ne
extollar 10. Nempe hic agnoscitis Apostolum habentem magnitudinem revelationum, et timentem
elationis praecipitium. Ut ergo noveris quia et ipse Apostolus, qui volebat alios salvos facere, adhuc
curabatur; ut noveris quia et ipse adhuc curabatur; si magnipendis ipsius honorem, audi quid
medicus ei apposuerit ad tumorem; audi non me, ipsum audi. Audi confitentem, ut sentias
docentem. Audi: Et ne magnitudine revelationum mearum extollar. Ecce iam possum dicere
apostolo Paulo: Ne extollaris, sancte Apostole? Tu ne extollaris, adhuc cavendum est? Tu ne
extollaris, adhuc timendum est? Tu ne extollaris, adhuc huic infirmitati medicina quaerenda est?

Tumoris epithema Apostolo datum.
5. 6. Quid mihi, inquit, dicis tu? Et tu audi quid sim; et noli altum sapere, sed time. Audi quomodo
brevis agnus ingrediatur, ubi aries sic periclitatur. Ne magnitudine, inquit, revelationum mearum
extollar, datus est mihi stimulus carnis meae, angelus satanae, qui me colaphizet 11. Qualem
tumorem timuit, qui mordacissimum epithema accepit? Iam ergo modo dic quia tanta in illo erat
iustitia, quanta est in Angelis sanctis. An forte et angelus sanctus in caelo, ne extollatur, accipit
stimulum angelum satanae, a quo colaphizetur? Absit hoc de sanctis Angelis suspicari. Homines
sumus, Apostolos sanctos homines agnoscamus; vasa electa, sed adhuc fragilia; adhuc in hac carne
peregrinantes, nondum in caelesti patria triumphantes. Ergo quoniam Dominum ter rogavit, ut ab
illo iste stimulus auferretur; nec auditus est ad voluntatem, quia exauditus est ad sanitatem 12;
forte non indecenter ipse loquitur, ubi dicit: Scimus autem quia Lex spiritalis est; ego autem
carnalis sum 13.

Sanctus quisque in hac vita carnalis et spiritalis.
5. 7. Ergo carnalis Apostolus, qui aliis dicebat: Vos qui spiritales estis, instruite huiusmodi in spiritu
lenitatis, alios tamquam spiritales alloquitur, et ipse carnalis est? Sed quid dixit et ipsis spiritalibus,
quia nondum erant in perfectione caelesti et angelica, nondum erant in illius patriae securitate, sed
in huius peregrinationis sollicitudine versabantur? Quid eis dixit? Certe spiritales eos vocavit: Vos,
inquit, qui spiritales estis, instruite huiusmodi in spiritu lenitatis, intendens te ipsum, ne et tu
tenteris 14. Ecce, quem spiritalem iam appellavit, timuit illi tentationis fragilitatem, unde posset

356

