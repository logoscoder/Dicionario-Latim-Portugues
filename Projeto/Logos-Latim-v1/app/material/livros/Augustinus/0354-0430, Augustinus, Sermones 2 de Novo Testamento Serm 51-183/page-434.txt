Omnes parvuli tamquam pupilli considerandi. Parvulis regeneratio necessaria.
Obiectio contra peccatum originale. Regula antiqua fidei, baptizare parvulos.
8. 9. Commendaverim Caritati vestrae causam eorum qui pro se loqui non possunt. Omnes parvuli
tamquam pupilli considerentur, etiam qui nondum parentes proprios extulerunt. Omnis
praedestinatorum numerus parvulorum populum Dei quaerit tutorem, qui exspectat Dominum
salvatorem. Universam massam generis humani in homine primo venenator ille percussit; nemo ad
secundum transit a primo, nisi per Baptismatis sacramentum. In parvulis natis et nondum baptizatis
agnoscatur Adam: in parvulis natis et baptizatis et ob hoc renatis agnoscatur Christus. Qui Adam
non agnoscit in parvulis natis, nec Christum agnoscere poterit in renatis. Sed quare, inquiunt, iam
baptizatus homo fidelis, iam dimisso peccato, generat eum qui est cum primi hominis peccato?
Quia carne illum generat, non spiritu. Quod natum est de carne, caro est 29. Et si exterior homo
noster, ait Apostolus, corrumpitur, sed interior renovatur de die in diem 30. Ex eo quod in te
renovatur, non generas parvulum: ex eo quod in te corrumpitur, generas parvulum. Tu ut non in
aeternum moriaris natus es, et renatus es: ille adhuc natus, renatus nondum est. Si tu renascendo
vivis, sine ut et ille renascatur et vivat; sine, inquam, renascatur, sine renascatur. Quare
contradicis? quare novis disputationibus antiquam fidei regulam frangere conaris? Quid est enim
quod dicis: Parvuli non habent omnino vel originale peccatum? Quid est quod dicis, nisi ut non
accedant ad Iesum? Sed tibi clamat Iesus: Sine parvulos venire ad me 31. Conversi ad Dominum,
etc.

164 SERMO 175

DE EISDEM VERBIS APOSTOLI (1 TIM 1, 15. 16):
"FIDELIS SERMO ET OMNI ACCEPTIONE DIGNUS", ETC.

Incarnationis Christi causa.
1. 1. Quod lectum est modo de sancto Evangelio, hoc et Paulus apostolus dicit, cuius verba ista
sunt: Fidelis sermo et omni acceptione dignus, quia Christus Iesus venit in mundum peccatores
salvos facere, quorum primus ego sum 1. Nulla causa fuit veniendi Christo Domino, nisi peccatores
salvos facere. Tolle morbos, tolle vulnera, et nulla causa est medicinae. Si venit de caelo magnus
medicus, magnus per totum orbem terrae iacebat aegrotus. Ipse aegrotus genus humanum est.
Sed non omnium est fides 2. Novit Dominus qui sunt eius 3. Superbiebant Iudaei, extollebant se, alta
sapiebant, iustos se putabant, et Dominum colligentem peccatores insuper accusabant. Qui ergo
superbiebant et alta sapiebant, relicti sunt in montibus, ad nonaginta novem 4 pertinent. Quid est,
relicti sunt in montibus? Relicti sunt in timore terreno. Quid est, ad nonaginta novem pertinent? In
sinistra sunt, non in dextera. Nonaginta enim et novem in sinistra numerantur; unum adde, ad
dexteram transitur. Venit ergo, ut ipse alio loco dicit, Venit Filius hominis quaerere et salvare quod
perierat 5. Totum enim perierat: ex quo peccavit unus, ubi erat totum periit totum. Sed venit unus
sine peccato, qui salvos faceret a peccato. Isti autem superbiendo, quod est peius, et aegrotabant,
et sanos se esse credebant.

Iudaeorum periculosior aegritudo. Iudaei in medicum insanientes.
2. 2. Periculosius aegrotant, qui mentem febribus perdiderunt. Illi rident, et sani plorant. Ridet enim
phreneticus; sed non est sanus. Porro autem qui mentis est sanae, plorat phreneticum ridentem.
Primum, si duo ista proponas: Quid est melius, ridere, an plorare? quis non sibi eligat ridere?
Denique propter dolorem salubrem paenitentiae, in fletu Dominus posuit officium, in risu
beneficium. Quomodo? Quando ait in Evangelio: Beati qui plorant, quoniam ridebunt 6. Ergo in
ploratu officium est, in risu est praemium sapientiae. Risum enim pro gaudio posuit, non
cachinnationem, sed exsultationem. Ergo si duo ista proponas, et quaeras quid horum sit melius,
ridere, an plorare, omnis homo plorare non vult, et ridere vult. Porro si addas personas ad istos
affectus, et ita proponas cum personis: Quid est melius, ridere phreneticum, an plorare sanum?
eligit sibi homo fletum cum sanitate, quam risum cum amentia. Tantum valet mentis sanitas, ut
etiam cum planctu eligatur. Isti ergo qui sanos se putabant, multo periculosius et desperatius
aegrotabant; et ipsa aegritudine qua mentes perdiderant, etiam medicum caedebant. Parum est,

434

