loquitur: contendebant quis esset eorum maior 18, et adhuc in terra Domino constituto, principatus
dissensione fluctuabant. Hoc unde, nisi ex fermento vetere? hoc unde nisi ex lege in membris,
repugnante legi mentis? Fastigium quaerebant. Enim vero cupiebant; quis maior esset cogitabant;
ideo altitudo eorum de puero confunditur. Vocat ad se Iesus humilem aetatem, ut domet tumidam
cupiditatem 19. Merito ergo et quando redierunt, et dixerunt: Domine, ecce daemonia subiecta sunt
nobis in nomine tuo. (Gaudebant de nihilo; quantum erat, quid erat, ad illud quod Deus
promittebat?). Dominus ergo, Magister bonus, sedans timorem, aedificans firmitatem, ait illis:
Nolite in hoc gaudere, quia daemonia vobis subiecta sunt 20. Quare hoc? Quia: Multi venient in
nomine meo dicentes: Ecce in nomine tuo daemonia eiecimus; et dicam eis: Non novi vos 21. Nolite
in hoc gaudere, sed gaudete quia nomina vestra scripta sunt in caelis 22. Adhuc ibi esse non
potestis, et tamen iam ibi scripti estis. Gaudete ergo. Et illud: Adhuc nihil petistis in nomine meo 23.
Quod enim petistis ad quod volo dare, nihil est. Quid enim petistis in nomine meo? Ut daemonia
vobis subiecta essent? In hoc gaudere nolite, hoc est, nihil est quod petistis; si enim aliquid esset,
gaudere iuberet. Ergo non omnino nihil erat, sed quia ad illam magnitudinem praemiorum Dei
exiguum erat. Non enim vere Paulus apostolus non erat aliquid; et tamen in comparatione Dei,
neque qui plantat est aliquid, neque qui rigat 24. Et vobis dicimus, et nobis dicimus, et nobis et vobis
dicimus, quando petimus in nomine Christi temporalia ista. Certe enim petistis. Nam quis non
petat? Alius sanitatem petit, si aegrotat; alius liberationem petit, si in carcere constitutus est; alius
portum rogat, si in navi turbatur; alius victoriam rogat, si cum hoste confligit; et in nomine Christi
totum rogat, et nihil est quod rogat. Quid ergo rogandum est? Petite in nomine meo. Et non dixit
quid, sed in verbis intellegimus quid petere debeamus. Petite, et accipietis, ut gaudium vestrum sit
plenum 25. Petite, et accipietis, in nomine meo. Sed quid? Non nihil; quid autem? Ut gaudium
vestrum sit plenum; id est, hoc petite quod vobis sufficiat. Nam quando petis nihil; qui bibet de hac
aqua, sitiet iterum 26. Mittit in puteum hydriam cupiditatis, levat unde bibat, ut iterum sitiat. Petite
ut gaudium vestrum sit plenum; id est, ut satiemini, non ut ad tempus delectemini. Petite quod
vobis sufficiat; dicite vocem Philippi: Domine, ostende nobis Patrem, et sufficit nobis 27. Dicit vobis
Dominus: Tanto tempore vobiscum sum, et non cognovistis me? Philippe, qui me videt, videt et
Patrem 28. Ergo gratias agite Christo pro vobis infirmantibus, et fauces satiandas parate Christi
divinitati. Conversi ad Dominum, etc.

126 SERMO 145/A

DE EVANGELIO IOANNIS (20, 26-28),
UBI THOMAS TETIGIT DOMINI CICATRICES.
DIE DOMINICO OCTAVARUM PASCHAE

Thomas apostolus carnem Christi tangebat, divinitatem clamabat.
1. Audistis magis a Domino esse laudatos, qui non vident, et credunt, quam eos qui vident et
credunt, et etiam tangere valuerunt. Thomas enim apostolus, quando se ostenderat Dominus
discipulis suis, absens erat; et cum audiret ab eis quod resurrexit Christus, dixit: Nisi misero
manum meam in latus eius, non credam 1. Quid, si ergo Dominus sine cicatricibus resurgeret?
Neque enim poterat resuscitare carnem suam, ut nulla in ea vestigia vulnerum remanerent? Poterat
hoc; sed nisi cicatrices reservaret in corpore suo, non sanaret vulnera in corde nostro. Tactus est, et
agnitus est. Parum erat videre oculis suis, digitis suis credere volebat. Veni, inquit, mitte digitos
tuos huc; non totum abstuli, servavi unde credas; et vide latus meum, et noli esse incredulus, sed
fidelis. At ubi ille manifestavit sibi quod illi dubium remanserat, exclamavit: Dominus meus, et Deus
meus 2. Carnem tangebat, divinitatem clamabat. Quid tetigit? Corpus Christi. Numquid corpus
Christi divinitas Christi erat? Divinitas Christi, Verbum erat; humanitas Christi, anima et caro erat.
Ipsam animam tangere ille non poterat, sed intellegere poterat, quia corpus quod mortuum fuerat,
vivum movebatur. Illud autem Verbum nec mutatur nec tangitur, nec deficit nec proficit; quia in
principio erat Verbum, et Verbum erat apud Deum, et Deus erat Verbum. Hoc clamavit Thomas;
tangebat carnem, invocabat Verbum, quia Verbum caro factum est, et habitavit in nobis 3.

127 SERMO 146
330

