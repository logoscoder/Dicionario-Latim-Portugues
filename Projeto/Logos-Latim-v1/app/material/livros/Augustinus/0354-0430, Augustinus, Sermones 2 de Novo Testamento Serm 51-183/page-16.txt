4. 12. Probemus et passionem Filii, et a Patre factam, et a Filio factam. Faciat Pater passionem Filii:
Qui proprio Filio non pepercit, sed pro nobis omnibus tradidit eum 22. Faciat et Filius passionem
suam: Qui me dilexit, et tradidit semetipsum pro me 23. Tradidit Pater Filium, tradidit Filius se
ipsum. Passio haec uni facta est, sed ab utroque facta est. Sicut ergo nativitatem, ita passionem
Christi nec Pater sine Filio fecit, nec Filius sine Patre. Tradidit Pater Filium, tradidit Filius se ipsum.
Quid hic fecit Iudas, nisi peccatum? Transeamus, et hinc veniamus ad resurrectionem.

Idem de Christi resurrectione probatur.
4. 13. Videamus Filium quidem, non Patrem, resurgentem, sed resurrectionem Filii et Patrem et
Filium facientem. Operetur Pater resurrectionem Filii. Propter hoc enim exaltavit eum, a mortuis et
donavit ei nomen quod est super omne nomen 24. Resuscitavit ergo Pater Filium, exaltando eum et
excitando eum a mortuis. Numquid et Filius resuscitat semetipsum? Resuscitavit plane. In figuram
sui corporis de templo dixit: Solvite templum hoc, et in triduo resuscitabo illud 25. Postremo sicut ad
passionem pertinet animam ponere, sic ad resurrectionem animam iterum sumere: videamus si
Filius quidem animam suam posuit, et ei animam suam Pater reddidit, non ipse sibi. Pater enim
quia reddidit, manifestum est. Inde enim Psalmus dicit: Et resuscita me, et reddam illis 26. Sed quia
et Filius animam suam sibi reddidit, quid a nobis exspectatis? Ipse dicat: Potestatem habeo ponendi
animam meam 27. Nondum dixi quod promisi. Ponendi dixi: sed iam clamastis, quia praevolatis.
Eruditi quippe in schola magistri coelestis, tamquam lectiones intente audientes, pie reddentes,
quid sequatur non ignoratis. Potestatem, inquit, habeo ponendi animam meam, et potestatem
habeo iterum sumendi eam. Nemo tollit eam a me: sed ego pono eam a me, et iterum sumo
eam 28.

Doctrina explicata rursus exsponitur.
5. 14. Exsolvimus quae promisimus: propositiones nostras firmissimis, ut arbitror, testimoniorum
documentis probavimus. Tenete quod audistis. Breviter replico, et rem utilissimam, quantum
existimo, mentibus vestris collocandam commendo. Pater non est natus de virgine: nativitatem
tamen istam Filii et Pater et Filius operatus est ex virgine. Pater non est passus in cruce: passionem
tamen Filii et Pater et Filius operatus est. Non resurrexit Pater a mortuis: resurrectionem tamen Filii
et Pater et Filius operatus est. Habetis personarum distinctionem, et operationis inseparabilitatem.
Non ergo dicamus aliquid Patrem operari sine Filio, aliquid Filium sine Patre. An forte miracula quae
fecit Iesus, movent vos, ne forte aliqua ipse fecerit, quae non fecit Pater? Et ubi est: Pater autem in
me manens, ipse facit opera sua 29? Haec quae diximus plana erant, tantum dicenda erant: non
laborandum ut intellegerentur, sed curandum ut commemorarentur.

Deus ad modum corporis in spatio minime cogitandus.
5. 15. Aliquid adhuc volo dicere, ubi vere et acriorem intentionem vestram requiro, et devotionem
apud Deum. Etenim locis corporalibus non tenentur nec occupantur nisi corpora. Ultra locos
corporales est divinitas. Nemo eam tamquam spatio requirat. Ubique invisibilis et inseparabiliter
adest: non in parte maior, in parte minor; sed ubique tota, nusquam divisa. Quis videt hoc? quis
capit hoc? Compescamus nos: meminerimus qui, unde loquamur. Illud et illud, quidquid est quod
Deus est, pie credatur, sancte cogitetur; et quantum datur, quantum potest, ineffabiliter
intellegatur. Quiescant verba, cesset lingua; cor excitetur, cor illuc levetur. Non enim est illud tale,
quod in cor hominis ascendat, sed quo cor hominis ascendat. Attendamus creaturam: Invisibilia
enim eius, a creatura mundi, per ea quae facta sunt, intellecta conspiciuntur 30; ne forte in his quae
fecit Deus, in quibus habemus quamdam consuetudinis familiaritatem, inveniamus aliquam
similitudinem, unde probemus esse aliqua tria, quae tria separabiliter proferantur, inseparabiliter
operentur.

Deus incomprehensibilis est.
6. 16. Eia, fratres, adestote toto animo. Videte prius quid promittam; ne forte in creatura inveniam,
quia Creator a nobis excelsus est. Et forte verba quisquam nostrum, cui fulgor veritatis aliqua
mentem quasi coruscatione perstringit, potest dicere verba illa: Ego dixi in ecstasi mea. In ecstasi
tua quid dixisti? Proiectus sum a facie oculorum tuorum 31. Etenim videtur mihi iste qui hoc dixit,
levasse ad Deum animam suam, et diffudisse super se animam suam, cum ei diceretur quotidie:
Ubi est Deus tuus? 32 pervenisse spiritali quodam contactu ad illam incommutabilem lucem,
eamque infirmitate conspectus ferre non valuisse; et in suam quasi aegritudinem atque languorem
iterum recidisse, et comparasse se illi, et sensisse adhuc contemperari non posse aciem mentis

16

