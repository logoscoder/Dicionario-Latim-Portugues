remissio peccatorum, tamquam proprium opus est Spiritus Sancti, Patre sane et Filio cooperantibus,
quia societas est quodam modo Patris et Filii ipse Spiritus Sanctus. Nam Pater non communiter
habetur Pater a Filio et Spiritu Sancto, quia non est Pater amborum; et Filius non communiter
habetur Filius a Patre et Spiritu Sancto, quia non est Filius amborum; Spiritus autem Sanctus
communiter habetur a Patre et Filio, quia Spiritus est unus amborum.

Impaenitentiam irremissibilis blasphemiae nomine intellegendam esse
suadetur ex Luca.
21. 34. Quisquis igitur reus fuerit impaenitentiae contra Spiritum, in quo unitas et societas
communionis congregatur Ecclesiae, numquam illi remittetur; quia hoc sibi clausit, ubi remittitur; et
merito damnabitur cum spiritu qui in se ipsum divisus est, divisus et ipse contra Spiritum Sanctum
qui in se ipsum divisus non est. Hoc et ipsa evangelica testimonia nos admonent, si ea
perscrutemur attentius. Nam secundum Lucam quidem non ibi hoc dicit Dominus, ubi respondit eis
qui dixerunt quod in principe daemoniorum eicit daemones, non ei remitti qui blasphemaverit in
Spiritum Sanctum 155. Unde apparet, non semel hoc a Domino dictum. Sed ibi quoque non
neglegenter praetereundum, quo loco dictum sit. Loquebatur enim de his, qui eum confessi essent
vel negarent coram hominibus, ubi ait: Dico autem vobis: Quicumque confessus fuerit me coram
hominibus, et Filius hominis confitebitur in illo coram angelis Dei, qui autem negaverit me coram
hominibus, denegabitur coram angelis Dei 156. Et ne ex hoc apostoli Petri desperaretur salus, qui
eum coram hominibus ter negavit, continuo subiecit: Et omnis qui dicit verbum in Filium hominis,
remittetur illi; ei autem qui in Spiritum Sanctum blasphemaverit, non remittetur 157; illa scilicet
blasphemia cordis impaenitentis, qua resistitur remissioni peccatorum, quae fit in Ecclesia per
Spiritum Sanctum. Quam blasphemiam Petrus non habuit, quem mox paenituit quando amare
flevit 158, victoque spiritu qui in se ipsum divisus est, et qui eum vexandum poposcerat, contra
quem pro illo Dominus rogavit ne deficeret fides eius 159, accepit etiam ipsum cui non restitit
Spiritum Sanctum, ut non solum ei remitteretur peccatum, sed per eum praedicaretur et daretur
remissio peccatorum.

Ex aliis duobus Evangelistis idem insinuatur.
21. 35. Apud duos autem alios Evangelistas quod narratur, ut de blasphemia Spiritus haec
sententia diceretur, causa exstitit ex commemoratione spiritus immundi qui in se ipsum divisus est.
Dictum enim erat de Domino, quod in principe daemonum eiceret daemones; ibi se Dominus ait in
Spiritu Sancto eicere daemones, ut Spiritus qui non est in se divisus eum qui in se divisus est vincat
atque eiciat; ille autem homo in eius perditione remaneat, qui in huius qui in se divisus non est,
pacem per impaenitentiam transire detractat. Hoc enim Marcus ita narrat: Amen dico vobis, quia
omnia dimittentur hominibus peccata et blasphemiae quibus blasphemaverint; qui autem
blasphemaverit in Spiritum Sanctum, non habet remissionem in aeternum, sed reus erit aeterni
delicti 160. Haec verba Domini cum dixisset, sua deinde coniunxit dicens: Quoniam dicebant: "
Spiritum immundum habet 161 ", ut ostenderet hinc fuisse exortam causam ut hoc diceret, eo quod
dixerant eum in Beelzebub principe daemoniorum daemones pellere. Non quia esset blasphemia
quae non remittitur, cum et haec remittatur, si recta paenitentia consequatur; sed quod hinc, ut
dixi, causa exstitit ut a Domino illa sententia proferretur, facta mentione spiritus immundi, quem
adversum se ipsum divisum Dominus ostendit, propter Spiritum Sanctum, qui non solum adversum
se divisus non est, sed etiam quos colligit efficit indivisos, peccata quae adversum se divisa sunt
dimittendo eosque mundatos inhabitando; ut sit, quemadmodum scriptum est in Actibus
Apostolorum, multitudinis credentium cor et anima una 162. Cui dono remissionis non resistit, nisi
qui duritiam cordis impaenitentis habuerit. Nam et alio loco dixerunt Iudaei de Domino, quod
daemonium haberet 163; nec tamen ibi aliquid dixit de blasphemia Spiritus Sancti: quoniam non ita
obiecerunt spiritum immundum, ut in se divisus ex ore ipsorum, possit ostendi, sicut Beelzebub a
quo daemones eici posse dixerunt.

Unitati Ecclesiae impaenitenti corde resistere blasphemia est irremissibilis.
22. 36. In hac vero lectione secundum Matthaeum multo manifestius aperuit Dominus, quid hic
vellet intellegi; id est, quod ipse dicat verbum contra Spiritum Sanctum, qui unitati Ecclesiae corde
impaenitenti resistit, ubi in Spiritu Sancto fit remissio peccatorum. Hunc enim Spiritum non habent,
ut iam dictum est, qui etiam Christi sacramenta portantes atque tractantes, ab eius congregatione
seiuncti sunt. Nam ubi dixit de divisione Satanae adversus Satanam, et quod ipse in Spiritu Sancto
eiceret daemones, utique in Spiritu qui non est adversus se ipsum, sicut ille, divisus; ibi continuo,
ne per illos, qui sub nomine Christi extra eius ovile conventicula sua congregant, quisquam putaret
etiam regnum Christi adversum se esse divisum: Qui non est mecum, inquit, contra me est; et qui

96

