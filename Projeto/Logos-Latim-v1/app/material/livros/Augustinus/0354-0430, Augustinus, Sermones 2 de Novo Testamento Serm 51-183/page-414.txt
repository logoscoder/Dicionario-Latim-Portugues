SERMO S. AUGUSTINI
DE EISDEM VERBIS APOSTOLI

Nos horatur Apostolus ut contra diabolum oremus.
1. Non est nobis colluctatio adversus carnem et sanguinem; quia non tantum te homo persequitur,
sed diabolus per illum, et antequam te laedat in corpore, te occidit in mente. Non est nobis
colluctatio adversus carnem et sanguinem, hominibus adversus homines, qui caro et sanguis sunt,
sed adversus principes et potestates, rectores tenebrarum harum 1; quia quomodo eos qui lux sunt
Christus gubernat et regit, sic eos qui tenebrae sunt ad omne malum diabolus praecipitat et
instigat. Hoc ergo nos hortatur Apostolus, ut non contra hominem malum, sed contra diabolum qui
cum illo operatur oremus, et quidquid possumus faciamus, ut diabolus expellatur et homo liberetur.
Quomodo enim si ad aliquem in proelio constitutum de parte adversaria armatus equo sedens
veniat, non equo sed equiti irascitur, et quantum potest, hoc agere cupit ut equitem percutiat et
equum possideat; sic circa homines malos agendum est, et non contra illos, sed contra eum qui
illos instigat, totis viribus laborandum est, ut dum diabolus vincitur, infelix ille quem possidere
coeperat liberetur.

Quae est via, in qua Christus ambulavit.
2. Qui dicit se in Christo manere, debet sicut ipse ambulavit et ille ambulare. Quae est ista via, in
qua Christus ambulavit? Quae est alia nisi caritas, de qua dicit Apostolus: Adhuc
supereminentiorem viam demonstro vobis 2? Si ergo Christum volumus imitari, per ipsam viam
debemus currere, qua Christus et in cruce pendens dignatus est ambulare. In cruce enim fixus erat,
et caritatis viam currens, pro suis persecutoribus supplicabat. Denique sic dixit: Pater, ignosce illis,
quia nesciunt quid faciunt 3. Et nos ergo pro omnibus inimicis hoc iugiter supplicemus, ut illis
Dominus emendationem morum et indulgentiam tribuat peccatorum.

157 SERMO 168

DE VERBIS APOSTOLI (EPH 6, 23):
"PAX FRATRIBUS, ET CARITAS CUM FIDE".
SIVE DE GRATIA DEI,
SECUNDUM VASIS ELECTIONIS CONFESSIONEM
ATQUE DOCTRINAM, QUONIAM FIDES MISERICORDIAE DEI DONUM EST

Filios fidei Abrahae facit, qui promisit.
1. 1. Lectionibus, canticis, sermonibusque divinis, et quod est praecipuum, gratia sua aedificet
Dominus cor vestrum; ut quod verum auditis, non audiatis ad iudicium, sed ad praemium. Faciet
hoc, quoniam qui promisit potens est et facere 1. Ita credidit Abraham, dans gloriam Deo, unde et
plenissime credens quoniam quae promisit potens est et facere 2. Magnum nostrum gaudium; nos
promisit Abrahae; nos promissionis filiis sumus. Quando enim dictum est Abrahae: In semine tuo
benedicentur omnes gentes 3, nos promissi sumus. Ergo ipse nos fecit filios fidei Abrahae, qui
potens est facere quod promisit. Nemo dicat: Ego feci. Non enim promittit Deus, et facis tu. Potest
autem recte dici quia quae promittis tu, facit Deus. Tu enim infirmus es, tu omnipotens non es.
Quando ergo promittis, nisi Deus faciat, inanis est promissio tua. Dei autem promissio non pendet
ex te, sed ex illo. Sed ego, inquis, credidi. Concedo. Verum dicis: tu credidisti, sed non tibi tu fidem
dedisti. Unde autem credidisti, nisi ex fide? Fides in te donum Dei est.

414

