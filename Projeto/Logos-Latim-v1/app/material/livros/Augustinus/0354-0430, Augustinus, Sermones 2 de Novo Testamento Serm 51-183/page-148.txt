tabulae novae. Prorsus omnia dimittuntur. Nemo sit sollicitus, quod aliquid ei non dimittatur. Sed
iterum nemo perverse sit securus. Ista enim duo occidunt animas, aut desperatio, aut perversa
spes. De his duobus malis pauca audite. Nam sicut liberat bona spes, et recta spes; ita decipit
perversa spes. Prius attendite quemadmodum decipiat desperatio. Sunt homines qui cum cogitare
coeperint mala quae fecerunt, non sibi putant ignosci posse; et dum non putant posse sibi ignosci,
dant animam iam perire, desperatione pereunt, dicentes in cogitationibus suis: Iam nulla nobis spes
est; neque enim tanta illa quae commisimus donari nobis aut ignosci possunt; quare ergo non
satisfacimus cupiditatibus nostris? Impleamus saltem praesentis temporis voluptatem, quia nullam
habemus in futuro mercedem. Faciamus quidquid libet, etsi non licet; ut habeamus suavitatem vel
temporalem, quia percipere non meremur aeternam. Talia dicentes desperando pereunt, sive
antequam omnino credant, sive iam christiani et in aliqua peccata et scelera male vivendo prolapsi.
Procedit ad eos Dominus vineae, et tamquam desperantes et vocanti tergum dantes, pulsat et
clamat per prophetam Ezechielem: In quacumque die conversus fuerit homo a via sua pessima,
omnes iniquitates eius obliviscar 13. Hac voce audita et credita, a desperatione recreantur, et ab illa
altissima et profunda voragine, qua submersi fuerant, emergunt.

Spes perversa conversio est quae differtur.
9. 11. Sed his timendum est, ne in aliam voraginem incurrant, et perverse sperando moriantur, qui
desperando mori non potuerunt. Mutant enim cogitationes longe quidem diversas, sed non minus
perniciosas; et rursus incipiunt dicere in cordibus suis: Si quacumque die conversus fuero a via mea
pessima, Deus misericors, sicut veraciter per Prophetam promisit, omnes iniquitates meas
obliviscitur, quare hodie convertor, et non cras? Quare hodie, et non cras? Eat hodiernus dies sicut
hesternus, sit in nequissima voluptate, sit in flagitiorum gurgite, volutetur in mortifera delectatione:
cras convertar, et finis est. Respondetur tibi: Cuius rei finis? Dicis: Iniquitatum mearum. Bene,
gaude, quia crastino iniquitatum tuarum erit finis. Quid, si ante crastinum tuus erit finis? Ergo bene
quidem gaudes, quia propter iniquitates tuas converso tibi indulgentiam Deus promisit: sed
crastinum diem tibi nemo promisit. Aut si forte promisit mathematicus, longe aliud est quam Deus.
Multos mathematici fefellerunt, quia et sibi plerumque lucra promiserunt, et damna invenerunt.
Ergo etiam propter istos male sperantes, procedit paterfamilias. Quemadmodum processit ad illos
qui male desperaverant, et perierant desperando, et revocavit eos in spem: sic procedit etiam ad
istos qui male sperando volunt perire; et dicit eis per alium librum: Ne tardes converti ad
Dominum 14. Quomodo illis dixerat: In quacumque die iniquus conversus fuerit a via sua pessima,
omnes iniquitates eius obliviscar 15; et tulit eis desperationem, qua iam dederant animam suam
perditioni, omni modo indulgentiam desperantes: sic procedit etiam ad istos qui sperando et
differendo volunt perire; et loquitur ad eos, et increpat eos: Ne tardes converti ad Dominum, neque
differas de die in diem. Subito enim veniet ira eius, et in tempore vindictae disperdet te 16. Ergo noli
differre, noli quod patet contra te claudere. Ecce indulgentiae dator aperit tibi ostium; quid moraris?
Gaudere deberes, si aperiret aliquando pulsanti: non pulsasti, et aperit, et foris remanes? Ne ergo
differas. De misericordiae operibus quodam loco Scriptura dicit: Ne dixeris, Vade et revertere, cras
ego dabo; cum possis continuo bene facere 17: non enim scis quid contingat sequenti die. Audisti
praeceptum non differendi ut in alium sis misericors, et differendo in te es crudelis? Non debes
differre panem daturus, et differs indulgentiam accepturus! Si miserando alterum non differs,
miserere et animae tuae placens Deo 18. Exhibe et animae tuae eleemosynam. Non dicimus ut tu ei
des, sed ne repellas manum dantis.

Potentium amicitiam, cum saluti obest, damnandam esse.
10. 12. Sed aliquando homines inde sibi plurimum nocent, cum alios offendere timent. Multum
valent et boni amici ad bonum, et mali amici ad malum. Ideo Dominus, ut pro salute nostra
potentium amicitias contemnamus, noluit prius eligere senatores, sed piscatores. Magna artificis
misericordia. Sciebat enim quia si eligeret senatorem, diceret senator: Dignitas mea electa est. Si
prius eligeret divitem, diceret dives: Opulentia mea electa est. Si prius eligeret imperatorem,
diceret imperator: Potestas mea electa est. Si prius eligeret oratorem, diceret orator: Eloquentia
mea electa est. Si eligeret philosophum, diceret philosophus: Sapientia mea electa est. Interim,
inquit, differantur superbi isti, multum tument. Distat autem inter magnitudinem et tumorem:
utrumque grande est; sed non utrumque sanum est. Differantur ergo, inquit, isti superbi, aliqua
soliditate sanandi sunt. Da mihi, inquit, prius istum piscatorem. Veni tu, pauper, sequere me; nihil
habes, nihil nosti, sequere me. Idiota pauper, sequere me. Non est quod in te expavescatur, sed
multum est quod in te impleatur. Tam largo fonti vas inane admovendum est. Dimisit retia piscator,
accepit gratiam peccator, et factus est divinus orator. Ecce quid fecit Dominus, de quo dicit
Apostolus: Infirma mundi elegit Deus, ut confundat fortia; et ignobilia mundi elegit Deus, et ea quae
non sunt tamquam quae sint, ut ea quae sunt evacuentur 19. Denique leguntur modo verba

148

