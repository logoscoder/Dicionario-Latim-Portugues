saeculi Christiani omnes; excepta solutione ista similitudinis huius, et in ista vita nostra potest
adverti haec similitudo. Tamquam enim prima hora vocantur, qui recentes ab utero matris incipiunt
esse christiani; quasi tertia, pueri; quasi sexta, iuvenes; quasi nona, vergentes in senium; quasi
undecima, omnino decrepiti: unum tamen vitae aeternae denarium omnes accepturi.

In eos qui vocati ad vineam venire differunt.
6. 8. Sed attendite et intellegite, fratres mei, ne ideo quisque differat venire ad vineam, quia
securus est quoniam quandocumque venerit, ipsum denarium accepturus est. Securus est quidem
quod ipse denarius illi promittitur; sed differre non iubetur. Numquid enim et illi qui sunt ad vineam
conducti, quando ad illos exibat paterfamilias, ut conduceret quos invenit hora tertia, et conduxit,
verbi gratia, dixerunt illi, Exspecta, non illuc imus nisi hora sexta? aut quos invenit hora sexta,
dixerunt, Non imus nisi hora nona? aut quos nona invenit, dixerunt, Non imus nisi undecima?
Omnibus enim tantumdem daturus est: quare nos amplius fatigamur? Quid ille daturus sit, et quid
facturus sit, penes ipsum consilium est: tu quando vocaris, veni. Merces enim cunctis aequalis
promittitur: sed de ipsa hora operandi, magna quaestio est. Si enim illi, verbi gratia, qui vocati sunt
hora sexta, in hac aetate corporis constituti, ubi iuveniles anni fervent, sicut ipsa hora sexta fervet;
si dicerent illi iuvenes vocati: Exspecta, audivimus enim in Evangelio, quia omnes unam mercedem
accepturi sumus; cum senes facti fuerimus, hora undecima veniemus; tantumdem accepturi, quare
amplius laboraturi? Responderetur eis et diceretur: Laborare non vis, qui utrum vivas usque ad
senectam, nescis? Sexta hora vocaris, veni. Paterfamilias tibi quidem etiam undecima venienti
denarium promisit: sed utrum vivas usque ad septimam, nemo tibi promisit. Non dico, usque ad
undecimam, sed usque ad septimam. Quare ergo differs vocantem te, certus de mercede, incertus
de die? Vide ne forte quod tibi ille daturus est promittendo, tu tibi auferas differendo. Si hoc recte
dicitur de infantibus, tamquam ad horam primam pertinentibus; si recte dicitur de pueris, tamquam
ad horam tertiam pertinentibus; si recte dicitur de iuvenibus, tamquam in horae sextae flagrantia
constitutis: quanto magis recte de decrepitis dicitur, Ecce iam hora undecima est, et adhuc stas,
venire piger es?

Quomodo paterfamilias exerit vocare ad vineam suam.
7. 9. An forte non exiit ad te vocandum paterfamilias? Si non exiit, quid est quod loquimur? Nempe
nos servi de familia ipsius sumus, conducere operarios missi sumus. Quid ergo stas? Finisti iam
annorum numerum, festina ad denarium. Hoc est enim exire patremfamilias, innotescere: quoniam
qui in domo est, in abdito est, non videtur ab eis qui foris sunt; cum autem exiit de domo, videtur
ab eis qui foris sunt. Christus, quando non intellegitur et non agnoscitur, in secreto est: quando
autem agnoscitur, exiit conducere. Ex occulto enim processit ad notitiam: notus est Christus,
ubique praedicatur Christus; gloriam Christi omnia quaecumque sunt sub coelo clamant. Fuit
irrisibilis quodam modo et reprehensibilis inter Iudaeos, visus est humilis, contemptus est.
Occultabat enim maiestatem, promptam habebat infirmitatem. Contemptum est in illo quod
promptum erat, nec cognitum quod occultum erat. Si enim cognovissent, nunquam Dominum
gloriae crucifixissent 8. Numquid adhuc contemnendus est sedens in coelo, si contemptus est cum
penderet in ligno? Agitaverunt caput qui eum crucifixerunt, et ante crucem eius stantes, et
tamquam ad fructum suae saevitiae pervenientes, insultantes dicebant: Si Filius Dei est, descendat
de cruce 9. Alios salvos fecit, se ipsum salvum facere non potest? Descendat de cruce, et credimus
in eum 10. Non descendebat, quia latebat. Multo enim facilius poterat de cruce descendere, qui
potuit de sepulcro resurgere. Ad nostram informationem demonstrabat patientiam, differebat
potentiam, et non est agnitus. Non enim tunc exierat conducere operarios, non exierat, non
innotuerat. Tertio die resurrexit, demonstravit se discipulis, ascendit in coelum, et misit Spiritum
sanctum quinquagesimo die post resurrectionem, decimo post ascensionem. Missus Spiritus
sanctus implevit omnes qui fuerunt in uno conclavi, centum viginti homines. Impleti illi Spiritu
sancto, coeperunt loqui linguis omnium gentium 11, expressa est vocatio, exiit ille conducere. Coepit
enim veritatis potentia omnibus innotescere. Nam tunc etiam unus accepto Spiritu sancto, etiam
unus loquebatur omnium gentium linguis. Modo autem in Ecclesia ipsa unitas tamquam unus
loquitur omnium gentium linguis. Ad quam linguam religio christiana non pervenit? ad quos fines
non pertendit? Iam non est qui se abscondat a calore eius 12; et adhuc fit mora ab eo qui stat in
undecima!

Desperatio et perversa spes occidunt animam.
8. 10. Manifestum est ergo, fratres mei, omnino manifestum est, tenete, certi estote, quoniam Deus
noster Iesus Christus, quando quisque se converterit ad fidem ipsius, a via sua vel superflua vel
nequissima, omnia illi praeterita dimittuntur, et omnino, tamquam donatis debitis, fiunt cum illo

147

