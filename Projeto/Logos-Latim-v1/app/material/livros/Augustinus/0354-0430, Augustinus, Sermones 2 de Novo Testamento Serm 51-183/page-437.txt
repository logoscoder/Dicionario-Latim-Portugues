Nam si te laudaveris per superbiam, gravius aegrotabis. Omnis enim qui se exaltat, humiliabitur; et
qui se humiliat, exaltabitur 27. Conversi ad Dominum, etc.

165 SERMO 176

DE TRIBUS LECTIONIBUS APOSTOLI, (1 TIM 1, 15-16):
"FIDELIS SERMO ET OMNI ACCEPTIONE DIGNUS", ETC.
PSALMI 94, 6. 2:
"VENITE ADOREMUS, ET PROSTERNAMUR EI", ETC.,
AC EVANGELII LC 17, 12- 19,
UBI DE DECEM LEPROSIS A DOMINO MUNDATIS.
CONTRA PELAGIANOS

Lectiones et cantus in Ecclesia.
1. De divinis lectionibus quod Dominus admonere dignatur, intenti audite, fratres, illo dante, me
ministrante. Primam lectionem audivimus Apostoli: Fidelis sermo et omni acceptione dignus, quia
Christus Iesus venit in mundum peccatores salvos facere, quorum primus ego sum. Sed ideo
misericordiam consecutus sum, ut in me ostenderet Christus Iesus omnem longanimitatem suam,
ad informationem eorum qui credituri sunt illi in vitam aeternam 1. Hoc de apostolica lectione
percepimus. Deinde cantavimus Psalmum, exhortantes nos invicem, una voce, uno corde dicentes:
Venite adoremus, et prosternamur ei, et fleamus coram Domino qui fecit nos: et ibi praeveniamus
faciem eius in confessione, et in psalmis iubilemus ei 2. Post haec, evangelica lectio decem leprosos
mundatos nobis ostendit, et unum ex eis alienigenam gratias agentem mundatori suo. Has tres
lectiones, quantum pro tempore possumus, pertractemus, dicentes pauca de singulis; et quantum
conari possumus, adiuvante Domino, non in aliqua earum sic immorantes, ut aliis duabus
impedimentum afferamus.

Gratiarum actio ab omnibus debita medico. Peccatum originale in parvulis.
Pupillorum tutores episcopi.
2. Proponit nobis Apostolus scientiam gratiarum actionis. Mementote quid ultima evangelica lectio
resonet 3, quomodo Iesus Dominus laudat gratias agentem, ingratos improbat, mundatos in cute,
leprosos in corde. Quid ergo Apostolus? Fidelis, inquit, sermo et omni acceptione dignus. Quis est
iste sermo? Quia Christus Iesus venit in mundum. Utquid? Peccatores salvos facere. Quid tu?
Quorum primus ego sum 4. Qui dicit, vel: Non sum peccator, vel: Non fui, ingratus est Salvatori.
Nullus hominum in ista quae ex Adam defluit massa mortalium, nullus omnino hominum non
aegrotus, nullus sine gratia Christi sanatus. Quid de parvulis pueris, si ex Adam aegroti? Nam et ipsi
portantur ad Ecclesiam; et si pedibus illuc currere non possunt, alienis pedibus currunt, ut sanentur.
Accommodat illis mater Ecclesia aliorum pedes ut veniant, aliorum cor ut credant, aliorum linguam
ut fateantur: ut quoniam quod aegri sunt alio peccante praegravantur, sic cum hi sani sunt, alio pro
eis confitente salventur. Nemo ergo vobis susurret doctrinas alienas. Hoc Ecclesia semper habuit,
semper tenuit: hoc a maiorum fide percepit; hoc usque in finem perseveranter custodit. Quoniam
non est opus sanis medicus, sed aegrotantibus 5. Quid necessarium ergo habuit infans Christum si
non aegrotat? Si sanus est, quare per eos qui eum diligunt, medicum quaerit? Si quando portantur
infantes, dicuntur omnino nullum propaginis habere peccatum, et venint ad Christum; quare non eis
dicitur in Ecclesia qui eos apportant: Auferte hinc innocentes istos: non est opus sanis medicus, sed
male habentibus; non venit Christus vocare iustos, sed peccatores 6? Numquam dictum est: sed nec
aliquando dicetur. Quisque ergo quod potest, fratres, loquatur pro eo qui loqui pro se non potest.
Pro magno commendantur episcopis patrimonia pupillorum, quanto magis gratia parvulorum?
Pupillum tuetur episcopus, ne mortuis parentibus ab extraneis opprimatur. Clamet plus pro parvulo,
cui timet ne a parentibus occidatur; clamet cum Apostolo: Fidelis sermo et omni acceptione dignus,
quia Christus Iesus venit in mundum, nullam aliam ob causam, nisi peccatores salvos facere 7. Qui
venit ad Christum, habet quod in eo sanetur: qui non habet, non est causa quare medico offeratur.
Eligant parentes unum de duobus: aut confiteantur in parvulis suis sanari peccatum, aut eos
medico offerre desinant. Hoc nihil est aliud quam velle medico sanum offerre. Quid offers?
Baptizandum. Quem? Infantem. Cui offers? Christo. Ei certe qui venit in mundum? Ita, inquit. Quare

437

