Dominus transeuntia, semper nobis exhibetur transiens Iesus. Quia usque in finem saeculi non
desunt caeci sedentes ad viam. Opus ergo est ut clament illi iuxta viam sedentes. Turba quae cum
Domino erat, compescebat clamorem quaerentium sanitatem. Fratres, videtis quid dicam? Nescio
enim quomodo dicam: sed plus nescio quomodo taceam. Hoc dico, et aperte dico. Timeo enim
Iesum transeuntem et manentem: et ideo tacere non possum. Bonos Christianos, vere studiosos,
volentes facere praecepta Dei, quae in Evangelio scripta sunt, Christiani mali et tepidi prohibent.
Turba ipsa quae cum Domino est, prohibet clamantes; id est, prohibet bene operantes, ne
perseverando sanentur. Clament illi, non deficiant, neque ducantur quasi auctoritate turbarum; nec
eos qui priores christiani facti sunt, male viventes, et bonis operibus invidentes imitentur. Non
dicant: Quomodo isti vivunt tam multi, sic vivamus. Quare non potius quomodo dicit Evangelium?
Quare vis vivere secundum increpationem turbae prohibentis, et non secundum vestigia Domini
transeuntis? Insultabunt, vituperabunt, revocabunt: tu clama quo usque pervenias ad aures Iesu.
Nam qui perseveraverint in faciendo talia qualia praecepit Christus, et non attenderint turbas
prohibentes, neque magnipenderint quod Christum videntur sequi, id est, quod christiani
appellantur; sed plus amaverint lucem quam Christus est redditurus, quam timuerint strepitum
prohibentium: nullo modo separabuntur, et stabit Iesus, et sanabit eos.

Quomodo oculi sanantur.
15. 14. Quomodo enim sanantur oculi nostri? Quomodo per fidem sentimus Christum transeuntem
temporali dispensatione; sic intellegamus Christum stantem incommutabili aeternitate. Ibi enim
sanatur oculus, quando intellegitur Christi divinitas. Percipiat hoc Caritas vestra: attendite quod
dicam grande sacramentum. Omnia temporaliter gesta a Domino nostro Iesu Christo, fidem nobis
inserunt. Credimus in Filium Dei, non solum in Verbum per quod facta sunt omnia; sed in ipsum
Verbum factum carnem, ut habitaret in nobis, natum de virgine Maria, et caetera quae fides habet,
quae nobis exhibita sunt, ut Christus transiret, et ut caeci vestigia transeuntis audientes, clamarent
operibus, vita professionem fidei commemorantes. Iam ut clamantes sanentur, stat Iesus. Etenim
iam stantem videt Iesum, qui dicit: Et si noveramus Christum secundum carnem, sed iam nunc non
novimus 42. Christi enim divinitatem videbat, quantum in hac vita potest. Est divinitas Christi, est
humanitas Christi. Divinitas stat, humanitas transit. Quid est, Divinitas stat? Non mutatur, non
convellitur, non recedit. Non enim sic ad nos venit, ut a Patre discederet: nec ita ascendit, ut loco
moveretur. Assumpta carne, locum mutavit: Deus autem assumens carnem, quia in loco non est,
nec mutat locum. Tangamur stante Christo, sanentur oculi nostri. Sed quorum oculi? Clamantium
scilicet, cum transit: id est, bene operantium per eam fidem, quae dispensata est temporaliter ad
erudiendos nos parvulos.

Lux interior cum visibili comparatur.
15. 15. Sanatis autem oculis, quid pretiosius habere poterimus, fratres? Lumen hoc qui vident quod
factum est, quod fulget de coelo, vel quod exhibetur de lucerna, gaudent. Et quomodo miseri
videntur, qui hoc videre non possunt? Ego autem quare loquor, quare ista dico, nisi ut horter omnes
vos ad clamandum, cum transit Iesus? Lucem commendo Sanctitati vestrae amandam, quam forte
non videtis. Credite, dum nondum videtis; et clamate, ut videatis. Quanta putatur infelicitas
hominum, qui lucem istam corporalem non vident? Excaecatus est aliquis: continuo dicitur, Iratum
Deum habuit, aliquid mali commisit. Hoc uxor Tobiae dicebat viro. Clamabat ille propter haedum,
ne de furto esset; nolebat sonum furti audire in domo sua: illa defendens factum suum, opprobrio
percutiebat maritum: et cum ille diceret, Reddite, si de furto est; illa respondebat insultans: Ubi
sunt iustitiae tuae? 43 Quam caeca erat, quae furtum defendebat: et quam lucem videbat, qui
furtum reddi imperabat! Illa erat foris in luce solis: ille erat intus in luce iustitiae. Quis eorum erat in
luce meliore?

Eleemosynae in tenebras non ire sinunt.
16. 16. Ad hanc lucem, fratres, amandam hortamur Dilectionem vestram; ut clametis operibus,
cum Dominus transit: sonet vox fidei; ut stans Iesus, id est, incommutabilis manens Dei Sapientia,
et maiestas Verbi Dei, per quod facta sunt omnia 44, aperiat oculos vestros. Idem Tobias monens
filium suum, ad hoc monebat ut clamaret: id est, ad bona opera monebat. Dicebat illi ut daret
pauperibus, praecipiebat ut eleemosynas faceret indigentibus, et docebat dicens: Fili, eleemosynae
non sinunt ire in tenebras 45. Consilium percipiendae atque obtinendae lucis caecus dabat.
Eleemosynae, inquit, non sinunt ire in tenebras. Si ei filius responderet miratus, Quid ergo, pater, tu
eleemosynas non fecisti, ut modo caecus loquaris? tu nunc nonne in tenebris es, qui mihi dicis:
Eleemosynae non sinunt ire in tenebras? Noverat ille de qua luce doceret filium, noverat in interiore

154

