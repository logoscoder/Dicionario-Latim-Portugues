15. 17. Si autem filii, et heredes. Non enim inaniter filii. Haec est merces: Et heredes. Hoc est quod
paulo ante dicebam, quia medicus noster et sanitatem nobis donat, et mercedem insuper largiri
dignatur. Quae est illa merces? Hereditas. Sed non quomodo est hominis patris hereditas. Relinquit
enim filiis suis, non possidet cum filiis suis; et tamen magnum se facit, et gratias sibi agi desiderat,
quia voluit dare quod non possit auferre. Moriens enim tolleret secum? Puto quia si posset, nihil hic
filiis suis dimisisset. Heredes Dei sic sunt, ut ipse Deus sit hereditas nostra, cui dicit Psalmus:
Dominus pars hereditatis meae 56. Heredes quidem Dei; si parum vobis est, audite, quo amplius
gaudeatis: Heredes quidem Dei, coheredes autem Christi 57. Conversi ad Dominum, etc.

140 SERMO 157

DE VERBIS APOSTOLI (ROM 8, 24. 25):
"SPE SALVI FACTI SUMUS;

SPES AUTEM QUAE VIDETUR, NON EST SPES"

Spes christianorum de aeternis. Mundo fallaci creditur, non Deo.
1. 1. Sicut Apostolum dixisse meminit Sanctitas vestra, fratres carissimi: Spe salvi facti sumus.
Spes autem, inquit, quae videtur, non est spes; quod enim videt quis, quid sperat? Si autem quod
non videmus, speramus, per patientiam exspectamus 1. Hinc vobis exhortatorium et consolatorium
praebere sermonem admonet nos ipse Dominus Deus noster, cui dicitur in Psalmo: Spes mea es tu,
portio mea in terra viventium 2. Ipse, inquam, qui spes nostra est in terra viventium, iubet ut vos
alloquamur in hac terra morientium; ut non respiciatis quae videntur, sed quae non videntur. Quae
enim videntur, temporalia sunt; quae autem non videntur, aeterna 3. Quia ergo quod non videmus
speramus, et per patientiam exspectamus; merito nobis in Psalmo dicitur: Sustine Dominum,
viriliter age, et confortetur cor tuum, et sustine Dominum 4. Mundi enim promissa semper fallunt;
Dei autem promissa numquam fallunt. Sed quia mundus quod pollicetur, hic videtur daturus, id est,
in hac terra morientium, in qua nunc sumus; Deus autem quod pollicetur, in terra viventium nobis
daturus est; multi fatigantur exspectare veracem, et non erubescunt amare fallacem. De talibus
dicit Scriptura: Vae his qui perdiderunt sustinentiam, et diverterunt in vias pravas 5. Cum etiam
viriliter agentibus et corde confortato Deum sustinentibus, filii sempiternae mortis insultare non
cessant iactantes suas delicias temporales, quae ad tempus obdulcant fauces eorum, postea vero
amariores felle invenient eas. Dicunt enim nobis: Ubi est quod vobis promittitur post hanc vitam?
Quis huc inde reversus est, et indicavit vera esse quae creditis? Ecce nos in nostrarum voluptatum
satietate laetamur, quia quod videmus, speramus; vos autem in laboribus continentiae cruciamini,
credendo quod non videtis. Deinde subiungunt quod commemoravit Apostolus: Manducemus et
bibamus: cras enim moriemur. Sed videte quid ipse cavendum monuerit: Corrumpunt, inquit, mores
bonos colloquia mala. Sobrii estote iuste, et nolite peccare 6.

Patientia et mansuetudo necessaria.
2. 2. Cavete ergo, fratres, ne talibus colloquiis mores vestri corrumpantur, evertatur spes,
enervetur patientia, et divertatis in vias pravas. Immo vero mites atque mansueti tenete vias
rectas, quas vos docet Dominus; de quibus Psalmus dicit: Diriget mites in iudicio, docebit
mansuetos vias suas 7. Patientiam quippe in laboribus huius vitae, sine qua non potest custodiri
spes futurae vitae, nemo potest perpetuo retinere, nisi mitis atque mansuetus; qui non resistit
voluntati Dei, cuius iugum lene est et sarcina levis, sed credentibus Deo, et sperantibus in eum, et
diligentibus eum. Ita quippe mites atque mansueti non solum consolationes eius amabitis, sed
etiam flagella eius tamquam boni filii tolerabitis; ut quoniam quod non videtis speratis, per
patientiam exspectetis. Sic agite, sic ambulate. In Christo enim ambulatis, qui dixit: Ego sum via 8.
Quomodo in illo ambulandum sit, discite, non solum eius verbo, sed etiam eius exemplo. Huic enim
proprio Filio non pepercit Pater, sed pro nobis omnibus tradidit illum; non utique nolentem, neque
recusantem, sed pariter volentem; quia una est voluntas Patris et Filii secundum aequalitatem
formae Dei, in qua cum esset, non rapinam arbitratus est, esse aequalis Deo; et singulariter
oboedientem, secundum quod semetipsum evacuavit formam servi accipiens 9. Nam ipse dilexit
nos, et tradidit semetipsum pro nobis oblationem et hostiam Deo in odorem suavitatis 10. Sic ergo

372

