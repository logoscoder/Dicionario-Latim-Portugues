suas autem frumenta. Quas qui non intellegunt, confundunt, et confunduntur; atque ita perstrepunt
caeca cupiditate, ut nolint obmutescere vel patefacta veritate.

Locus de corporali separatione male intellectus a Donatistis.
20. 23. Ecce, inquiunt, dicit propheta: Recedite, exite inde, et immundum ne tetigeritis 67: quomodo
ergo malos pro pace tolerabimus, a quibus exire et recedere iubemur, ne tangamus immundum?
Nos istam recessionem spiritaliter intellegimus, illi corporaliter. Nam et ego clamo cum propheta, et
qualiacumque simus vasa, utitur nobis Deus in dispensationem vestram: clamamus et nos, et
dicimus vobis: Recedite, exite inde, et immundum ne tetigeritis; sed contactu cordis, non corporis.
Quid est enim tangere immundum, nisi consentire peccatis? Quid est autem exire inde, nisi facere
quod pertinet ad correptionem malorum, quantum pro uniuscuiusque gradu atque persona salva
pace fieri potest? Displicuit tibi quod quisque peccavit; non tetigisti immundum. Redarguisti,
corripuisti, monuisti, adhibuisti etiam, si res exegit, congruam, et quae unitatem non violet,
disciplinam; existi inde. Attendite in facta sanctorum, ne forte nostra videatur interpretatio.
Quomodo haec verba intellexerunt sancti, sic utique intellegenda sunt. Exite inde, inquit propheta.
Prius usitata ipsius verbi consuetudine assero istam sententiam, et postea ostendo non meam.
Plerumque accusantur homines; et cum accusati fuerint, defendunt se: cum autem se ille qui
accusatur homo, rationabiliter iusteque defenderit, qui audiunt, dicunt: Exiit inde. Quo inde exiit?
Manens loco, exiit inde. Quomodo inde exiit? Ratione reddita, et defensione iustissima. Hoc est
quod faciebant sancti, quando excutiebant pulverem de pedibus suis, adversus eos qui sibi pacem
nuntiatam non accipiebant 68. Exiit inde ille speculator, cui dictum est: Speculatorem posui te
domui Israel 69. Illi enim dicitur: Si dixeris iniquo, et non se averterit ab iniquitate et a via sua;
iniquus ille in sua iniquitate morietur, et tu animam tuam liberabis 70. Hoc si facit, exit inde, non
separatione corporis, sed defensione operis sui. Fecit enim iste quod faciendum fuit: etiamsi ille non
obtemperavit, cui obtemperandum fuit. Hoc est: Exite inde.

Prophetae populi vitia reprehendebant, nec ab illo recedebant.
21. 24. Clamavit ista Moyses, clamavit Isaias, clamavit Ieremias, clamavit Ezechiel. Videamus si
hoc ipsi fecerunt, si dimiserunt populum Dei, et se ad gentes alias transtulerunt. Quam multa et
quam vehementer Ieremias increpavit in peccatores et sceleratos populi sui! Inter eos tamen erat,
unum cum illis templum intrabat, eadem sacramenta celebrabat: in ea hominum sceleratorum
congregatione vivebat, sed clamando exibat inde. Hoc est exire inde, hoc est immundum non
tangere, et voluntate non consentire, et ore non parcere. Quid dicam de Ieremia, de Isaia, de
Daniele, de Ezechiel, de caeteris Prophetis, qui non recesserunt a populo malo, ne desererent
bonos illi populo commixtos, ubi et ipsi tales esse potuerunt? Moyses ipse, fratres, cum acciperet
legem in monte, populus deorsum idolum fecit. Populus Dei, populus ductus cedentibus fluctibus
Rubri maris, qui sequentes inimicos obruerant, post tanta signa et miracula in Aegyptiorum plagis
ad mortem, et in sua protectione ad salutem, tamen idolum poposcit, idolum extorsit, idolum fecit,
idolum adoravit, idolo sacrificavit. Indicat Deus famulo suo populi factum, et dicit eos se perditurum
a facie sua. Intercedit Moyses ad ipsum populum rediturus: et habuit occasionem recedendi et
exeundi ab eis, sicut isti intellegunt, ne immundum tangeret, ne cum talibus viveret; non fecit
tamen. Et ne forte hoc necessitate potius quam caritate fecisse videretur, obtulit illi Deus alium
populum: Faciam te, inquit, in gentem magnam 71; ut illos deleret. At ille non accepit, cohaeret
peccatoribus, petit pro peccatoribus. Et quomodo petit? Magna probatio dilectionis, fratres.
Quomodo petit? Videte illam, de qua saepe locuti sumus, maternam quodam modo caritatem. Cum
Deus minaretur sacrilego populo, pia Moysi viscera tremuerunt, opposuit se pro illis iracundiae Dei.
Domine, inquit, si dimittis eis peccatum, dimitte: sin autem, dele me de libro tuo quem scripsisti 72.
Quam paternis maternisque visceribus, quam securus hoc dixerit attendens iustitiam et
misericordiam Dei! ut quia iustus est, non perderet iustum, quia misericors est, ignosceret
peccatoribus.

Corde, non corpore recedendum a malis.
22. 25. Certe iam manifestum est prudentiae vestrae, quomodo accipienda sint omnia talia
testimonia Scripturarum: ut quando Scriptura sonat, recedere nos debere a malis, non aliud
intellegere iubeamur, nisi ut corde recedamus; ne maius malum in separatione bonorum
committamus, quam in malorum coniunctione fugiamus, sicut ipsi Donatistae fecerunt. Qui si vere
boni malos arguerent, ac non potius ipsi mali bonos infamarent, qualeslibet pro pace tolerarent, qui
Maximianistas receperunt tamquam integros, quos tamquam perditos antea damnaverunt. Certe
manifeste dixit propheta: Recedite et exite inde, et immundum ne tetigeritis 73. Ego ut intellegam
quod dixit, attendo quod fecit. Facto suo mihi exponit dictum suum. Dixit: Recedite. Quibus dixit?

157

