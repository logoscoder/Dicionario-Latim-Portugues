DE VERBIS EVANGELII LC 18, 1-17:
"OPORTET SEMPER ORARE, ET NON DEFICERE", ET CETERA
DEQUE DUOBUS QUI IN TEMPLUM ASCENDERUNT
UT ORARENT; AD DE PARVULIS CHRISTO OBLATIS
Fidem necesse ad orandum et ex contrario.
1. Lectio sancti Evangelii aedificat nos ad orandum et credendum, et non de nobis, sed de Domino
praesumendum. Quae ad orandum maior hortatio, quam ut nobis de iudice iniquo proponeretur
similitudo? Iudex enim iniquus, nec Deum timens, nec hominem reverens, audivit tamen viduam
interpellantem se, victus taedio, non pietate inclinatus. Si ergo exaudivit qui oderat quod rogabatur,
quomodo exaudit qui ut rogemus hortatur? Cum ergo nobis ista e contrario comparatione Dominus
suaderet: Quia oportet semper orare, et non deficere 1; adiecit et ait: Verumtamen cum venerit
Filius hominis, putas inveniet fidem in terra? 2 Si fides deficit, oratio perit. Quis enim orat quod non
credit? Unde et Apostolus beatus, cum ad orandum exhortaretur, ait: Omnis quicumque invocaverit
nomen Domini, salvus erit 3. Et ut ostenderet fidem fontem esse orationis, nec posse ire rivum, ubi
caput aquae siccatur, adiunxit atque ait: Quomodo autem invocabunt in quem non crediderunt 4.
Ergo ut oremus, credamus; et ut ipsa non deficiat fides qua oramus, oremus. Fides fundit
orationem, fusa oratio fidei impetrat firmitatem. Fides, inquam, fundit orationem, fusa oratio etiam
ipsi fidei impetrat firmitatem. Etenim ne in tentationibus deficeret fides, propterea Dominus ait:
Vigilate et orate, ne intretis in tentationem 5. Vigilate, inquit, et orate, ne intretis in tentationem.
Quid est, in tentationem intrare, nisi a fide exire? In tantum enim tentatio proficit, in quantum fides
deficit; et in tantum tentatio deficit, in quantum fides proficit. Nam ut apertius noverit Caritas
vestra, de fide ne deficeret et periret, dixisse Dominum: Vigilate et orate, ne intretis in
tentationem: eo loco Evangelii ait: Hac nocte postulavit satanas vexare vos sicut triticum; et ego
rogavi pro te, Petre, ne deficiat fides tua 6. Rogat qui tuetur, et non rogat qui periclitatur? Quod
autem ait Dominus: Cum venerit Filius hominis, putas inveniet fidem in terra? de fide dixit, quae
perfecta est. Ipsa enim vix invenitur in terra. Ecce plena est Dei Ecclesia: quis huc accederet, si
nulla esset fides? Quis non montes transferret, si plena esset fides? Attendite ipsos Apostolos:
dimissis omnibus suis, calcata spe saeculi, Dominum non sequerentur, nisi magnam haberent
fidem; et tamen si plenam fidem haberent, non dicerent Domino: Auge nobis fidem 7. Vide etiam
illum utrumque de se confitentem (vide fidem, et non plenam fidem), qui cum obtulisset Domino
filium suum a malo daemonio sanandum, et esset interrogatus utrum crederet, respondit et ait:
Credo, Domine, adiuva incredulitatem meam 8. Credo, inquit: Credo, Domine: ergo est fides. Sed
adiuva incredulitatem meam: ergo non plena est fides.

Parabola pharisaei et publicani.
2. Sed quia fides non est superborum, sed humilium: Dixit ad quosdam qui sibi iusti videbantur, et
spernebant caeteros, similitudinem hanc: Duo homines ascenderunt in templum orare, unus
pharisaeus, et alter publicanus. Pharisaeus dicebat: Gratias tibi, Deus, quia non sum sicut caeteri
homines 9. Diceret saltem, Sicut multi homines. Quid est, sicut caeteri homines, nisi omnes praeter
ipsum? Ego inquit, iustus sum, caeteri peccatores. Non sum sicut caeteri homines, iniusti, raptores,
adulteri. Et ecce tibi ex vicino publicano maioris tumoris occasio. Sicut, inquit, publicanus iste. Ego,
inquit, solus sum, iste de caeteris est. Non sum, inquit, talis qualis iste, per iustitias meas, quibus
iniquus non sum. Ieiuno bis in sabbato, decimas do omnium quaecumque possideo 10. Quid
rogaverit Deum, quaere in verbis eius, nihil invenies. Ascendit orare: noluit Deum rogare, sed se
laudare. Parum est, non Deum rogare, sed se laudare; insuper et roganti insultare. Publicanus
autem de longinquo stabat 11: et Deo tamen ipse propinquabat. Cordis conscientia removebat,
pietas applicabat. Publicanus autem de longinquo stabat: sed Dominus eum de propinquo
attendebat. Excelsus enim Dominus, et humilia respicit 12. Excelsos autem, qualis erat ille
pharisaeus, a longe cognoscit. Excelsa quidem a longe cognoscit, sed non ignoscit. Adhuc audi
humilitatem Publicani. Parum est, quia de longinquo stabat: nec oculos suos ad coelum levabat? Ut
aspiceretur, non aspiciebat. Respicere sursum non audebat: premebat conscientia, spes
sublevabat. Adhuc audi: Percutiebat pectus suum. Poenas de se ipso exigebat: propterea Dominus
confitenti parcebat: Percutiebat pectus suum, dicens: Domine, propitius esto mihi peccatori. Ecce
qui rogat. Quid miraris, si Deus ignoscit, quando ipse se agnoscit? De Pharisaeo et Publicano
accepisti controversiam; audi sententiam: audisti superbum accusatorem, audisti reum humilem;
audi nunc iudicem. Amen dico vobis. Veritas dicit: Deus dicit, iudex dicit: Amen dico vobis,
descendit iustificatus de templo publicanus ille, magis quam ille pharisaeus. Dic, Domine, causam.
Ecce video Publicanum iustificatum magis de templo descendere quam Pharisaeum. Quaero quare.
Quaeris quare? Audi quare. Quia omnis qui se exaltat, humiliabitur; et qui se humiliat,

240

