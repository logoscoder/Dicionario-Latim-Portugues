immutaverunt, ait, gloriam incorruptibilis Dei in similitudinem imaginis corruptibilis hominis, et
volucrum, et quadrupedum, et serpentium 4. Figuras enim istorum animalium, sibi deos Pagani
fecerunt. Invenisti Deum, et colis idolum. Invenisti veritatem, et ipsam veritatem in iniustitia
detines. Et quod per Dei opera cognovisti, per opera hominis perdis. Totum considerasti; caeli,
terrae, maris, elementorumque omnium ordinem collegisti; istud non vis attendere, quod mundus
opus est Dei, idolum opus est fabri. Si faber idolo, sicut dedit figuram, daret et cor; ab ipso idolo
faber adoraretur. Quomodo enim, o homo, faber tuus Deus est, sic homo idoli faber est. Quis est
Deus tuus? Qui te fecit. Quis est Deus fabri? Qui illum fecit. Quis est Deus idoli? Qui fecit illud. Ergo
si idolum cor haberet, nonne fabrum adoraret qui illud fecit? Ecce in qua iniquitate veritatem
tenuerunt, et ad possessionem illam quam viderunt, viam perducentem non invenerunt.

Christus factus via.
4. Christus autem, quia ipse est apud Patrem veritas et vita, Verbum Dei, de quo dictum est: Vita
erat lux hominum 5; quia ergo ipse est apud Patrem veritas et vita, et non habebamus qua iremus
ad veritatem; Filius Dei qui semper in Patre veritas et vita est, assumendo hominem factus est via.
Ambula per hominem, et pervenis ad Deum. Per ipsum vadis, ad ipsum vadis. Noli quaerere qua ad
illum venias, praeter ipsum. Si enim via esse ipse noluisset, semper erraremus. Factus ergo via est
qua venias. Non tibi dico: Quaere viam. Ipsa via ad te venit: Surge et ambula. Ambula moribus, non
pedibus. Multi enim bene ambulant pedibus, et male ambulant moribus. Aliquando enim ipsi bene
ambulantes, praeter viam currunt. Invenies quippe homines bene viventes, et non Christianos.
Bene currunt; sed in via non currunt. Quanto plus currunt, plus errant; quia a via recedunt. Si autem
tales homines perveniant ad viam, et teneant viam, o quanta securitas est, quia et bene ambulant,
et non errant! Si autem non tenent viam, quantumvis bene ambulent, heu quam dolendum est!
Melius est enim in via claudicare, quam praeter viam fortiter ambulare. Haec satis sint Caritati
vestrae. Conversi ad Dominum ...

122 SERMO 142

DE VERBIS DOMINI IN EVANGELIO SECUNDUM IOANNEM: (14, 6)
"EGO SUM VIA VERITAS ET VITA"

Via tuta Christus.
1. Erigunt nos divinae Lectiones, ne desperatione frangamur; et rursus terrent, ne superbia
ventilemur. Tenere autem viam mediam, veram, rectam, tamquam inter sinistram desperationis et
dexteram praesumptionis, difficillimum esset nobis, nisi Christus diceret: Ego sum via. Ego sum,
inquit, via veritas et vita 1. Tamquam diceret: Qua vis ire? Ego sum via. Quo vis ire? Ego sum
veritas. Ubi vis permanere? Ego sum vita. Securi ergo ambulemus in via; sed insidias timeamus
iuxta viam. Inimicus insidiari non audet in via, quia Chistus est via; sed iuxta viam plane non
desinit. Unde in Psalmo dicitur: Iuxta semitam scandala posuerunt mihi 2. Dicit et alia Scriptura:
Memento quia in medio laqueorum ingrederis 3. Isti laquei, inter quos ingredimur, non sunt in via,
sed tamen sunt iuxta viam. Quid formidas, quid metuis, si in via ambulas? Tunc time, si deseris
viam. Nam ideo etiam permittitur inimicus ponere iuxta viam laqueos, ne securitate exultationis via
deseratur, et in insidias incidatur.

Via Christus humilis. Fornicari a Domino.
2. Via Christus, humilis Christus; veritas et vita Christus, excelsus et Deus. Si ambules in humili,
pervenies ad excelsum; si infirmus humilem non asperneris, in excelso fortissimus permanebis.
Quae enim causa humilitatis Christi, nisi infirmitas tua? Valde enim et irremediabiliter te obsidebat
infirmitas; et haec res fecit ut veniret ad te tantus medicus. Si enim vel sic aegrotares, ut tu posses
ire ad medicum, poterat tolerabilis videri ipsa infirmitas; sed quia tu ire non potuisti ad eum, ille
venit ad te; venit docens humilitatem, qua redeamus. Quia superbia nos redire non sinebat ad
vitam, et ipsa fecerat a vita recedere exaltatum humanum cor adversus Deum, et neglegens in ipsa
sanitate praecepta salutaria, decidit anima in infirmitatem. Discat audire infirma illum, quem
contempsit incolumis; audiat ut surgat, quem sprevit ut caderet. Audiat tandem experimento

319

