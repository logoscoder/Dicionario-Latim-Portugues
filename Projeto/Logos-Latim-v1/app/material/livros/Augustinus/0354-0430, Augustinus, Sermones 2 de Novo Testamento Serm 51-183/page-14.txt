Filii Spiritus. Hanc ineffabilem divinitatem apud se ipsam manentem, omnia innovantem, creantem,
recreantem, mittentem, revocantem, iudicantem, liberantem; hanc ergo Trinitatem ineffabilem
simul novimus et inseparabilem.

De auxilii necessitas ad nodum difficultatis solvendum.
2. 3. Quid ergo agimus? Ecce seorsum venit Filius in homine, seorsum Spiritus sanctus de coelo
descendit in specie columbae, seorsum vox Patris de coelo sonuit: Hic est Filius meus 6. Ubi est
inseparabilis Trinitas? Fecit vos per me Deus intentos. Orate pro nobis, et quasi aperientes sinum:
donet ipse unde quod aperuistis impleatur. Collaborate nobis. Videtis enim quid susceperimus; non
solum quid, verum etiam qui; unde volumus dicere, ubi positi, quomodo positi in corpore quod
corrumpitur et aggravat animam, et deprimit terrena inhabitatio sensum multa cogitantem 7.
Quando ergo istum sensum a multis extraho, et ad unum Deum Trinitatem inseparabilem colligo, ut
aliquid videam quod dicam; putasne in hoc corpore quod aggravat animam, ut aliquid vobis digne
loquar, potero dicere: Quoniam ad te, Domine, animam meam levavi 8? Adiuvet me, levet eam
mecum. Nam infirmus sum illi, et gravis est mihi.

Patris Filiique opera inseparabilia.
3. 4. Solet haec quaestio ab studiosissimis fratribus proponi, solet in amatorum verbi Dei sermone
versari, solet pro hac multum pulsari ad Deum, dicentibus hominibus: "Facit aliquid Pater, quod non
facit Filius; aut facit aliquid Filius quod non facit Pater?" Interim de Patre et Filio dicamus. Cum
autem hinc expedierit conatum nostrum, cui dicimus: Adiutor meus esto, ne derelinquas me 9;
intellegitur etiam Spiritus sanctus ab operatione Patris et Filii nequaquam discedere. De Patre ergo
et Filio, fratres, audite. Facit aliquid Pater sine Filio? Respondemus, Non. An dubitatis? Quid enim
facit sine illo, per quem facta sunt omnia? Omnia, inquit, per ipsum facta sunt. Et satiate inculcans
tardis, duris, litigiosis, addidit: Et sine ipso factum est nihil 10.

Pater per Filium omnia et fecit et regit.
3. 5. Quid igitur, fratres? Omnia per ipsum facta sunt 11; intellegimus utique universam creaturam
factam per Filium, fecisse Patrem per Verbum suum, Deum per Virtutem et Sapientiam suam:
numquid dicturi sumus, "Omnia quidem, quando creata sunt, per ipsum facta sunt, sed nunc non
omnia per ipsum regit Pater"? Absit. Recedat haec cogitatio a fidelium cordibus, abigatur a sensu
devotorum, ab intellectu piorum. Fieri non potest ut per ipsum creaverit, et non per ipsum
gubernet. Absit ut sine ipso regatur quod est, quando per ipsum factum est ut esset. Sed et hoc
testimonio Scripturae doceamus, non solum per ipsum facta et creata omnia, sicut ex Evangelio
commemoravimus: Omnia per ipsum facta sunt, et sine ipso factum est nihil: sed per ipsum etiam
regi et disponi quae facta sunt. Agnoscitis ergo Christum Dei Virtutem et Dei Sapientiam: agnoscite
dictum et de Sapientia: Attingit a fine usque ad finem fortiter, et disponit omnia suaviter 12. Non
ergo dubitemus per ipsum regi omnia, per quem facta sunt omnia. Nihil itaque Pater sine Filio, nihil
Filius sine Patre facit.

Utrum Filii nativitas et passio fuerit etiam Patris.
3. 6. Occurrit quaestio, quam in nomine Domini et eius voluntate solvendam suscepimus. Si nihil
facit Pater sine Filio, et nihil Filius sine Patre; nonne quasi consequens erit ut et Patrem dicamus
natum de virgine Maria, Patrem passum sub Pontio Pilato, Patrem resurrexisse et in coelum
ascendisse? Absit. Non hoc dicimus, quia non hoc credimus. Credidi enim propter quod locutus
sum: et nos credimus propter quod et loquimur 13. Quid est in fide? Quia Filius de Virgine natus est,
non Pater. Quid est in fide? Quia Filius passus est sub Pontio Pilato, et mortuus, non Pater. Excidit
nobis, quosdam male intellegentes vocari Patripassianos, qui dicunt ipsum Patrem natum ex
femina, ipsum Patrem passum, ipsum esse Patrem qui est Filius, duo esse nomina, non res duas. Et
removit istos Ecclesia catholica a communione sanctorum, ne aliquem deciperent, ut separati
litigarent.

Difficultatis nodus.
3. 7. Revocemus ergo difficultatem quaestionis sensibus vestris. Dicat aliquis mihi: Tu dixisti, nihil
Patrem facere sine Filio, neque Filium sine Patre; et testimonia de Scripturis adhibuisti, nihil facere
Patrem sine Filio, quia omnia per ipsum facta sunt 14; nec quod factum est regi sine Filio, quia ipse

14

