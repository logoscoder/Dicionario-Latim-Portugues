13. 13. Si tamen Spiritus Dei habitat in vobis. Si quis autem Spiritum Christi non habet, hic non est
eius 56. Non ergo se extendat, non se iactet, non sibi arroget virtutem propriam, egena et vitiata
natura. O humana natura! O Adam, quando sanus eras, non stetisti, et tuis viribus surrexisti? Si
quis Spiritum Christi non habet: ipse enim Spiritus Dei, qui Spiritus Christi; et Patris est enim et Filii:
Si quis Spiritum Christi non habet, non se fallat, hic non est eius.

De carne quid sperandum.
13. 14. Ecce, adiuvante ipsius misericordia, Spiritum Christi habemus; ex ipsa dilectione iustitiae,
integra fide, catholica fide, Spiritum Dei nobis inesse cognoscimus. Sed quid de carne illa mortali?
Quid de lege in membris nostris repugnante legi mentis? Quid de illo gemitu: Miser ego homo? 57
Audi: Si autem Christus in vobis, corpus quidem mortuum est propter peccatum, spiritus autem vita
est propter iustitiam 58. Ergo de corpore mortuo propter peccatum, iam desperandum est? Nulla
spes est? Sic dormit, ut non adiciat ut resurgat 59. Absit! Corpus quidem mortuum est propter
peccatum, spiritus autem vita est propter iustitiam. Remansit tristitia de nostro corpore. Nemo
autem carnem suam odio habuit 60. Videmus quam sollicite curetur sepultura mortuorum. Corpus
quidem mortuum est propter peccatum, spiritus autem vita est propter iustitiam. Iam dicebas ad
consolationem: Vellem quidem et corpus meum esse in vita; sed quia non potest, sit vel spiritus
meus, sit vel anima mea. Exspecta, noli esse sollicitus.

Carnis restitutio et immortalitas piis promissa.
14. 15. Si enim Spiritus eius qui suscitavit Iesum a mortuis, habitat in vobis; qui suscitavit Christum
Iesum a mortuis, vivificabit et mortalia corpora vestra 61. Quid timetis? Quid etiam pro ipsa carne
solliciti estis? Capillus capitis vestri non peribit 62. Adam peccando damnavit in mortem corpora
vestra; sed Iesus, si est Spiritus eius in vobis, vivificabit et mortalia corpora vestra; quia suum
sanguinem dedit pro salute vestra. Promissum reddi dubitas, qui tale pignus tenes? sic ergo, homo,
non erit mortis illa contentio, sic implebitur quod dictum est: Miser ego homo, quis me liberabit de
corpore mortis huius? 63 Quia Christus Iesus, si Spiritus eius habitat in vobis, vivificabit et mortalia
corpora vestra. Sic liberaberis de corpore mortis huius, non corpus non habendo, vel alterum
habendo; sed non ulterius moriendo. Si enim non adderet: mortis huius, et diceret: Quis me
liberabit de corpore? forte suggereretur error cogitationi humanae, et diceretur: Vides quia non vult
Deus nos esse cum corpore? De corpore, inquit, mortis huius. Mortem tolle, et bonum est corpus.
Detrahatur mors novissima inimica, et erit mihi in aeternum caro mea amica. Nemo enim umquam
carnem suam odio habuit. Etsi spiritus concupiscit contra carnem, et caro concupiscit adversus
spiritum 64; etsi modo rixa est in ista domo, maritus litigans, non perniciem, sed concordiam quaerit
uxoris. Absit! Fratres mei, absit ut spiritus concupiscendo contra carnem oderit carnem. Vitia carnis
odit, prudentiam carnis odit, contentionem mortis odit. Corruptibile hoc induat incorruptionem, et
mortale hoc induat immortalitatem; seminetur corpus animale, resurgat corpus spiritale 65; et
videbis plenam perfectamque concordiam, videbis creaturam laudare Creatorem. Si ergo Spiritus
eius qui suscitavit Iesum a mortuis, habitat in vobis; qui suscitavit Christum a mortuis, vivificabit et
mortalia corpora vestra, propter inhabitantem Spiritum eius qui habitat in vobis 66; non propter
merita vestra, sed propter munera sua. Conversi ad Dominum, etc.

139 SERMO 156

DE VERBIS APOSTOLI (ROM@M 8, 12-17):
"ERGO, FRATRES, DEBITORES SUMUS NON CARNI,
UT SECUNDUM CARNEM VIVAMUS", ETC.
CONTRA PELAGIANOS
HABITUS IN BASILICA GRATIANI,
DIE NATALI MARTYRUM BOLITANORUM

In Scripturis quaedam clausa, quaedam aperta.

366

