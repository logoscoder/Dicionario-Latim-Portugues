Quid autem Paulus? Ministri, per quos credidistis 130. Hi ergo, id est, Paulus et Apollo, concordes
erant in unitate Spiritus et vinculo pacis 131: et tamen, quia eos isti inter se dividere et pro altero
inflari adversus alterum coeperant 132, dicuntur et homines, et carnales, et animales 133, non
valentes percipere quae sunt Spiritus Dei 134; et tamen, quia non sunt ab Ecclesia segregati, parvuli
appellantur in Christo; quos utique vel angelos vel deos esse cupiebat 135, quos arguebat quia
homines erant, id est, in his contentionibus non quae Dei sunt sed quae hominum sapiebant 136. De
illis vero, qui sunt ab Ecclesia segregati, non dictum est: " Ea quae sunt Spiritus non percipientes ",
ne ad scientiae perceptionem referrentur; sed dictum est: Spiritum non habentes 137. Non est
autem consequens, ut qui habet etiam sciendo percipiat quod habet.

Parvuli in Christo habentes Spiritum, non percipiunt tamen quae sunt Spiritus.
18. 31. Habent ergo istum Spiritum in Ecclesia constituti parvuli in Christo 138, adhuc animales
atque carnales 139, quid habeant percipere non valentes, id est, intellegere et nosse 140. Nam
quomodo essent parvuli in Christo, nisi renati ex Spiritu Sancto 141? Nec mirum videri debet, quod
quisque aliquid habet et quod habet ignorat. Ut enim taceam de omnipotentis divinitate atque
incommutabilis Trinitatis unitate, quis facile scientia percipiat quid sit anima? Et quis non habet
animam? Postremo, ut certissime noverimus quod parvuli in Christo 142, non percipientes quae sunt
Spiritus Dei 143, habent tamen Spiritum Dei; paulo post intueamur quemadmodum eos ipsos
increpans ait: Nescitis quia templum Dei estis et Spiritus Dei habitat in vobis? 144 Hoc utique nullo
modo diceret ab Ecclesia segregatis, qui dicti sunt Spiritum non habentes 145.

Ficti catholici, haeretici et schismatici Spiritum Sanctum non habent.
19. 32. Sed nec ille dicendus est esse in Ecclesia et ad istam societatem Spiritus pertinere, qui
ovibus Christi corporali tantum commixtione ficto corde miscetur. Sanctus enim Spiritus disciplinae
fugiet fictum 146. Quapropter, quicumque in schismaticis vel haereticis congregationibus, vel potius
segregationibus, baptizantur, quamvis non sint renati Spiritu 147, tamquam Hismaheli similes, qui
secundum carnem natus est Abrahae, non sicut Isaac, qui secundum spiritum, quia, per
promissionem 148, tamen, cum ad Catholicam veniunt et societati Spiritus aggregantur, quem foris
procul dubio non habebant, non eis repetitur lavacrum carnis. Non enim defuit etiam foris positis
ista forma pietatis, sed accedit eis, quae nisi intus non potest dari, unitas Spiritus in vinculo
pacis 149. Tales quippe erant, ante quam catholici essent, de qualibus dicit Apostolus: Habentes
formam pietatis, virtutem autem abnegantes 150. Potest enim esse visibilis forma palmitis, etiam
praeter vitem; sed invisibilis vita radices habere non potest, nisi in vite. Proinde corporalia
sacramenta, quae portant et celebrant etiam segregati ab unitate corporis Christi, formam possunt
exhibere pietatis; virtus vero pietatis invisibilis et spiritalis ita in eis non potest esse,
quemadmodum sensus non sequitur hominis membrum, quando amputatur a corpore.

Remissio peccatorum non fit extra Ecclesiam.
20. 33. Quae cum ita sint, remissio peccatorum, quoniam non datur nisi in Spiritu Sancto, in illa
tantummodo Ecclesia dari potest, quae habet Spiritum Sanctum. Hoc enim fit remissione
peccatorum, ne princeps peccati, spiritus qui in se ipsum divisus est, regnet in nobis; ut eruti a
potestate spiritus immundi, templus deinceps efficiamur Spiritus Sancti; et a quo mundamur
accipiendo indulgentiam, ipsum accipiamus habitatorem ad faciendam, augendam,
perficiendamque iustitiam. Nam et in primo eius adventu, cum hi qui eum acceperant linguis
omnium gentium loquerentur 151, et stupentes eos qui aderant alloqueretur apostolus Petrus,
compuncti sunt corde et dixerunt ad Petrum et ad Apostolos: Quid ergo faciemus, fratres?
Monstrate nobis 152. Et dixit Petrus ad eos: Agite paenitentiam, et baptizetur unusquisque vestrum
in nomine Iesu Christi in remissionem peccatorum, et accipietis donum Spiritus Sancti 153. Utique in
Ecclesia utrumque factum est, id est, et peccatorum remissio et doni huius acceptio, in qua erat
Spiritus Sanctus. Ideo autem in nomine Iesu Christi, quia cum eumdem Spiritum Sanctum
promitteret: Quem mittit, inquit, Pater in nomine meo 154. Neque enim habitat in quoquam Spiritus
Sanctus sine Patre et Filio, sicut nec Filius sine Patre et Spiritu Sancto, nec sine illis Pater.
Inseparabilis est quippe habitatio, quorum inseparabilis operatio; sed singillatim plerumque per
creaturae significationes, non per suam substantiam, demonstrantur; sicut sua temporum spatia
sillabis occupantibus separatim voce pronuntiantur, nec tamen a se ipsis ullis intervallis
momentisque temporum separantur. Non enim umquam dici possunt simul, cum esse non possint
nisi semper simul. Sed, ut iam non semel diximus, ideo remissio peccatorum, qua in se divisi
spiritus evertitur et expellitur regnum, ideo societas unitatis Ecclesiae Dei, extra quam non fit ipsa

95

