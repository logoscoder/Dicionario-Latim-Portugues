sufficeret et filiis suis, quod cum consumpsissent, morerentur. Tamen ante mortem quid ait: Colligo
duo ligna. Quando duo ligna colligebat, crucem quaerebat. Numquid autem poscentem hominem
Dei alimentum debuit excusare? Ubi est quod dixerat Dominus ad Heliam: Mandavi mulieri viduae
ut pascat te? Iam si mandatum habebat agnoscere debuit venientem et dicere: Domine, veni,
manduca, iam enim Dominus mihi mandavit de te ut hospitium tibi praeparem et ex eo quod non
habeo porrigam ut habeam tibi. Non hoc dicit, sed audistis quid dixerit: Tantum habeo quod sola
cum filiis meis consumam, et moriar. Et ille: Vade, fac panificium et affer mihi prius. Hoc enim
dicebat Dominus, quia quousque det pluviam in terra, nec farina illa, nec oleum deficiat 13. Totum
patrimonium mulieris viduae modica farina erat et modicum oleum. Sed non comparatur quilibet
opulentus fundus urceo modico pendenti in palo: quicumque enim esset ille magnus fundus illo
tempore sitiebat, urceus autem ille non deficiebat. Illa continuo credidit, ivit et fecit, hominem Dei
alendum suscepit. Hoc est quod dixerat Dominus: Mandavi. Quid est: Mandavi? Voluntatem ad
fidem paravi. Gratias eius misericordiae quoniam praeparatur voluntas a Domino 14.

114 SERMO 136/C

UNDE SUPRA. AURELI AUGUSTINI

Opera quae Christus modo facit in cordibus.
1. Opera Domini nostri Iesu Christi quae tunc fecit in corporibus, modo facit in cordibus, quamquam
in multis etiam corporibus facere omnino non cesset, sed plus est quod in cordibus facit. Si enim
magnum est videre lumen caeli, quanto maius est videre lucem Dei! Ad hoc enim cordis oculi
sanantur, ad hoc aperiuntur, ad hoc mundantur, ut videant lucem, quod Deus est. Deus enim lux
est, ait Scriptura, et tenebrae in eo non sunt ullae 1, et Dominus in Evangelio: Beati mundo corde
quia ipsi Deum videbunt 2. Qui ergo caecum istum et videntem miramur, cordibus nostris sanandis
atque mundandis, ipso donante, quantum valemus, instemus. Mores sint boni, et corda mundata
sunt. Quid enim prodest a peccatis in sacro fonte mundari et continuo pessimis moribus inquinari?

De ordine operis dominici quod illuminatus est caecus.
2. Ordo ipse operis huius dominici quo illuminatus est caecus ammonet intueri aliquid magnum et
necessarium. Poterat enim Dominus Iesus Christus - et quis est qui dicat: Non poterat? - tangere
oculos eius sine sputo et luto, et continuo illi reddere vel potius illi indere aspectum. Poterat hoc.
Quid dicam: manu si tetigisset? Quid ille non posset verbo si iussisset? Quid verbo non potest
verbum? Non enim qualecumque verbum, sed quod in principio erat Verbum et Verbum erat apud
Deum et Deus erat Verbum. Hoc Verbum in principio Deus apud Deum caro factum est ut habitaret
in nobis 3. Ambulabat ergo Verbum carne vestitum. Et caro patebat, Verbum latebat. Sed hoc
Verbum in carne venturum multi ante Prophetae tamquam praecones eius in spiritu eius et veritate
ante praedixerunt. Multi ante venerunt dicentes: Ecce veniet, et talis veniet in quo futura est
remissio peccatorum. Ecce veniet multis modis, multis figuris, multis sacrificiorum typis, multis
mysteriorum velamentis. Nihil aliud sonabat quam: ecce veniet. Qui posteaquam venit, continuo
amicus sponsi de aqua: Ecce Agnus Dei, ecce qui tollit peccatum mundi 4; qui promittebatur esse
venturus, de quo scripsit Moyses, cuius Lex et Prophetae sunt testes. Propter quem sanctificandum
aedificatum est templum, cuius sanguis figuratus est in victimis sacerdotum. Ecce Agnus Dei, ecce
qui tollit peccata mundi. Servavit ergo et Dominus in isto curando caeco nato, in quo figurabatur
genus humanum caecum natum, in hoc ergo homine illuminando servavit ordinem. Spuit in terra et
lutum fecit, et inunxit oculos eius saliva Dominus. Terra Prophetas significat. Haec enim praemissa
est terra, quia Prophetae quid nisi terra? Homines videlicet facti de terra acceperunt spiritum
Domini et inunxerunt populum Dei. Prophetiam tenebant, sed nondum videbant.

In Christo completa est omnis prophetia.
3. Sed vide quo missus est, ut faciem lavaret: ad piscinam Syloam. Quid est Syloa? Bene quod non
tacuit Evangelista: quod interpretatur missus 5. Quis est: missus, nisi qui assidue dicit: Pater qui
misit me ? Quis est: missus, nisi de quo dictum est: Ecce Agnus Dei? In ipso lavatur facies et qui
fuerat inunctus videt, quia in Domino Christo completa est omnis prophetia. Qui non cognoscit

303

