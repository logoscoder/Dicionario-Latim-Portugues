facio, surgite, eamus hinc 14. Surgit, et it ad passionem. Quare? Quia voluntatem Patris mei facio.
Propter hanc ergo singularem innocentiam ait Psalmus: Tibi soli peccavi, et malignum coram te
feci; ut iustificeris in sermonibus tuis, et vincas cum iudicaris 15; quia nihil mali in te invenit. Quare
autem in te invenit, o genus humanum? Quia sequitur et dicit: Ego enim in iniquitate conceptus
sum, et in peccatis concepit me mater mea 16. Dicit hoc David. Quaere unde natus sit David;
invenies de legitima uxore, de nullo adulterio. Secundum quam ergo propaginem dicit: In iniquitate
conceptus sum; nisi quia ibi est quiddam de mortis propagine, quod secum trahit omnis qui ex
coniunctione viri et feminae nascitur?

Conversatio sine querela secundum legem.
5. Habens ergo unusquisque concupiscentiam, attendat legem dicentem: Non concupisces 17;
invenit in se quod lex prohibet, et fit reus legis. Inveniens autem in se cui subditus est, incipiat iam
dicere: Condelector legi Dei secundum interiorem hominem; video autem aliam legem in membris
meis, repugnantem legi mentis meae, et captivantem me in lege peccati, quae est in membris
meis 18. Cognovit se aegrotum, imploret medicum: Infelix ego homo, quis me liberabit de corpore
mortis huius? Respondeat medicus: Gratia Dei per Iesum Christum Dominum nostrum 19. Gratia Dei,
non merita tua. Quare ergo te dixisti in lege cum iustitia sine querela conversatum? Attendite: sine
querela dixit hominum. Est enim quaedam iustitia, quam potest homo implere, ut nullus hominum
queratur de homine. Dicit enim: Non concupiscas alienum 20. Tu si non rapueris alienum, nulla
querela erit hominum. Ergo aliquando concupiscis, et non rapis. Sed sententia Dei supra te est, quia
concupiscis; reus es legis, sed in oculis legislatoris. Sine querela vivis: quare ergo ista damna?
quare ista stercora? Constrictior est aliquanto nodus iste; sed solvet qui solet. Hoc autem non ego
solus pia subiectione, sed omnes pia intentione mereamur. Quidquid faciebant Iudaei, unde
homines non quererentur, et esset ipsis conversatio in lege sine querela, sibi tribuebant, et ipsam
iustitiam secundum legem viribus suis assignabant; implere non poterant, sed in tantum faciebant,
in quantum poterant; sibi tribuendo, nec hoc pie implebant.

Iustitia hominis nisi a Deo, nulla.
6. Hoc ergo dicit legem implere, hoc est: " non concupiscere ". Quis hoc qui vivit, potest? Adiuvet
nos Psalmus, qui modo cantatus est: Exaudi me in tua iustitia 21; hoc est, non in mea. Si diceret:
Exaudi me in iustitia mea; tamquam meritum vocaret. Vocat quidem in nonnullis locis et suam
iustitiam; sed hic melius discernit, quia et suam quando dicit, datam dicit; quomodo dicimus:
Panem nostrum quotidianum da nobis hodie 22. Quomodo, nostrum; quomodo: da? Ergo hic
distinctius loquens ait: Exaudi me in tua iustitia. Et sequitur: Et non intres in iudicium cum servo
tuo 23. Quid est: Non intres in iudicium cum servo tuo? Non stes mecum in iudicio, exigendo a me
omnia quae praecepisti, exigendo omnia quae iussisti. Nam reum me invenies, si in iudicium
intraveris mecum. Opus est ergo, inquit, mihi misericordia tua potius, quam liquidissimo iudicio tuo.
Quare ergo: Ne intres in iudicium cum servo tuo? Sequitur, et dicit: Quia non iustificabitur in
conspectu tuo omnis vivens 24. Servus enim sum: quare mecum stas in iudicio? Misericordia Domini
utar. Quare? Quoniam non iustificabitur in conspectu tuo omnis vivens. Quid dixit? Quamdiu vivitur
in hac vita, nemo iustificatus est, sed in conspectu Dei. Non frustra addidit: in conspectu tuo; nisi
quia potest esse iustificatus aliquis in conspectu hominum, ut et illud impleatur: Secundum
iustitiam quae ex lege est, qui fuerim sine querela 25, in conspectu hominum. Refer ad conspectum
Dei: Non iustificabitur in conspectu tuo omnis vivens.

Iustitia huius vitae ad iustitiam futuram collata.
7. Quid ergo facturi sumus? Clamemus: Ne intres in iudicium cum servo tuo 26. Clamemus: Infelix
ego homo, quis me liberabit de corpore mortis huius? Gratia Dei per Iesum Christum Dominum
nostrum 27. Hoc ergo Psalmum audivimus, hoc Apostolum audivimus; quia cum fuerit illa iustitia
secundum quam vivunt Angeli, cum fuerit illa iustitia ubi nulla erit concupiscentia, inde
unusquisque metiatur se quid est modo, et quid erit tunc; et inveniet in comparatione illius iustitiae,
istam damna esse et stercora. Quisquis autem putat se modo posse implere iustitiam, cum vixerit
bene atque innocenter secundum probabilitatem existimationis humanae, in via remansit; non
desiderat melius, quia implesse se putat; maximeque sibi tribuens, erit superbus. Et melior est
peccator humilis, quam iustus superbus. Ideo ait: Et inveniar in illo non habens meam iustitiam,
quae ex lege est, sicut Iudaei putabant; sed iustitiam quae ex fide est Christi Iesu. Deinde secutus
ait: Si quomodo occurram in resurrectionem mortuorum 28. Ibi se credidit impleturum esse
iustitiam, id est, plenam se habiturum iustitiam. In comparatione resurrectionis illius, stercus est
tota vita quam gerimus. Adhuc Apostolum audi apertius dicente: Si quomodo occurram in

425

