potest illum dicere etiam nescire quod non esset tempus pomorum, quando ficus quaesivit in
arbore 6. Non enim erat illius pomi tempus, sicut Evangelista testatur: et tamen esuriens poma
quaesivit in arbore. Christus nesciebat, quod rusticus sciebat? Quod noverat arboris cultor, non
noverat arboris creator? Cum ergo esuriens poma quaesivit in arbore, significavit se aliquid esurire,
et aliquid aliud quaerere: et arborem illam sine fructu foliis plenam reperit, et maledixit; et aruit.
Quid arbor fecerat fructum non afferendo 7? Quae culpa arboris infecunditas? Sed sunt qui fructum
voluntate dare non possunt. Illorum est culpa sterilitas, quorum fecunditas est voluntas. Erant ergo
Iudaei habentes verba Legis et facta non habentes, pleni foliis et fructus non ferentes. Hoc dixi, ut
persuaderem Dominum nostrum Iesum Christum ideo miracula fecisse, ut aliquid illis miraculis
significaret, ut excepto eo quod mira et magna et divina erant, aliquid inde etiam disceremus.

Trium mortuorum resurrectio.
4. Videamus ergo quid nos discere voluit in tribus mortuis, quos suscitavit. Resuscitavit filiam
mortuam Archisynagogi, ad quam aegrotantem petebatur, ut eam de aegritudine liberaret. Et cum
pergit, mortua nuntiatur; et quasi iam frustra fatigaretur, renuntiatum est patri eius: Puella mortua
est, quid adhuc fatigas Magistrum? 8 Ille autem perrexit, et ait patri puellae: Noli timere,
tantummodo crede 9. Venit ad domum, et invenit iam obsequia funeri debita praeparata: et dicit
illis: Nolite flere, non enim est mortua puella, sed dormit 10. Verum dixit: dormiebat, sed illi a quo
poterat excitari. Hanc excitans, reddidit vivam parentibus. Excitavit et hunc iuvenem viduae filium,
de quo nunc admoniti sumus, ut hinc ista quae ipse largiri dignatur, cum vestra Caritate
loqueremur. Modo audistis quomodo excitatus est 11. Appropinquabat Dominus civitati; et ecce
efferebatur mortuus iam extra portam. Misericordia commotus, quod flebat mater vidua et destituta
unico filio, fecit quod audistis, dicens: Adolescens, tibi dico, surge. Surrexit ille mortuus, coepit
loqui; et reddidit illum matri suae 12. Excitavit et Lazarum de sepulcro. Et ibi cum aegrotantem
scirent discipuli cum quibus loquebatur (diligebat autem illum): Lazarus, inquit, amicus noster
dormit 13. Illi putantes aegri somnum salubrem: Si dormit, inquiunt: Domine, salvus est 14. Et ille:
Dico vobis, apertius iam loquens: Lazarus amicus noster mortuus est 15. Utrumque verum dicens:
Mortuus est vobis, dormit mihi.

Tria peccatorum genera, tribus illis mortuis figurata.
5. Ista tria genera mortuorum, sunt tria genera peccatorum, quos hodieque suscitat Christus. Illa
enim mortua filia Archisynagogi intus erat in domo, nondum erat de secretis parietibus elata in
publicum. Ibi intus suscitata est, viva parentibus reddita. Iste autem iam quidem non in domo, sed
tamen nondum in sepulcro, parietibus elatus erat, terrae mandatus non erat. Qui suscitavit
mortuam nondum elatam, suscitavit mortuum iam elatum, nondum sepultum. Tertium restabat, ut
et sepultum suscitaret: et hoc fecit in Lazaro. Sunt ergo qui peccatum intus in corde habent, in
facto nondum habent. Nescio quis commotus est aliqua concupiscentia. Dicit enim ipse Dominus:
Qui viderit mulierem ad concupiscendum eam, iam moechatus est eam in corde suo 16. Nondum
accessit corpore, consensit in corde: mortuum intus habet, nondum extulit. Et ut fit, ut novimus, ut
quotidie homines in se experiuntur, aliquando audito verbo Dei, tamquam Domino dicente, Surge;
condemnatur consensus ad iniquitatem, respiratur in salutem atque iustitiam. Surgit mortuus in
domo, reviviscit cor in cogitationis secreto. Facta est ista resurrectio animae mortuae intus intra
latebras conscientiae, tamquam intra domesticos parietes. Alii post consensum eunt in factum,
tamquam efferentes mortuum, ut quod latebat in secreto, appareat in publico. Numquid iam isti,
qui in factum processerunt, desperati sunt? Nonne et illi iuveni dictum est: Tibi dico, surge 17?
Nonne et ille redditus est matri suae? Sic ergo et qui iam fecerit, si forte commonitus et commotus
verbo veritatis ad Christi vocem resurgit, vivus redditur. Potuit progredi, in aeternum perire non
potuit. Qui autem faciendo quod malum est, etiam mala consuetudine se implicant, ut ipsa
consuetudo mali non eos sinat videre quia malum est, fiunt defensores malorum factorum suorum:
irascuntur cum reprehenduntur; in tantum ut Sodomitae quondam dicerent viro iusto reprehendenti
nequissimam voluntatem: Habitare venisti, non leges dare 18. Tanta ibi nefandae turpitudinis
consuetudo erat, ut iam nequitia esset iustitia, et prohibitor potius reprehenderetur quam factor.
Tales consuetudine maligna pressi, tamquam sepulti sunt. Sed quid dicam, fratres? Ita sepulti, ut de
Lazaro dictum est: Iam putet 19. Moles illa imposita sepulcro, ipsa est vis dura consuetudinis, qua
premitur anima, nec surgere, nec respirare permittitur.

Quattuor peccatis progressus.
6. Dictum est autem: Quatriduanus est 20. Revera ad istam consuetudinem de qua loquor, quarto
quodam progressu pervenit anima. Prima est enim quasi titillatio delectationis in corde; secunda,

183

