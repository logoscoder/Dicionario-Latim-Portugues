Doctrina varia et inconstans lepra mentis.
6. Hoc tenete, in hoc persistite. Nemo variet, nemo leprosus sit. Doctrina inconstans, non habens
unum colorem, mentis lepram significat: et istam Christus mundat. Forte in aliquo variasti, et
inspexisti, et in melius sententiam commutasti; et quod varium erat, unius coloris effectum est. Noli
tibi tribuere, ne sis inter novem qui gratias non egerunt. Unus egit gratias, ceteri Iudaei erant; ille
alienigena erat, gentes alienigenas significabat, numerus ille Christo decimas dedit. Illi ergo
debemus quod sumus, quod vivimus, quod intellegimus: quod homines sumus, quod bene viximus,
quod recte intelleximus, illi debemus. Nostrum nihil, nisi peccatum quod habemus. Quid enim
habes, quod non accepisti? 15 Vos ergo, maxime qui scitis quid audiatis, curandum ab aegritudine,
mundatum a varietate sursum cor ponite, et Deo gratias agite.

166 SERMO 176/A

EX SERMONE QUALIS DEBEAT EPISCOPUS ESSE
ET UBI REPREHENDIT PAULUS PETRUM
[FRAGMENTUM]

Oportet ergo episcopum irreprensibilem esse.
1. Oportet ergo episcopum irreprehensibilem esse 1. Quis hoc negat? Sed cum oporteat episcopum
irreprehensibilem esse, numquid reprehensibilem decet esse christianum? Episcopus nomen
graecum est, latine vero superintentor vel visitator dici potest. Nos episcopi sumus, sed vobiscum
christiani sumus. Nos proprie vocamur a visitatione, communiter omnes ab unctione. Si unctio
communis est, et lucta communis est. Quare autem nos visitamus, si nihil boni est quod in vobis
videamus?

167 SERMO 177

DE VERBIS APOSTOLI, 1 TIM 6, 7- 19:
"NIHIL IN HUNC MUNDUM INTULIMUS,
SED NEC AUFERRE ALIQUID POSSUMUS", ETC.
TRACTATUS DE AVARITIA

Avaritia ante oculos nostros constituitur.
1. Sermonis nostri propositio, apostolica lectio. Nihil, inquit, intulimus in hunc mundum, sed nec
auferre aliquid possumus: habentes autem victum et tegumentum, his contenti sumus . Nam qui
volunt divites fieri, incidunt in temptationem et laqueum, et in desideria multa stulta et noxia, quae
mergunt homines in interitum et perditionem. Radix enim est omnium malorum avaritia, quam
quidam appetentes a fide pererraverunt, et inseruerunt se doloribus multis 1. Digna res quae
intentos vos faciat ad audiendum, et nos promptos ad loquendum. His verbis constituitur ante
oculos nostros avaritia: accusatur, non defendatur; immo accusata damnetur, ne defensor eius cum
illa damnetur. Nescio quo autem modo id agit avaritia in cordibus hominum, ut omnes, vel ut verius
et cautius dicam, pene omnes verbis eam dicant ream, et factis velint habere susceptam. Dixerunt
in illam multi et multa et magna et gravia et vera, et poetae et historici et oratores et philosophi, et
omne litterarum et professionum genus multa dixerunt in avaritiam. Magnum est autem non illam
habere, et multo plus est non eam habere, quam de vitiis eius non tacere.

Ne avaritiae fiat mancipium, cuius sanguis Christi fit pretium.
439

