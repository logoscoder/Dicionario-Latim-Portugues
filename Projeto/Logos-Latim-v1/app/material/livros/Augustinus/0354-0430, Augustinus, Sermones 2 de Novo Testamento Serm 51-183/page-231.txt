Nemo est qui dicat: Subito accidit. Unde? Ecce hoc quod numquam fuit in terra. Nonnumquam in
Scripturis debitor in illis Deus tenebatur, sed tempore suo debitum redditurus. Unde autem debebat
Deus? an ab aliquo mutuum acceperat, qui omnibus omnia insuper donat, qui fecit quibus donaret?
Non enim vel ipsi homines, quibus aliqua donarentur, erant. Potest aliquis dicere: Meritis meis Deus
concessit haec bona? Puta, concessit meritis tuis bona ista. Ut esses, cui concessit? Qui non eras,
quid tibi donavit? Ut esses gratis; non enim promerueras illud, ante quam esses. Crede ei, quia et
cetera gratis tibi donare dignatus est. Habemus ergo gratiam Dei, et tenebat Deum quodam modo
debitorem mundus totus; immo non tenebat, quia cautionem quam fecerat nesciebat. Promittendo
se fecit debitorem, non mutuum accipiendo. Nam duobus modis dicitur debitor: Redde quod
accepisti, aut quod promisisti. Quia quod promisit Deus, non potest dici: Redde - nihil enim ab
homine accepit, qui totum homini dedit - restat ut debitor non sit, nisi quia polliceri dignatus est.

Dei promissa in gente Iudaeorum ex Abraham, cuius fides commendatur.
6. Haec pollicitatio in Scripturis erat: hae Scripturae in una gente Iudaea, quam elegit nasci de
carne servi sui, fidelis sui, qui in illum credidit. Et quomodo gens illa nata est? De Abraham sene, et
de Sara sterili: ut parturiretur, ut nasceretur ipse Isaac, unde venit gens Iudaeorum, miraculum fit.
Nihil de membris suis senex sperabat, nihil de sterilitate coniugis suae optare audebat; quod
omnino non computabat, Deus illi obtulit, et offerenti Deo credidit, qui a Deo optare non ausus est.
Et cum credidisset, et natus ei esset filius, de quo credidit nascituram innumeram prolem, petiit
Deus ipsum filium immolari sibi. Tantae autem fidei fuit Abraham, ut non dubitaret immolare
unicum, de quo acceperat promissum. Numquid haesitavit et dixit Deo: Domine, pro magno mihi
concessisti filium in senectute; pro magnis votis, pro magna laetitia, insperato mihi natus est filius;
hunc exigis ut occidam? nonne melius erat ut non dares, quam ut datum auferres? Non haec dixit,
sed credidit utile esse, quicquid Deum videbat velle. Haec est fides, fratres. Certe pauper ille in
sinum Abrahae sublatus est, et dives ille ad tormenta inferorum. Ut sciatis non in culpa esse
divitias, Abraham dives erat, in cuius sinu Lazarus requiescebat. Dives hic erat in terra, sicut
habemus docentem Scripturam; habebat multum auri, argenti, pecorum, familiae; dives erat, sed
superbus non erat. Ut noveritis quia in divite sola torquebatur superbia, sola torquebantur vitia.
Ipsa meruerant poenam, non substantia Dei; substantia enim Dei bona, cuicumque datum fuerit;
sed bene utenti merces acquiritur, male utenti poena retribuitur. Attendite autem, quomodo
habebat Abraham divitias. Numquid filiis suis servabat? Si ipsum filium iubente Deo obtulit, divitias
quomodo contempsit?

Dei in exsolvendis promissis fidelitas, et insania idololatrarum.
7. Ergo haec Scriptura, ubi se Deus promittendo fecerat debitorem, latebat apud Iudaeos. Venit
Dominus noster Iesus Christus, secundum ipsam Scripturam natus, quia secundum ipsam redditus;
secundum ipsam Scripturam passus, quia in ipsa praenuntiatus passurus; secundum ipsam
Scripturam resurgens, quia in ipsa praenuntiatus resurrecturus; secundum ipsam Scripturam
ascendens in caelum, quia in ipsa praenuntiatus ascensurus. Postea quam ascendit ignoratus a
Iudaeis, coepit mittere Apostolos suos ad gentes, et quodam modo excitare dormientes, et dicere:
Surgite, recipite debitum quod olim vobis promissum est. Quis est qui excitat creditorem suum, et
offert illi quod debet? Non enim gentes, quia debitorem habebant Deum, surrexerunt; vocatae sunt,
in Scripturam intendere coeperunt, et ibi invenire quia quod accipiebant iam olim ipsis promissum
erat. Acceperunt Christum promissum, et exhibitum; acceperunt gratiam Dei, Spiritum Sanctum
promissum, et exhibitum; acceperunt ipsam Ecclesiam per omnes gentes dispersam, promissam et
exhibitam. Idola, quae colebant gentes, promiserat Deus se eversurum; legitur in Scripturis, ibi illud
invenis. Videtis quemadmodum hoc temporibus nostris fecit Deus, quod ante tot milia annorum
promisit. Etenim converterant se homines, ab eo a quo facti erant, ad illud quod ipsi fecerant; et
cum sit semper melior qui facit quam illud quod facit, ideo melior est Deus, non solum homine
quem fecit, sed omnibus angelis, virtutibus, potestatibus, sedibus, thronis, dominationibus, quia
omnia ipse condidit; ut sit inferius quicquid facit homo, quam est ipse homo. Ad tantam dementiam
ducti erant homines, ut adorarent idolum; qui damnari deberent si adorarent fabrum, qui fecerat
idolum. Manifestum est. fratres, quia faber melior quam idolum quod fecit; et, cum detestandi
essent homines, si fabrum adorarent, ipsum idolum adorant, quod factum est a fabro. Detestandi
essent adorando fabrum; sed meliores essent, quam qui adorant idolum. Si ergo damnantur
meliores, quomodo plango peiores? Si vero adorantem fabrum damnandum esse dixi, qui dimittit
fabrum et adorat idolum, qui utique meliorem dimisit et ad inferiorem se contulit, quomodo
damnandus est? Sed quem meliorem primo dimisit? Deum, a quo ipse factus est. Imaginem Dei
quaerit? In se habet; non enim potuit facere faber imaginem Dei, sed Deus potuit facere imaginem
sibi. Non fecit autem aliud tibi, sed te ipsum fecit ad imaginem suam. Adorando autem imaginem
hominis, quam fecit faber, conteris imaginem Dei, quam tibi impressit Deus. Ideo, cum te vocat ut
redeas, reddere tibi vult illam imaginem, quam tu ipse cupiditate terrena quodam modo
confricando perdidisti et obsoletasti.

231

