praevaleat homo. Et factum est. Et quid restat, nisi ut: Iudicentur gentes in conspectu tuo 15?
Resurrexit enim, sicut nostis, ascendit in caelum, inde venturus iudicare vivos et mortuos.

Iudicii venturi certitudo impletis tot aliis praedictionibus.
4. Eia, arbor infructuosa, non derideas, quia parcitur tibi; dilata est securis, noli esse secura: veniet,
amputaberis. Crede, venturus est. Ista omnia, quae vides, non erant. Christianus populus toto orbe
terrarum aliquando non erat; in prophetia legebatur, in terra non videbatur; modo autem et legitur,
et videtur. Ipsa Ecclesia sic est compellata; non ei dictum est: Vide filia et audi, sed: Audi, et vide 16;
audi praedicta, vide completa. Quomodo ergo, carissimi, non erat natus Christus de Virgine:
promissus et natus est; non fecerat mirabilia: promissa sunt, et fecit; nondum erat passus:
promissum est, et factum est; non resurrexerat: praedictum est, et impletum est; in caelum non
ascenderat: ante dictum est, et impletum est; nomen eius per totum mundum non erat: praedictum
est, et impletum est; idola deleta et fracta non erant: et factum est; haeretici impugnantes
Ecclesiam non erant: praedictum est, et impletum est; sic dies iudicii nondum est, sed, quia
praedictum est, implebitur. Qui in tantis verax apparuit, in die iudicii mendax erit? Promissorum
suorum nobis chirographum fecit; promittendo enim se Deus fecit debitorem, non mutuum
accipiendo. Possumus ei dicere: Redde quod accepisti? Quis prior dedit illi, et retribuetur ei? 17 Non
possumus dicere: Redde quod accepisti; sed plane dicimus: Redde quod promisisti.

Qui sterilis est paenitentiam agat.
5. Promisit patribus nostris: sed cautionem fecit, quam legeremus et nos. Si faciat nobiscum
rationem, qui dignatus est facere cautionem, et dicat: Legite debita mea, hoc est, promissionum
mearum, et computate quae reddidi; computate, videte quod debeo: quanta reddidi! Modicum est
quod debeo: de modico, quod restat, infidelem me promissorem putatis? Ergo qui sterilis est agat
paenitentiam, et faciat fructum dignum paenitentiae 18. Qui curvus est, et terram intuetur, terrena
felicitate laetatur, istam solam putat esse vitam, ubi beatus esse possit, aliam non credit;
quicumque tam curvus est, erigatur; si per se non potest, invocet Deum. Numquid enim et mulier
illa per se ipsam erecta est? Vae illi esset, si manum ille non porrexisset.

80

SERMO 111

DE VERBIS EVANGELII LC 13, 21-23,
UBI REGNUM DEI DICITUR " SIMILE FERMENTO,
QUOD ACCEPTUM MULIER ABSCONDIT IN FARINAE SATA TRIA " ET CETERA
1. ... quos ibi ceperat arrogare superbia. Nunc autem, inquit, cognoscentes Deum, immo cogniti a
Deo 1. Ideo ergo cognoscentes, quia cogniti. Quomodo enim nunc cognovit Deus? Praedestinavit
ante mundi constitutionem 2. Sed quid est: Nunc cognovit? Nunc te fecit cognoscere.

Ecclesiae seges de Christo, tamquam de grano frumenti, nata.
2. Dicat ergo Ecclesia Christi, dicat mater Ecclesia catholica, dicat corpus illius capitis quod ascendit
in caelum, corpus sanctum, corpus multum, corpus diffusum toto orbe terrarum, dicat seges illa
quam fecit granum quod cecidit in terra - ait enim, sicut nostis, granum illud propinquans passioni:
Granum, inquit, nisi ceciderit in terra solum manet; cum autem in terra ceciderit, multum fructum
affert 3; cecidit in terra unum granum, et fecit copiosissimum fructum; haec seges totus orbis
terrarum est - dicat, nec arroganter dicat, agnoscat a quo accipit quod dicat, quid dicat. Quid ergo
dicat? Ego cognovi quia magnus est Dominus 4. Ego cognovi. Pusillus grex fui quando caput meum
crucifixum est. In paucis expavi. Loquente Christo, praesumpsit Petrus; detento Christo, negavit
Petrus. Quia adprehensa est petra, titubaverunt pedes, et in Petro fugerunt ceteri. Solus negavit,
quia solus cum eo remanserat quem negavit. Quam facilius negare potuerunt, qui antequam
interrogarentur fugerunt, nec tenuerunt. Seges nondum gloriabatur, quia granum seminabatur.
Tenetur, contumeliis afficitur, ligno suspenditur, a circumstantibus quasi victoribus irridetur. Ubi
sunt firmamenta Apostolorum? Ubi sunt arietes, duces futuri gregis? Ubi est postremo tanta illa
multitudo, praecedens et sequens iumentum Domini cum ramis arborum, et dicens: Benedictus qui
venit in nomine Domini 5? Tunc omnes multi amore tepidi, timore compressi. Nondum dicit Ecclesia,
pendente Christo: Ego cognovi quod magnus est Dominus. Hoc ubi invenimus? Ibi in duobus illis
quibus se iter agentibus post resurrectionem coniunxit, et tamquam viator tertius cum eis colloqui
coepit. Ibant per viam, et ibat cum ipsis via, nec tamen agnoscebant viam. Interrogabat eos via in

218

