flagellum; Deus non profert ad domanda iumenta sua, quod sumus nos, qui de iumentis suis faciet
filios suos? Domas equum tuum: quid daturus es equo tuo, cum te coeperit portare mansuetus,
ferre disciplinam tuam, obedire imperio tuo, esse iumentum, hoc est, adiumentum infirmitatis tuae?
Quid ei retribuis, quem nec saltem sepelis cum mortuus fuerit, sed discerpendum volatilibus
proicis? Domito tibi Deus haereditatem servat, quod est ipse Deus: et ad tempus mortuum,
resuscitat te. Carnem tuam usque ad numerum capillorum reddet tibi: et constituet te cum Angelis
in aeternum, ubi iam non indigeas domari, sed tantummodo a piissimo possideri. Erit enim tunc
Deus omnia in omnibus 5: nec erit ulla infelicitas quae nos exerceat, sed felicitas sola quae pascat.
Ipse autem pastor noster, Deus noster: ipse potus noster, Deus noster; honor noster, Deus noster;
divitiae nostrae, Deus noster. Quaecumque hic varia quaeris, ipse tibi unus omnia erit.

Quam in spem hic domamur.
5. 5. Ad hanc spem homo domatur, et domitor intolerabilis habetur? Ad hanc spem homo domatur,
et contra istum utilem domitorem, si forte flagellum proferat, murmuratur? Audistis exhortantem
Apostolum: Si separetis vos a disciplina, ergo nothi, et non estis filii 6. Nothi sunt adulteri. Quis enim
est filius, cui non det disciplinam pater eius? Et carnis quidem nostrae, inquit, patres habebamus
correptores, et reverebamur; non multo magis subiciemur Patri spirituum, et vivemus 7? Quid enim
tibi potuit praestare pater tuus, quia corripuit te, quia verberavit te, quia flagellum protulit et cecidit
te? Numquid praestare potuit ut viveres in aeternum? Quod non potuit praestare sibi, quando
praestaret tibi? Propter pecuniam suam quantulamcumque, quam de usuris et labore collegit,
erudiebat te flagellis, ne tibi dimissus labor eius te male vivente disperderetur. Et cecidit filium,
timens perire labores suos: quoniam reliquit tibi, quod nec tenere hic poterat, nec auferre. Non
enim hic aliquid tibi dimisit quod ipsius esse possit: cessit, ut sic accederes. Deus autem tuus,
redemptor tuus, domitor tuus, castigator tuus, pater tuus, erudit te. Quo? Ut accipias haereditatem,
ubi non efferas patrem, sed haereditatem habeas ipsum patrem. Ad hanc spem erudiris, et
murmuras? et si quid triste acciderit, fortasse blasphemas? Quo ibis a spiritu eius? Ecce dimittit te,
et non flagellat: deserit blasphemantem, non senties iudicantem? Nonne melius est ut flagellet te,
et recipiat te 8, quam parcat tibi, et deserat te?

Refugium nostrum Deus.
6. 6. Dicamus ergo Domino Deo nostro: Domine, refugium factus es nobis, in generatione et
generatione 9. In prima generatione et altera generatione, refugium factus es nobis. Tu refugium ut
nasceremur, qui non eramus: tu refugium ut renasceremur, qui mali eramus: tu refugium ut
pasceres desertores tuos: tu refugium ut erigas et dirigas filios tuos: tu refugium factus es nobis. A
te non recedemus, cum liberaveris nos ab omnibus malis nostris, et impleveris nos bonis tuis. Bona
das, blandiris, ne fatigemur in via: corripis, caedis, percutis, dirigis, ne aberremus a via. Sive ergo
blandiris, ne fatigemur in via; sive castigas, ne aberremus a via; Domine, refugium factus es nobis.

7 SERMO 56
IN EVANGELIO MT 6
DE ORATIONE DOMINICA
AD COMPETENTES

Symbolum et Oratio Christianis traditur.
1. 1. Beatus Apostolus tempora ista, quando futurum erat, ut omnes gentes in Deum crederent,
praenuntiata ostendens fuisse a Prophetis, hoc testimonium posuit quod scriptum est: Et erit,
omnis homo qui invocaverit nomen Domini, salvus erit 1. Antea enim apud solos Israelitas
invocabatur nomen Domini, qui fecit caelum et terram 2: ceterae gentes idola muta et surda
invocabant, a quibus non audiebantur; aut daemones, a quibus malo suo audiebantur. At ubi venit
plenitudo temporis 3, impletur quod praedictum est: Et erit, omnis qui invocaverit nomen Domini,
salvus erit. Deinde quia invidebant ipsi Iudaei gentibus Evangelium, etiam illi qui crediderunt in
Christum, et dicebant non debere annuntiari Evangelium Christi eis qui circumcisi non fuissent; quia
contra istos posuit hoc testimonium Paulus apostolus: Et erit, omnis quicumque invocaverit nomen
Domini, salvus erit; subiunxit statim ad illos convincendos, qui nolebant evangelizari gentibus 4, et
ait: Quomodo autem invocabunt, in quem non crediderunt? aut quomodo credent, quem non
audierunt? Quomodo autem audient sine praedicante? aut quomodo praedicabunt, si non
mittantur? 5 Quia ergo dixit: Quomodo invocabunt, in quem non crediderunt?, ideo non accepistis

30

