Melius, inquit, emendet me iustus, arguat me iustus, colaphizet me iustus, corrigat me iustus, quam
impinguet caput meum oleum peccatoris. Quid est oleum peccatoris, nisi blandimenta adulatoris?

Virginum prudentium humilitas.
9. 13. Ite ergo ad vendentes; hoc facere consuestis. Nos autem non vobis damus. Quare? Ne forte
non sufficiat nobis et vobis, Quid est, non sufficiat? Non desperatione dictum est, sed sobria et pia
humilitate. Quamvis enim bonus habeat bonam conscientiam; unde scit quemadmodum iudicet ille
quia a nemine fallitur? Habet bonam conscientiam, non illum titillant crimina in corde concepta; sed
propter quotidiana quaedam vitae humanae peccata, licet bona conscientia sit, tamen dicit Deo:
Dimitte nobis debita nostra: quia fecit quod sequitur: Sicut et nos dimittimus debitoribus nostris 24.
Fregit panem esurienti ex corde, vestivit nudum ex corde: de oleo interiore fecit opera bona, et
tamen in illo iudicio trepidat ipsa bona conscientia.

Laudas humanae in die iudicii vanae sunt.
9. 14. Vide quid est: Date nobis oleum. Audierunt: Ite potius ad vendentes 25. Quia laudibus
humanis bene vivere consuestis, vobiscum oleum non portatis: non autem nos damus; ne forte non
sufficiat nobis et vobis. Vix enim de nobis iudicamus, quanto minus possumus iudicare de vobis?
Quid est, Vix de nobis iudicamus? Quia cum rex iustus sederit in throno, quis gloriabitur castum se
habere cor 26? Forte tu non invenis aliquid in conscientia tua; et invenit ille qui melius videt, cuius
acies divina penetrat altiora: videt forte aliquid, invenit forte aliquid. Quanto melius illi dicis: Ne
intres in iudicium cum servo tuo 27? Etiam quanto melius dicis: Dimitte nobis debita nostra 28? Quia
et dicitur tibi propter illas faces, propter illas lampades: Esurivi, et dedisti mihi manducare 29. Quid
ergo? et illae non illud fecerunt? Non fecerunt ante illum. Sed quomodo fecerunt? Quomodo
prohibet Dominus, qui dixit: Cavete facere iustitiam vestram coram hominibus, ut videamini ab eis:
alioquin non habebitis mercedem apud Patrem vestrum qui in coelis est. Et nolite similes esse
hypocritis, quando oratis. Amant enim stare in plateis et orare, ut videantur ab hominibus. Amen
dico vobis, perceperunt mercedem suam 30. Emerunt oleum, pretium dederunt: emerunt, non sunt
fraudati laudibus humanis; quaesierunt laudes humanas, habuerunt. Istae laudes humanae in die
iudicii non eos adiuvant. Illae autem quomodo fecerunt? Luceant opera vestra coram hominibus, ut
videant bona facta vestra, et glorificent Patrem vestrum qui in coelis est 31. Non ait: Vos. Non enim
de tuo habes oleum. Iacta te, et dic, Habeo: sed ab eo. Quid enim habes, quod non accepisti? 32
Ergo illae sic fecerunt, illae sic.
9. 15. Non est autem mirandum, cum eunt emere, cum quaerunt a quibus laudentur, et non
inveniunt; cum quaerunt a quibus consolentur, et non inveniunt; aperta est ianua, venit sponsus et
sponsa, tunc glorificata cum Christo Ecclesia, ut singula membra ad totum se colligant. Et
intraverunt cum eo ad nuptias, et clausum est ostium 33. Et illae fatuae postea venerunt: sed
numquid oleum emerunt, aut a quibus emerent invenerunt? Ideo ianuas clausas invenerunt:
pulsare coeperunt, sed sero.

Pulsantibus ostium cur non aperitur.
10. 16. Dictum est, verum est, non fallaciter dictum est: Pulsate et aperietur vobis 34: sed modo
quando tempus est misericordiae, non quando tempus est iudicii. Non enim possunt confundi ista
tempora, cum misericordiam et iudicium Domino suo cantet Ecclesia 35. Tempus est misericordiae;
age poenitentiam. Tempore iudicii illam habes agere? Eris in virginibus illis, contra quas clausum
est ostium. Domine, Domine, aperi nobis 36. Numquid non poenitentiam egerunt, quia secum oleum
non portaverunt? Et quid illis profuit sera poenitentia, quando eas irridebat vera sapientia? Clausum
est ergo ostium. Et quid illis dictum est? Non novi vos 37. Non illas novit, qui omnia novit? Quid ergo
est: Non novi vos? Improbo vos, reprobo vos. In arte mea non vos agnosco; ars mea nescit vitia:
hoc est autem magnum, et nescit vitia, et iudicat vitia. Nescit faciendo, iudicat arguendo. Sic ergo
non novi vos.

Quomodo prudentes quinque virgines imitandae.
10. 17. Ierunt, intraverunt quinque prudentes. Quam multi estis, fratres mei, in nomine Christi; sint
in vobis quinque prudentes, sed nolite quinque homines. Sint in vobis quinque prudentes, ad istam
prudentiam quinarii numeri pertinentes. Veniet enim hora, et quando nescimus, veniet. Media nocte
veniet, vigilate. Sic clausit Evangelium: Vigilate, quia nescitis diem neque horam 38. Si ergo

172

