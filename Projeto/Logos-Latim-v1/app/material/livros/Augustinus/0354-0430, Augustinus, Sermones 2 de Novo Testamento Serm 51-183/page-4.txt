Christi conceptio de Spiritu Sancto.
6. 8. Quomodo autem natus sit, et inter homines apparuerit, narrari iam debet; et consequens est
ipsa narratio, per quam credimus Dominum nostrum Iesum Christum non solum natum de Deo
sempiterno, coaeternum ei qui genuit ante omnia tempora, ante omnem creaturam, per quem facta
sunt omnia; sed etiam iam natum de Spiritu sancto ex virgine Maria 17, quod pariter confitemur.
Reminiscimini enim et nostis (Catholicis quippe loquor fratribus meis) hanc esse fidem nostram, hoc
nos profiteri et confiteri. Pro ista fide interfecta sunt millia martyrum, toto orbe terrarum.

"Iustitia" Ioseph sincera, non ficta.
6. 9. Hoc enim quod sequitur volunt illi ridere, qui volunt fidem derogare Libris evangelicis: ut nos
veluti ostendant temere credidisse quod dicitur: Cum esset desponsata mater eius Maria Ioseph,
antequam convenirent, inventa est in utero habens de Spiritu sancto. Ioseph autem vir eius cum
esset iustus, et nollet eam traducere, voluit eam occulte dimittere 18. Quia enim de illo gravidam
non esse sciebat, iam velut consequenter adulteram existimabat. Cum esset iustus, sicut Scriptura
dicit, et nollet eam traducere, id est divulgare, nam hoc etiam multi codices habent; voluit eam
occulte dimittere. Turbatur quidem maritus, sed non saevit iustus. Tanta enim iustitia tribuitur huic
viro, ut nec vellet habere adulteram, nec auderet punire vulgatam. Voluit eam, inquit, occulte
dimittere: quia non solum eam punire noluit, sed nec prodere. Attendite sinceram iustitiam. Non
enim propterea parcere volebat, quod habere cupiebat. Multi enim amore carnali adulteris uxoribus
parcunt, volentes eas et adulteras habere, ut eis per carnalem concupiscentiam perfruantur. Hic
autem vir iustus habere eam non vult: ergo non carnaliter diligit. Et tamen punire non vult: ergo
misericorditer parcit. Qualis hic iustus est? Nec tenet adulteram, nec propterea parcere videtur,
quia libidinose diligeret: et tamen nec punit, nec prodit. Merito plane testis electus est virginitatis
uxoris. Qui ergo humana infirmitate turbabatur, divina auctoritate firmatus est.

Quid sibi velit nomen Iesus.
7. 10.Sequitur enim, et dicit Evangelista: Haec eo cogitante, ecce angelus Domini in somnis
apparuit ei dicens: Ioseph, noli timere accipere Mariam coniugem tuam. Quod enim in ea natum
est, de Spiritu sancto est. Pariet autem filium, et vocabis nomen eius Iesum 19. Quare Iesum? Ipse
enim, inquit, salvum faciet populum suum a peccatis eorum 20. Intellegitur ergo Iesum hebraea
lingua, latine interpretari Salvatorem, quod ex ipsa nominis expositione advertimus. Tamquam
enim quaereretur, quare Iesum? continuo subiecit, rationem vocabuli aperiens: Ipse enim, inquit,
salvum faciet populum suum a peccatis eorum. Hoc pie credimus, hoc firmissime retinemus, natum
Christum de Spiritu sancto ex virgine Maria 21.

Utilitas haereticorum ac Iudae proditoris.
7. 11. Illi ergo quid dicunt? Si invenero, inquit, mendacium, totum certe non credis. Inveni,
videamus. Numero generationes. Illi enim per calumnias suas ad id nos invitant, et adducunt. Si pie
vivamus, si Christum credamus, si non de nido ante tempus cupiamus volare, ad id nos adducunt,
ut mysteria cognoscamus. Intendat itaque Sanctitas vestra utilitatem haereticorum; et utilitatem
quidem secundum Deum, etiam malis bene utentem. Secundum ipsos vero hoc redditur, quod
voluerunt; non hoc quod de ipsis Deus bene facit. Sicut de Iuda quantum boni fecit? Passione
Domini salvae factae sunt gentes. Sed ut pateretur Dominus, Iudas eum tradidit. Deus ergo et
gentes liberat passo Filio, et Iudam punit pro scelere suo. Sacramenta enim quae illic latent, nemo
discuteret, simpliciore contentus fide; et ideo nemo inveniret, quia nemo discuteret, nisi pulsantibus
calumniatoribus. Cum enim haeretici calumniantur, parvuli perturbantur: cum perturbantur,
inquirunt: inquisitio eorum, quasi percussio est de capite in ubera matris, ut tantum manent,
quantum parvulis sat est. Illi turbati quaerunt; qui autem norunt et didicerunt, quia scrutati sunt, et
aperuit illis pulsantibus Deus, aperiunt et ipsi turbatis. Et sic fit ut illi sint utiles ad inveniendam
veritatem, dum calumniantur ad seducendum in errorem. Neglegentius enim veritas quaereretur, si
mendaces adversarios non haberet. Oportet enim, inquit, et haereses esse. Et quasi quaereremus
causam, subiecit statim: Ut probati manifesti fiant inter vos 22.

Generationes ter quatuordecim Iechonia bis numerato, inveniuntur apud
Matthaeum.
8. 12. Quid ergo illi dicunt? Ecce Matthaeus numerat generationes, et dicit ab Abraham usque ad
David esse quatuordecim, et a David usque ad transmigrationem Babylonis quatuordecim, et a

4

