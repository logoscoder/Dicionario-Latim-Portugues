Quomodo Maria vitae futurae figura.
5. Quantum tamen est, quod de illa vita audiendo et intellegendo sumitis et capitis, cuius vitae
imaginem Maria gerebat, quantum est hoc? Transeat nox ista saeculi. Mane astabo tibi, et
contemplabor 9. Auditui meo dabis gaudium et laetitiam, et exultabunt ossa humiliata 10. Humiliata
ossa, tamquam haerentis membra. Hoc agebat Maria: humiliabatur, et implebatur. Sedebat; quid
est ergo quod dixi: Mane astabo et contemplabor? Quomodo astanti similis sedet, si mane significat
futurum saeculum? Praesentis saeculi nocte transacta: Astabo, inquit, et. videbo, astabo et
contemplabor. Non dixit: Sedebo. Quomodo huius tantae rei imaginem Maria sedens gerit, si,
astabo et contemplabor? Ne vos ista conturbent, carnalis inopia est; non potest utrumque exigi de
corpore, ut simul uno tempore et stet et sedeat. Si enim sedet, non stat; si stat, non sedet; simul
utrumque non potest corpus. Sed si probavero quia potest animus, numquid erit unde dubitemus?
Quia si modo aliquid tale potest, multo facilius tunc poterit homo, omni difficultate finita. Ecce unde
capiatis exemplum. Ipse ait Paulus: Nunc vivimus, si vos statis in Domino 11. Tantus Apostolus,
immo per Apostolum Christus, stare nos iussit. Quomodo item ipse Apostolus, immo ipse per
Apostolum Christus, dicit nobis: Verumtamen in quod pervenimus, in eo ambulemus 12? Hic stare,
hic ambulare; parum est ambulare, sic currite, ut comprehendatis 13. Attendite itaque, carissimi, et
intellegite; et ambulare nos iubet, et stare nos iubet; non ut, quando stamus, ambulare desinamus,
aut, quando ambulamus, stare cessemus; sed simul utrumque, et stemus, et curramus. Quid est: et
stemus, et curramus? Et permaneamus, et proficiamus. Vias tuas, Domine, notas fac mihi 14. Utique
per vias Domini notas factas quid iubemur, nisi ambulare? Deduc me, Domine, in via tua 15; quid
optamus, nisi ambulare? Et rursus quasi figi uno loco: Ne des ad movendum pedes meos 16. Et
gratulans alio agensque gratias: Et non dedit in motum pedes meos 17. Si ei diceretur: Quomodo
vias Domini optasti notas fieri tibi, quomodo te ab illo in via eius deduci voluisti, et optas non
moveri pedes tuos, gratiasque agis non datos in motum pedes tuos? quomodo ambulasti, qui pedes
non movisti? responderet tibi: Et ambulavi, quia feci; et steti, quia non recessi. Nolite ergo mirari,
fratres; ecce, quod non potest corpus, potest animus. Secundum corpus, quando ambulas, non
stas; quando stas, non ambulas; secundum animum, secundum fidem, secundum mentis
intentionem, et sta et ambula, et permane et profice, quia Nunc vivimus, si vos statis in Domino, et
sic currite, ut comprehendatis. Sic ergo, carissimi, et sedebitis, et stabitis. Sedebimus, quia
humiliter Creatorem conspiciemus; stabimus, quia in aeternum manebimus.

Quomodo transiens Dominus ministrabit nobis.
6. Nam plus addo: et discubituri sumus, quod utique nec sedere nec stare est. Discumbemus. Non
auderem dicere, nisi promitteret Dominus: Faciet eos discumbere. Promittens magnum praemium
servis suis: Faciet eos discumbere, inquit, et transiens ministrabit eos 18. Haec nobis vita
promittitur, quia faciet nos discumbere Dominus, et transiens ministrabit nobis. Hoc etiam dictum
est, cum esset filius centurionis fides mirata atque laudata: Amen dico vobis, quia multi ab Oriente
et Occidente venient, et recumbent cum Abraham, Isaac et Iacob in regno caelorum 19. Magna
promissio, felix, redditio. Agamus ut mereamur, adiuvemur ut valeamus illo pervenire, ubi nobis
discumbentibus Dominus ministrabit. Quid enim, erit discumbere, nisi requiescere? et quid erit
ministrare, nisi pascere? Quis ille cibus est? quis ille potus est? Nimirum ipsa veritas. Ille cibus
reficit, nec deficit: pascit, et pascendo integros facit; nec consumitur in eum quem pascit, sed
manens integer integrat. Non credis quoniam sic potest pascere Deus, cum modo ab isto lumine sic
pascatur oculus tuus? Oculus tuus pascitur luce. Multi videant, tanta est illa; pauci videant, tanta
est illa; et illi reficiuntur oculi, et ipsa non deficit. Sumit inde, nec minuit; carpit, nec praecidit. Haec
lux potest oculo, et Deus non potest homini commutato? Potest, plane potest; quare nondum
capitis? Quia circa multa occupati estis; negotium Marthae vos occupavit, immo omnes nos. Quis
enim ab hoc ministerio subveniendi vacat? quis ab hac cura respirat? Innocenter hoc agamus,
caritate agamus; veniet etiam illud, ut discumbamus, et transit, et ministrabit nobis. Non enim tunc
nobis ministraret, nisi hinc ad Patrem transiret; hic enim erat, quando promittebat. Et ne tale
aliquid nobis exhibiturum arbitraremur, qualem formam servi contemplabamur: Transiens, inquit,
ministrabit eis 20. Et Evangelista de hoc transitu: Cum autem venisset hora, ut Iesus transiret de
hoc mundo ad Patrem 21. Tanto tempore, ait, vobiscum sum, et non cognovisti me? 22 Si sciret quid
audiret, responderet: Non cognovi, quia nondum transisti. Unde et Mariae dicitur post
resurrectionem: Noli me tangere, nondum enim ascendi ad Patrem 23.

Ad requiem non nisi per laborem.
7. Ergo, carissimi, obsecro vos, hortor vos, moneo, praecipio, rogo, illam vitam simul desideremus,
ad eam simul veniendo curramus, ut in ea perseverando sistamus. Venit hora, et sine fine erit illa
hora, quando Dominus faciat nos discumbere, et ministret nobis. Quid, nisi se? Quid quaeritis quid

198

