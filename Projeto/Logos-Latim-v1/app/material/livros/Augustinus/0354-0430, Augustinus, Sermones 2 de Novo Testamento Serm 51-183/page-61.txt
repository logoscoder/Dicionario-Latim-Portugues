17

SERMO 63

DE VERBIS EVANGELII MT 8, 23-27:
"ET ASCENDENTE EO IN NAVICULAM", ET CETERA

Somnus Christi signum est sacramenti.
1. De lectione recentissima sancti Evangelii, donante Domino, alloquor vos, et in illo exhortor, ut
contra tempestates et fluctus saeculi huius non dormiat fides in cordibus vestris. Non enim revera
Dominus Christus mortem habuit in potestate, somnum non habuit in potestate; et forte
Omnipotentem navigantem somnus pressit invitum. Hoc si credideritis, dormit in vobis: si autem in
vobis vigilat Christus, vigilat fides vestra. Apostolus dicit: Habitare Christum per fidem in cordibus
vestris 1. Ergo et somnus Christi signum est sacramenti. Navigantes sunt animae in ligno saeculum
transeuntes. Etiam navis illa Ecclesiam figurabat. Et singuli quippe templa sunt Dei, et unusquisque
in corde suo navigat: nec facit naufragium, si bona cogitat.

Vindicta conturbat cor tuum: ignosce, tranquillitas erit.
2. Audisti convicium, ventus est: iratus es, fluctus est. Vento igitur flante, fluctu surgente,
periclitatur navis, periclitatur cor tuum, fluctuat cor tuum. Audito convicio vindicari desideras: et
ecce vindicatus es, et malo alieno gaudens, fecisti naufragium. Et quare hoc? Quia dormit in te
Christus. Quid est, dormit in te Christus? Oblitus es Christum. Excita ergo Christum, recordare
Christum, evigilet in te Christus: considera illum. Quid volebas? Vindicari. Excidit tibi, quia ipse cum
crucifigeretur dixit: Pater, ignosce illis, quia nesciunt quid faciunt 2? Qui dormiebat in corde tuo,
noluit vindicari. Excita illum, recole illum. Memoria ipsius, verbum ipsius: memoria ipsius, iussio
ipsius. Et dices apud te, si vigilat in te Christus: Qualis ego homo, qui volo vindicari? Qui sum ego,
qui in hominem exsero comminationes? Morior forte antequam vindicer. Et cum anhelans, ira
inflammatus, et sitiens vindictam, exiero de corpore, non me suscipit ille qui noluit vindicari: non
me suscipit ille qui dixit: Date, et dabitur vobis; dimittite, et dimittetur vobis 3. Ergo compescam me
ab iracundia mea, et redibo ad quietem cordis mei. Imperavit Christus mari, facta est tranquillitas 4.

Christum excitemus ut in tranquillo navigamus.
3. Quod autem dixi ad iracundiam, hoc tenete regulariter in omnibus tentationibus vestris. Nata est
tentatio, ventus est: turbatus es, fluctus est. Excita Christum, loquatur tecum. Quis est hic, quando
et venti et mare obediunt ei? 5 Quis est hic, cui obaudit mare? Ipsius est mare, et ipse fecit illud 6.
Omnia per ipsum facta sunt 7. Magis imitare ventos et mare: obtempera Creatori. Sub iussione
Christi mare audit, et tu surdus es? Mare audit, et ventus cessat, et tu sufflas? Quid? Dico, facio,
fingo: quid est aliud nisi sufflare, et sub verbo Christi nolle cessare? Non vos vincat fluctus in
perturbatione cordis vestri. Sed tamen quia homines sumus, si ventus impulerit, si affectum animae
nostrae moverit, non desperemus: Christum excitemus, ut in tranquillo navigemus, et ad patriam
veniamus. Conversi ad Dominum, etc.

18

SERMO 63/A

DE MULIERE QUAE FLUXUM SANGUINIS PATIEBATUR

In Dei agro frumentum non palea simus.
1. Ecclesia Dei, Ecclesia sancta, cui est ille caput. Si enim ille caput, nos corpus; si tamen tales, ut
pressuram a turbis patiamur, non pressuram Domino faciamus. Magna multitudo confluit ad
Ecclesiam diffusam per omnes terras, credunt omnes gentes; et in omnibus gentibus alia pars
premit, alia premitur; quae pars premitur, ipsa tolerat; quae tolerat, ipsa percipiet mercedem,
perveniens ad fructum tolerantiae, de quo dicit Dominus in Evangelio: Fructum affert cum
tolerantia 1. Ipsa est enim pars sanctorum, ubique diffusa; quia frumentum est, et oportebat
frumentum per totum agrum seminari, id est per totum mundum; Dominus enim agrum mundum
dixit 2. Omnes autem fideles suos, non labiis sed corde accedentes ad Deum, frumenta esse dicit;
omnes vero qui sic accedunt, ut corde non accedant, paleam et zizania numerat. Per totum agrum

61

