7. 8. Ipsa contraria discute. Serva tibi, inquit avaritia. Pone te velle obtemperare: interroga ubi
serves. Illa tibi monstratura est munitum locum, muratum cubiculum, arcam ferream. Omnia muni:
forte domesticus fur etiam interiora perrumpet; et cum pecuniae tuae consulis, vitae tuae timebis.
Forte dum multum servas, qui vult eripere, cogitat et occidere. Postremo adversus fures licet
quocumque munimine thesaurum tuum et vestem tuam communias; communi ea adversus
rubiginem et tineam. Quid facturus es? Non est foris hostis auferens, sed est intus absumens.

Aliud consilium stolidum.
8. 9. Non ergo bonum consilium dedit avaritia. Ecce iussit ut serves, et non invenit dare locum ubi
serves. Dicat etiam consequentia, Consule in posterum. In quantum posterum? In dies paucos et
incertos. Dicit, Consule in posterum, homini fortassis victuro nec in crastinum. Sed ecce vivat
quantum putat avaritia, non quantum ostendit, non quantum docet, non quantum fidit: sed
quantum putat vixerit, senuerit, finierit; adhuc senex incurvus, baculo innixus, lucrum quaerit, et
audit avaritiam dicentem, Consule in posterum. In quod posterum? Iam exspiranti loquitur. Propter
filios tuos, inquit. Utinam vel illos senes non avaros haberemus, qui filios non habent. Etiam ipsis,
etiam talibus, etiam iniquitatem suam nulla pietatis imagine excusantibus non cessat dicere,
Consule in posterum. Sed forte ipsi cito erubescunt: illos videamus qui filios habent, utrum certi sint
filios suos possessuros esse quae reliquerint. Intendant cum vivunt, filios aliorum, alios alienis
improbitatibus quod habuerant amittentes, alios propria nequitia quod possederant consumentes:
et remanent inopes filii divitum. Parci, tenaces servi avaritiae. Sed possidebunt hoc, inquit, filii mei.
Incertum est: non dico: Falsum est; sed quod feceris, incertum est. Postremo, fac certum: quid eis
vis relinquere? Quod acquisisti tibi. Certe quod acquisisti relictum non erat, et habes. Si tu habere
potuisti quod tibi relictum non est, poterunt ergo habere et illi quod tu non reliqueris.

Dei consilium iubentis quod avaritia.
9. 10. Refutata sunt consilia avaritiae: sed Dominus eadem dicat, iustitia iam loquatur: ipsa erunt
verba, non ipsa sententia. Serva tibi, ait Dominus tuus, consule in posterum. Et hunc interroga, Ubi
servabo? Habebis thesaurum in coelo 6; ubi fur non accedet, neque tinea corrumpet 7. In quantum
posterum servabis? Venite, benedicti Patris mei, percipite regnum quod vobis paratum est ab
origine mundi 8. Hoc regnum quantorum dierum est, ostendit finis ipse sententiae. Cum de sinistris
diceret: Sic ibunt illi in ambustionem aeternam; ait de dexteris: Iusti autem in vitam aeternam 9.
Hoc est consulere in posterum. Posterum, quod posteriora non habeat. Dies illi sine fine, dicti sunt
dies, et dictus est dies. Ait enim quidam: Ut habitem in domo Domini in longitudinem dierum 10,
cum de illis diebus diceret. Et dies dictus est: Ego hodie genui te 11. Et illi dies unus dies; quia iam
nec tempus: dies ille nec ab hesterno praeceditur, nec crastino excluditur. Ergo in ipsum posterum
consulamus: et non diversa sunt verba, quae tibi dicebat avaritia; et eversa est avaritia.

Falsa in filios avarorum pietas.
9. 11. Restat ut dicas: Et quid ago de filiis meis? Audi et inde consilium Domini tui. Si tibi dicat
Dominus tuus, Melius ego cogito qui creavi, quam tu qui generasti: forte quod dicas non habebis.
Sed divitem illum aspecturus es qui tristis abscessit, et in Evangelio reprehensus est 12; et dices tibi
forte: Ille dives ideo male fecit non vendere omnia, et dare pauperibus, quia filios non habebat: ego
autem habeo filios; habeo quibus servem. Et in hac infirmitate consistit tibi Dominus tuus.
10. 11. Audeam dicere per eius misericordiam: audeam dicere aliquid, non de mea praesumptione,
sed de ipsius miseratione. Serva et filiis tuis: sed audi me. Si, ut sunt humana, de filiis quisque suis
aliquem amiserit: intendite, fratres, intendite, quia avaritia excusationem non habet, neque hic,
neque in futuro saeculo. Ecce et humana sunt: non enim optamus, sed exempla conspicimus.
Amissus est aliquis christianus, christianum filium amisisti: non ergo amisisti, sed praemisisti.
Neque enim ille decessit, sed praecessit. Interroga fidem tuam: certe et tu illo iturus es, quo ille
antecessit. Rem brevem dico, cui puto quod nemo respondeat. Vivit filius tuus? Interroga fidem
tuam. Si ergo vivit, quare invaditur pars eius a fratribus eius? Sed dices: Numquid rediturus est, et
possessurus? Mittatur ergo illi quo praecessit ille: ad rem suam venire non potest, res eius ad eum
ire potest. Vide cum quo sit. Si in palatio militaret filius tuus, et amicus Imperatoris fieret, et diceret
tibi, Vende ibi partem meam, et mitte mihi: numquid invenires quid responderes? Modo cum
Imperatore omnium imperatorum, et cum Rege omnium regum, et cum Domino omnium
dominorum est filius tuus: mitte illi. Non dico, Necessarium habet ipse: Dominus ipsius, apud quem
est filius tuus, eget in terra. Hic vult accipere quod dat in coelo. Quod facere nonnulli avari solent,
fac traiectitium: da in peregrinos, quod recipias in patria tua.

143

