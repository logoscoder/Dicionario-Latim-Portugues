Obiectio quaedam diluitur.
13. 22. Quod non ideo videatur absurdum, quia cum homo usque in finem huius vitae in dura
impaenitentia perseverans, diu multumque loquatur adversus hanc gratiam Spiritus Sancti,
Evangelium tamen tam longam contradictionem cordis impaenitentis, quasi breve aliquid, verbum
appellavit dicens: Quicumque dixerit verbum contra Filium hominis, remittetur ei; qui autem dixerit
contra Spiritum
Sanctum, non remittetur ei, neque in hoc saeculo neque in futuro 80. Haec enim quamvis prolixa sit
et plurimis verbis contexta et producta blasphemia, solet tamen Scriptura etiam multa verba
verbum appellare. Neque enim unum verbum locutus est quicumque Propheta, et tamen sic legitur:
Verbum quod factum est ad " illum vel illum Prophetam ". Et Apostolus: Presbyteri, inquit, duplici
honore onorentur, maxime qui laborant in verbo et doctrina 81. Non ait: " in verbis ", sed: In verbo.
Et sanctus Iacobus: Estote, inquit, factores verbi, et non auditores tantum 82. Non ait et ipse: "
verborum ", sed: verbi, quamvis tam multa verba de Scripturis sanctis in Ecclesia celebriter et
sollemniter legantur, dicantur, audiantur. Sicut ergo, quantocumque tempore quisquis nostrum in
praedicando Evangelio laboraverit, non " verborum ", sed " verbi " dicitur praedicator, et
quantocumque tempore quisque vestrum nostram praedicationem diligenter atque instanter
audierit, non verborum sed verbi audiendi studiosissimus nuncupatur; ita, eo more quo Scripturae
loquuntur et quem novit ecclesiastica consuetudo, quisquis universa sua vita, qua istam gerit
carnem, quantalibet longitudine protendatur, quaecumque verba vel ore vel sola cogitatione
locutus fuerit corde impaenitenti contra remissionem peccatorum quae fit in Ecclesia, verbum dicit
contra Spiritum Sanctum.

Quare omnis alia blasphemia, dimisso peccato in Spiritum Sanctum dimittitur.
13. 23. Ideo autem non solum verbum quod dictum fuerit contra Filium hominis, sed omne prorsus
peccatum et blasphemia remittetur hominibus, quia ubi hoc peccatum non fuerit cordis
impaenitentis contra Spiritum Sanctum, quo in Ecclesia peccata solvuntur, cuncta alia dimittuntur.
Quomodo autem hoc dimittetur, quod etiam remissionem impedit aliorum? Omnia ergo dimittuntur
eis, in quibus hoc non est quod numquam dimittitur; in quibus est autem, quoniam hoc numquam
dimittitur, nec alia dimittuntur; quia omnium remissio vinculo istius impeditur. Non ergo propterea
quicumque dixerit verbum contra Filium hominis, remittetur ei, qui autem dixerit contra Spiritum
Sanctum, non remittetur, quia in Trinitate maior est Filio Spiritus Sanctus, quod nullus umquam vel
haereticus dixit; sed quoniam quisquis restiterit veritati et blasphemaverit veritatem, quod est
Christus, etiam post tantam sui praedicationem apud homines, ut Verbum caro fieret et habitaret in
nobis 83, quod est Filius hominis, idem ipse Christus, si non dixerit verbum illud cordis impaenitentis
contra Spiritum Sanctum, de quo dictum est: Qui non renatus fuerit ex aqua et Spiritu 84, et de quo
item dictum est: Accipite Spiritum Sanctum; si cui dimiseritis peccata, dimittuntur ei 85, id est, " si
paenituerit eum, accipiet per hoc donum remissionem omnium peccatorum ", simul et huius quod
verbum dixit contra Filium hominis; quia peccato ignorantiae sive contumaciae vel cuiuscumque
blasphemiae, non addidit peccatum impaenitentiae contra donum Dei et gratiam regenerationis vel
reconciliationis, quae fit in Ecclesia Spiritu Sancto.

Cur Filii blasphemia facilius quam Spiritus remittatur.
14. 24. Proinde nec illud sentiendum est, quod quidam putant, ideo remitti verbum quod dicitur
contra Filium hominis, non remitti autem quod dicitur contra Spiritum Sanctum; quia propter
susceptam carnem factus est Filius hominis Christus, qua carne utique maior est Spiritus Sanctus,
qui substantia propria aequalis est Patri et unigenito Filio secundum eius divinitatem, secundum
quam et ipse unigenitus Filius aequalis est Patri et Spiritui Sancto. Nam si hoc propterea dictum
esset, profecto de omni cetera blasphemia taceretur, haec sola remissibilis videretur, quae contra
Filium hominis dicitur, quasi cum homo solus putatur. Cum vero praemissum sit: Omne peccatum
et blasphemia remittetur hominibus 86 (quod etiam apud alium Evangelistam ita positum est:
Omnia dimittentur filiis hominum peccata et blasphemiae, quibus blasphemaverint 87), procul dubio
et illa blasphemia quae contra Patrem dicitur, ista generalitate concluditur; et tamen haec sola
irremissibilis definitur, quae dicitur contra Spiritum Sanctum. Numquidnam et Pater formam servi
accepit, qua sit maior Spiritus Sanctus? Non utique. Sed ideo post universalem commemorationem
omnium peccatorum omnisque blasphemiae eminentius voluit exprimere blasphemiam quae dicitur
contra Filium hominis; quia, etiamsi in illo peccato fuerint homines obligati, quod commemoravit,
ubi ait: Si non venissem et locutus eis fuissem, peccatum non haberent 88 (quod etiam in Evangelio
secundum Ioannem valde grave ostendit esse peccatum, ubi ait de ipso Spiritu Sancto, cum eum se
missurum esse promitteret: Ille arguet mundum de peccato, et de iustitia, et de iudicio; de peccato

92

