10. 15. Miser ego homo: etsi non in mente, tamen in carne miser homo. Non enim in mente homo,
et in carne non homo. Quis enim umquam carnem suam odio habuit 39? Miser ego homo, quis me
liberabit de corpore mortis huius? 40 Quid est hoc, fratres? Quasi carere vult corpore. Quid festinas?
Si tantum ibi est intentio tua, ut corpore careas; mors quandoque ventura est, et te ab isto corpore
mortis dies adveniens ultimus procul dubio liberabit. Quid est quod pro magno gemis? Quid est
quod dicis: Quis me liberabit? Mortalis loqueris, moriturus loqueris. Separatio mentis a carne
quandoque ventura est: propter brevitatem vitae numquam longe est; propter quotidianos casus
quando sit, nescis. Ergo sive festines, sive tardes, omnis vita humana brevis est: quid pro magno
gemis, et dicis: Quis me liberabit de corpore mortis huius?

In resurrectione soli iusti liberantur de corpore mortis.
11. 16. Et adiungit: Gratia Dei per Iesum Christum Dominum nostrum 41. Pagani enim qui non
habent gratiam Dei per Iesum Christum Dominum nostrum, non morientur? Non quandoque die
ultimo a carne solventur? Non illo die a corpore mortis huius liberabuntur? Tu quid est quod pro
magno gratiae Dei per Iesum Christum Dominum nostrum vis tribuere, quia de corpore mortis huius
liberaberis? Respondet tibi Apostolus, si sensum eius cepimus, immo quia Domino adiuvante, sine
dubio cepimus; respondet tibi Apostolus, et dicit: Scio quid loquar. Paganos dicis liberari a corpore
mortis huius, quia veniet dies ultimus vitae huius, et solventur ad tempus a corpore mortis huius.
Veniet et dies, quando omnes qui sunt in monumentis audient vocem eius; et procedent qui bona
fecerunt, in resurrectionem vitae; ecce liberati a corpore mortis huius. Qui mala fecerunt, in
resurrectionem iudicii 42: ecce redierunt ad corpus mortis huius. Corpus mortis huius redit ad
impium, nec inde aliquando solvetur. Tunc non erit vita aeterna, sed mors aeterna, quia poena
aeterna.

Corpus sanctorum post resurrectionem immortale.
12. 17. Tu autem, o Christiane, roga quantum potes, exclama et dic: Miser ego homo, quis me
liberabit de corpore mortis huius? Respondetur tibi: Securus efficeris, non de te, sed de Domino tuo;
securus efficeris de pignore tuo. Spera cum Christo regnum Christi, iam pignus tenes sanguinem
Christi. Dic, dic: Quis me liberabit de corpore mortis huius? Ut respondeatur tibi: Gratia Dei per
Iesum Christum Dominum nostrum 43. Non enim sic liberaberis de corpore mortis huius, ut hoc
corpus non habeas. Habebis, sed iam non mortis huius. Ipsum erit, sed non ipsum erit. Ipsum erit,
quia ipsa caro erit; non ipsum erit, quia mortale non erit. Sic, sic liberaberis a corpore mortis huius,
ut mortale hoc induat immortalitatem, et corruptibile hoc induat incorruptionem 44. A quo? Per
quem? Gratia Dei, per Iesum Christum Dominum nostrum. Quia per unum hominem mors, et per
unum hominem resurrectio mortuorum. Sicut in Adam omnes moriuntur; inde est quod gemis. In
Adam omnes moriuntur: inde est quod gemis, inde est quod cum morte confligis, inde est corpus
mortis huius. Sed sicut in Adam omnes moriuntur, sic et in Christo omnes vivificabuntur 45.
Vivificatus accepto corpore immortali, ubi dicas: Ubi est, mors, contentio tua? 46, liberatus eris a
corpore mortis huius; non tamen virtute tua, sed gratia Dei per Iesum Christum Dominum nostrum.
Conversi ad Dominum, etc.

137 SERMO 154/A

TRACTATUS SANCTI AUGUSTINI DE EO QUOD APOSTOLUS AIT (ROM 7, 15):
"QUIA NON QUOD VOLO AGO, SED QUOD ODI HOC FACIO "

Quid agatur in homine.
1. Apostolus Paulus cum legeretur, audivimus quid agatur in homine; et unusquisque se
considerans invenit quia verum dixit Apostolus. Dixit enim, quia non quod vult agit, sed quod odit
hoc facit. Et dixit: Si quod nolo hoc facio, consentio legi quoniam bona est 1; quia, quod nolo, non
vult et lex; quod me prohibet lex ne faciam, hoc ego nolo facere: sed quod nolo, hoc... est in me
aliud quod pugnat contra voluntatem meam. Et dixit: Condelector enim legi Dei secundum
interiorem hominem: video autem aliam legem repugnantem legi mentis meae, et captivum me
ducentem in lege peccati, quae est in membris meis. Ecce quid agatur in homine. Sed videte quid

359

