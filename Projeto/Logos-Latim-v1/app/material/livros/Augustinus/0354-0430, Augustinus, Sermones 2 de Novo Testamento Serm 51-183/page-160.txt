sicut est dictum, ita et est. Sic etiam facta. Ascendit Apostolus Ierosolymam videre Petrum 20, fecit
hoc Apostolus, factum est, ipsius proprium est. Narrat tibi rem gestam: gestum ipsum secundum
proprietatem. Per figuram dictum: Lapidem quem reprobaverunt aedificantes, hic factus est in
caput anguli 21. Si lapidem proprie intellegamus, quem lapidem reprobaverunt aedificantes, et
factus est in caput anguli? Si angulum proprie accipiamus, in cuius anguli capite factus est lapis
iste? Si figurate dictum admittamus, et capias figurate; lapis angularis Christus; caput anguli, caput
Ecclesiae. Quare angulus Ecclesia? Quia hinc Iudaeos, hinc Gentes vocavit, et quasi duos parietes
de diverso venientes et in se convenientes suae pacis gratia colligavit. Ipse est enim pax nostra qui
fecit utraque unum 22.

Factum figuratum.
5. Audistis dictum proprium, factum proprium, dictum figuratum: exspectatis factum figuratum.
Multa sunt, sed interim quod occurrit ex admonitione lapidis angularis, quando unxit lapidem Iacob,
quem ad caput posuerat cum dormiret, in quo somno magnum somnium viderat, scalas a terra in
coelum surgentes et Angelos ascendentes et descendentes, incumbente super scalas Domino,
intellexit quid debuerit figurare, unde nobis probaret ab illius visionis et revelationis intellectu se
alienum non fuisse, lapidem pro Christo figuravit 23. Noli ergo mirari quod unxit, quia Christus ab
unctione nomen accepit. Dictus autem erat Iacob iste in Scriptura homo sine dolo. Ipse Iacob,
nostis, appellatus est Israel 24. Ideo Dominus in Evangelio quando vidit Nathanael: Ecce, inquit, vere
Israelita, in quo dolus non est 25. Et ille Israelita nesciens adhuc qui cum illo loqueretur, respondit:
Unde me nosti? Et Dominus ad eum: Cum esses sub arbore fici, vidi te: tamquam diceret: Cum
esses in umbra peccati; praedestinavi te. Et ille, quia meminerat se fuisse sub arbore fici, ubi
Dominus non erat, agnovit in illo divinitatem, et respondit: Tu es Filius Dei, tu es rex Israel. Ille sub
arbore fici non factus est arida ficus: agnovit Christum. Et Dominus ad illum: Quia dixi: Cum esses
sub arbore fici, vidi te, ideo credis; maiora horum videbis 26. Quae sunt ista maiora? Amen dico
vobis 27. Quia Israelita ille, in quo dolus non est; respice ad Iacob in quo dolus non est; et recole,
unde loquitur, lapidem ad caput, visionem in somno, scalas a terra in coelum, descendentes et
ascendentes; et vide quid Dominus dicat Israelitae sine dolo: videbitis coelum apertum: Audi,
Nathanael sine dolo, quid vidit Iacob sine dolo: videbitis coelum apertum, et Angelos ascendentes
et descendentes; ad quem? ad Filium hominis 28. Ergo ille unctus erat ad caput Filius hominis; quia
caput mulieris vir, caput viri Christus 29. Nec tamen dixit: Ascendentes a Filio hominis et
descendentes ad Filium hominis, quasi tantummodo sursum esset: sed, ascendentes et
descendentes ad Filium hominis. Audi sursum clamantem Filium hominis: Saule, Saule. Audi
deorsum Filium hominis: Quid me persequeris? 30

Factum vere gestum et nihilominus figuratum.
6. Audisti dictum proprium, quia resurrecturi sumus: factum proprium, quia sicut dictum est,
ascendit Paulus Ierosolymam videre Petrum 31. Dictum est figuratum: Lapidem quem reprobaverunt
aedificantes 32; factum figuratum, unctus lapis, qui fuit ad caput Iacob. Debetur exspectationi
vestrae quod ex utroque sit, et proprie gestum est et significat figuratum. Novimus Abraham duos
filios habuisse, unum ex ancilla, alium ex libera; proprie gestum, non solum narratum, sed et
factum: figuratum ibi exspectas? Haec sunt duo Testamenta 33. Quod ergo figurate dicitur, quodam
modo fingitur. Sed quoniam habet exitum significationis, et ipsa significatio tenet fidem veritatis,
vitat crimen falsitatis. Ecce exiit seminans seminare; et seminando cecidit in via, cecidit super
petrosa loca, cecidit inter spinas, cecidit in terram bonam. Quis exiit seminare, aut quando exiit, aut
in quas spinas, aut in quos lapides, aut in quam viam, aut in quem agrum? Si audis fictum, intellegis
significative: fictum est. Si enim vere homo seminator exiret, et semina, sicut audivimus, per haec
diversa iactaret, non erat fictum, sed nec mendacium. Nondum autem fictum, sed non mendacium.
Quare? Quia significat aliquid, quod fictum est, non te decipit. Quaerit intellegentem, non facit
errantem. Hoc volens commendare Christus, poma quaesivit, figuratam ibi, non fallacem
commendabat fictionem; ac per hoc laudabilem, non criminosam fictionem; non qua discussa eas in
falsitatem, sed perscrutata invenias veritatem.

Tenendus Christus ad factionem panis.
7. Video quod dicturus sit: Expone mihi hoc quod significabat, quod finxit se longius ire. Si enim
non significabat, fallacia est, mendacium est. Expositionibus nostris et discretissimis regulis
debemus hoc dicere, quid significabat affictio quaedam longius eundi: finxit se longius ire, et
tenetur, ne longius eat. Quantum igitur ad praesentiam corporalem absens putabatur Dominus
Christus; absens putabatur, velut longius ibit. Tene fideliter, tene illum ad fractionem panis. Quid

160

