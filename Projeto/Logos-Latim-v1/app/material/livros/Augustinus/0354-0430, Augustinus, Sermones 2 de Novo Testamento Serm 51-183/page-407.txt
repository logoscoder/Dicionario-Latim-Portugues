Patientia in ipsos exhibenda.
10. 15. Nos tamen, fratres, patientes circa illos simus. In fervore sunt et tumore oculi quos
curamus. Non dico ut curare cessemus; sed ut non insultationibus ad maiores amaritudines
provocemus; rationem leniter reddamus, non de victoria superbe exsultemus. Servum enim Domini
litigare non oportet, Apostolus dicit, sed mitem esse ad omnes, docibilem, patientem, in modestia
corripientem diversa sentientes; ne forte det illis Deus paenitentiam, et resipiscant a diaboli
laqueis, a quo captivi tenentur secundum ipsius voluntatem 22. Patienter ergo ferte, si sani estis,
patienter ferte, in quantum sani estis. Nam quis perfecte sanus? Cum Rex iustus sederit in throno,
quis gloriabitur mundum se habere cor, aut quis gloriabitur mundum se esse a peccato 23? Ergo
quamdiu tales sumus, hoc nobis debemus, ut invicem onera nostra portemus. Conversi ad
Dominum, etc.

152 SERMO 164/A

DE GENERALITATE ELEMOSINARUM

Quibus eleemosinae praebendae.
1. Sunt qui existimant eleemosinas iustis tantummodo esse praebendas, peccatoribus autem
eiusmodi dari oportere. In hoc errore primum sacrilegi locum Manichaei tenent, qui credunt in
quocumque cibo Dei membra permixta et colligata detineri, quibus censent esse parcendum, ne a
peccatoribus polluantur, et nodibus miserioribus implicentur. Haec insania minus digne fortasse
refellitur, quam sanorum omnium sensus offendit, si tantummodo proponatur. Nonnulli autem, nihil
tale sentientes, ideo peccatores putant non esse pascendos, ne contra Deum conemur, cuius in eis
indignatio declaratur, tamquam ex hoc etiam nobis possit irasci, quia eis volumus subvenire, quos
vult ipse punire. Adhibent etiam testimonia Scripturarum sanctarum, ubi legimus: Da
misericordiam, et ne suscipias peccatorem, et impiis et peccatoribus redde vindictam. Bene fac
humilii, et ne dederis impio. Quoniam et altissimus odio habet peccatores, et impiis reddet
vindictam 1. Haec verba quemadmodum accipienda sint non intellegentes, detestabili crudelitate
induuntur. Unde nos oportet de hac re, fratres, vestram alloqui caritatem, ne cogitatione perversa
cum divina voluntate non consentiatis.

Omnibus esse impertiendam misericordiam docet Apostolus.
2. Omnibus esse impertiendam misericordiam docet Paulus apostolus apertissime dicens:
Infatigabiles, inquit, cum tempus habemus, operemur bonum ad omnes, maxime autem ad
domesticos fidei 2. Unde revera satis apparet, in huiusmodi operibus iustos esse praeponendos.
Quos enim alios intellegamus domesticos fidei, cum alibi aperte sit positum: Iustus ex fide vivit 3?
Non tamen aliis hominibus, etiam peccatoribus, misericordiae claudenda sunt viscera, nec si etiam
adversum nos hostilem animum gerant, ipso nostro Salvatore dicente ac monente: Diligite inimicos
vestros, bene facite his qui oderunt vos 4. Neque hoc in Libris Veteribus tacitum est. Ibi enim
legitur: Si esurierit inimicus tuus, ciba illum; sitit, potum da illi 5, quo etiam in Novo et Apostolus
usus est 6.

Nec ad vindicandum remissi, nec ad subveniendum inhumani.
3. Nec ideo tamen falsa sunt quae supra posuimus, quia et ipsa divina praecepta sunt: Da
misericordiam, et ne suscipias peccatorem 7. Illa enim ob hoc dicta sunt, ne cuiquam peccatori
propterea bene facias, quia peccator est, ut bene autem facias ei qui te odit, non quia peccator, sed
quia homo est. Ita utrumque praeceptum tenebis, nec ad vindicandum remissus, nec ad
subveniendum inhumanus. Omnis enim qui recta arguit peccatorem, quid aliud quam non vult eum
esse peccatorem? Odit ergo in illo quod et Deus odit, ut perimatur quod homo fecit, et liberetur
quod Deus fecit. Peccatum quippe homo fecit, ipsum autem hominem Deus. Et duo ista nomina
cum dicimus, homo peccator, non utique frustra dicuntur. Quia peccator est corripe, et quia homo
est, miserere. Nec omnino liberabis hominem, nisi eum persecutus fueris peccatorem. Huic officio

407

