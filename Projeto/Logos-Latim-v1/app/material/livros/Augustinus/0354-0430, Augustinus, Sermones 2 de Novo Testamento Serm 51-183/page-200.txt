2. 3. Et ubi quaeras? Ubi, nisi in dominicis Libris? Fortassis quod ille interrogavit, in libro positum
est, sed obscurum est. Forte dixit hoc Apostolus in Epistola sua. Sic dixit, ut legere possis,
intellegere non possis: transire non permitteris. Urget enim interrogator; ipsum Paulum, aut Petrum,
aut aliquem Prophetam interrogare non sineris. Iam enim requiescit familia ista cum Domino suo, et
saeculi huius ignorantia valida est, hoc est, nox media, et urget amicus esuriens. Tibi forte
sufficiebat simplex fides, illi non sufficit. Numquid deserendus est? numquid de domo proiciendus
est?

Ad Deum dare volentem pulsandum.
3. 3. Ergo ad ipsum Dominum, ad ipsum cum quo familia requiescit, pulsa orando, pete, insta. Non
quomodo amicus ille in similitudine positus, taedio victus surget et dabit. Dare vult: tu pulsans
nondum accepisti; pulsa, dare vult. Et quod dare vult, differt, ut amplius desideres dilatum, ne
vilescat cito datum.

Quid sit tres panes dati.
3. 4. Cum autem perveneris ad tres panes, hoc est, ad cibum et intellegentiam Trinitatis, habes et
unde vivas, et unde pascas. Nec peregrinum venientem de via reformides, sed excipiendo civem
domesticum facias: nec timeas ne finias. Non panis ille finietur, sed indigentiam tuam finiet. Panis
est, et panis est, et panis est: Deus Pater, Deus Filius, Deus Spiritus sanctus. Aeternus Pater,
coaeternus Filius, coaeternus Spiritus sanctus. Incommutabilis Pater, incommutabilis Filius,
incommutabilis Spiritus sanctus. Creator et Pater, et Filius, et Spiritus sanctus. Pastor et vitae dator,
et Pater, et Filius, et Spiritus sanctus. Cibus et panis aeternus, et Pater, et Filius, et Spiritus sanctus.
Disce, et doce; vive, et pasce. Deus qui tibi dat, nihil melius quam se tibi dat. Avare, quid aliud
quaerebas? Aut si aliud petas, quid tibi sufficit, cui Deus non sufficit?

Fides, spes, caritas, Dei dona.
4. 5. Sed opus est ut habeas caritatem, habeas fidem, habeas spem: ut possit tibi dulce esse quod
datur. Et haec ipsa tria sunt, fides, spes, caritas. Et haec ipsa dona Dei sunt. Nam fidem ab ipso
accepimus: Sicut Deus, inquit, unicuique partitus est mensuram fidei 3. Et spem ab ipso accepimus,
cui dicitur: In quo spem dedisti mihi 4. Et caritatem ab ipso accepimus, de quo dicitur: Caritas Dei
diffusa est in cordibus nostris per Spiritum sanctum, qui datus est nobis 5. Sed haec itidem tria
aliquantulum sunt diversa; sed omnia Dei dona. Manent enim tria haec, fides, spes, caritas: maior
autem horum caritas 6. In illis panibus non est dictus aliquis panis maior aliis: sed simpliciter petiti,
et dati tres panes.

Tria eadem rursus significata.
4. 6. Ecce alia tria: Quis est vestrum, a quo petit filius suus panem, numquid lapidem porriget ei?
Aut quis est vestrum, a quo petit piscem, numquid serpentem porriget ei? Aut a quo petit ovum,
numquid porriget ei scorpionem? Si ergo vos, cum sitis mali, nostis bona data dare filiis vestris;
quanto magis Pater vester qui in coelis est, dabit bona petentibus se? 7 Tria ergo rursus ista
consideremus, ne forte ibi sint illa tria, fides, spes, caritas: maior autem horum caritas. Pone ergo
tria, panem, piscem, ovum: maior horum panis. Ideo bene panem intellegimus in his tribus
caritatem. Propterea pani lapidem opposuit, quia duritia contraria est caritati. Piscem fidem
intellegimus. Dixit quidam sanctus, et nos dicere delectat: Piscis bonus, pia est fides. Vivit inter
fluctus, nec frangitur aut solvitur fluctibus. Vivit inter tentationes tempestatesque huius saeculi, pia
fides: saevit mundus, et integra est. Tantum contrarium fidei serpentem illum observa. In fide enim
desponsata est illa, cui dicitur in Canticis canticorum: Veni de Libano, sponsa mea, veniens et
pertransiens ab initio fidei 8. Ideo et desponsata, quia desponsationis initium fides est. Promittitur
enim ab sponso aliquid, et promissa fide detinetur. Opposuit autem Dominus serpentem pisci,
diabolum fidei. Propterea desponsatae huic dicit Apostolus: Desponsavi vos uni viro, virginem
castam exhibere Christo 9: et: Timeo ne sicut serpens Evam seduxit astutia sua, sic et vestri sensus
corrumpantur a castitate quae est in Christo 10; id est, quae est in fide Christi. Habitare enim, inquit:
Christum per fidem in cordibus vestris 11. Diabolus ergo non corrumpat fidem, non devoret piscem.

Ovum, spes.

200

