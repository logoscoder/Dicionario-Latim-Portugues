amabimus videndo et tenendo? Ergo caritas erit, sed perfecta erit; sicut Apostolus ait: Fides, spes,
caritas, tria haec; maior autem horum caritas 33. Hanc habentes, et in nobis nutrientes, securi illo
adiuvante perseverantes in eo, dicamus: Quis nos separabit a caritate Christi? donec ipse
misereatur, ipse perficiat. Tribulatio? An angustia? An fames? An nuditas? An periculum? An
gladius? Quoniam propter te mortificamur tota die, deputati sumus ut oves occisionis. Et quis
supportat? quis omnia tolerat? Sed in his omnibus superamus. Unde? Per eum qui dilexit nos. Ergo,
Si Deus pro nobis, quis contra nos? 34

142 SERMO 159

DE VERBIS EISDEM APOSTOLI (ROM 8, 30-31),
SEU DE IUSTIFICATIONE; NECNON DE VERBIS IACOBI (1, 2-4):
"OMNE GAUDIUM EXISTIMATE, FRATRES MEI,
CUM IN TENTATIONES VARIAS INCIDERITIS", ETC.

Iustificatio hic in nobis imperfecta. Perfecta iustificatio in martyribus. Iniuria
est, pro martyre orare.
1. 1. Hesterno die de iustificatione nostra, quae nobis est a Domino Deo nostro, sermo productus
est, ministrantibus nobis, donante illo, audientibus vobis. Et cum simus in hac vita onerati sarcina
corruptibilis carnis, non utique sine peccato; quia si dixerimus quia peccatum non habemus, nos
ipsos seducimus, et veritas in nobis non est 1; iustificatos tamen nos esse secundum modum
peregrinationis nostrae, viventes ex fide quousque fruamur specie, claruit, quantum arbitror,
Caritati vestrae. Incipitur ergo a fide, ut perveniatur ad speciem: via curritur, patria quaeritur. In
peregrinatione dicit anima nostra: Quoniam ante te est omne desiderium meum, et gemitus meus a
te non est absconditus 2. In patria vero nullus orandi locus erit, sed tantum laudandi. Quare orandi
locus nullus erit? Quia nihil deest. Quod hic creditur, ibi videtur; quod hic speratur, ibi tenetur; quod
hic petitur, ibi accipitur. Perfectio tamen in hac vita nonnulla est, ad quam sancti martyres
pervenerunt. Ideoque habet ecclesiastica disciplina, quod fideles noverunt, cum martyres eo loco
recitantur ad altare Dei, ubi non pro ipsis oretur; pro ceteris autem commemoratis defunctis oratur.
Iniuria est enim, pro martyre orare, cuius nos debemus orationibus commendari. Certavit enim
contra peccatum usque ad sanguinem. Quibusdam vero adhuc imperfectis, et tamen ex parte
iustificatis, ad Hebraeos dicit Apostolus: Nondum enim usque ad sanguinem pugnastis, adversus
peccatum certantes 3. Si ergo illi nondum usque ad sanguinem, procul dubio aliqui usque ad
sanguinem. Qui usque ad sanguinem? Utique sancti martyres; de quibus lectio sancti apostoli
Iacobi modo audita est. Omne gaudium existimate, fratres mei, cum in tentationes varias
incideritis 4. Perfectis iam dicitur, qui etiam possunt dicere: Proba me, Domine, et tenta me 5.
Scientes, inquit, quia tribulatio patientiam operatur; patientia autem opus perfectum habet 6.

Iustitiae amor admittit aliquot gradus. Primus gradus. Delectationes sensuum
licitae et illicitae.
2. 2. Amanda est enim iustitia; et in hac iustitia amanda gradus sunt proficientium. Prius est ut
amori iustitiae non praeponantur omnia quae delectant. Ipse est primus gradus. Quid est quod dixi?
Ut inter omnia quae delectant, plus te delectet ipsa iustitia; non ut alia non delectent, sed plus ipsa
delectet. Delectant enim quaedam naturaliter infirmitatem nostram, ut cibus et potus delectant
esurientes atque sitientes; ut nos delectat haec lux, quae de caelo funditur sole exorto, vel quae de
sideribus et luna fulget, vel quae in terra accenditur luminibus consolantibus tenebras oculorum:
delectat canora vox et suavissima cantilena, delectat odor bonus; delectant etiam tactum nostrum
quaecumque pertinent ad carnis aliquam voluptatem. Et haec omnia, quae nos delectant in
sensibus corporis, aliqua licita sunt. Delectant enim, ut dixi, oculos spectacula ista magna naturae;
sed delectant oculos etiam spectacula theatrorum. Haec licita, illa illicita. Psalmus sacer suaviter
cantatus delectat auditum: sed delectant auditum etiam cantica histrionum. Hoc licite, illud illicite.
Delectant olfactum flores et aromata, et haec Dei creatura; delectant olfactum etiam thura in aris
daemoniorum. Hoc licite, illud illicite. Delectat gustum cibus non prohibitus; delectant gustum etiam
epulae sacrilegorum sacrificiorum. Hoc licite, illud illicite. Delectant coniugales amplexus: delectant
etiam meretricum. Hoc licite, illud illicite. Videtis ergo, carissimi, esse in istis corporis sensibus

377

