homo totus Christus. Haec est Catholica fides. Qui negat Deum Christum, Photinianus est: qui negat
hominem Christum, Manichaeus est. Qui confitetur Deum aequalem Patri Christum et hominem
verum, passum vere, sanguinem fudisse verum: non enim veritas nos liberaret, si falsum pretium
pro nobis daret: utrumque qui confitetur, Catholicus est. Habet patriam, habet viam. Habet patriam:
In principio erat Verbum 8; habet patriam: Cum in forma Dei esset, non rapinam arbitratus est, esse
aequalis Deo 9. Habet viam: Verbum caro factum est 10: habet viam: Semetipsum, exinanivit
formam servi accipiens 11. Ipse est patria quo imus, ipse via qua imus. Per ipsum ad ipsum eamus,
et non errabimus.

58

SERMO 93

DE VERBIS EVANGELII MT 25, 1-13:
"SIMILE ERIT REGNUM COELORUM DECEM VIRGINIBUS"ET CETERA

Decem virgines quaenam intellegendae in parabola Evangelii.
1. 1. Hesterno die qui adfuistis, promissionem nostram tenetis: quae hodie non solis vobis, sed
pluribus etiam qui convenerunt, Domino adiuvante, reddenda est. Quae sint decem virgines,
quarum sint quinque prudentes et quinque stultae, non facile indagari potest. Verumtamen
secundum ea quae continet ipsa lectio quam Caritati vestrae etiam hodie volui recitari, quantum
mihi Dominus intellectum donare dignatur, non mihi videtur ista parabola vel similitudo ad eas
solas pertinere, quae propria et excellentiori sanctitate virgines in Ecclesia nominantur, quas etiam
usitatiore vocabulo Sanctimoniales appellare consuevimus: sed, nisi fallor, haec similitudo ad
universam Ecclesiam pertinet. Quamvis etsi illas solas intellegeremus, quae Sanctimoniales
vocantur, numquid decem sunt? Absit ut tanta virginum multitudo ad tam exiguum numerum
revocetur. Forte autem dicat aliquis: Quid si multae sunt nomine, et tam paucae sunt in veritate, ut
vix decem inveniantur? Non ita est. Nam si solas decem intellegi vellet bonas, non ibi ostenderet
quinque fatuas. Si enim multae sunt virgines quae vocantur, quare contra quinque ostia domus
magnae clauduntur?

Decem virgines, animae quaelibet de Ecclesia.
2. 2. Intellegamus ergo, carissimi, ad omnes nos, id est, ad universam omnino Ecclesiam pertinere
istam parabolam, non ad solos praepositos, de quibus hesterno die locuti sumus; nec ad solas
plebes; sed prorsus ad omnes. Quare ergo quinque et quinque virgines? Istae quinque et quinque
virgines, omnes omnino sunt animae Christianorum. Sed ut dicamus vobis, quod Deo inspirante
sentimus, non qualescumque animae, sed tales animae quae habent catholicam fidem, et habere
videntur bona opera in Ecclesia Dei: et tamen ex ipsis quinque sunt prudentes, et quinque fatuae.
Quare ergo appellatae sunt quinque, et quare virgines, prius videamus; et deinde caetera
consideremus. Omnis anima in corpore ideo quinario numero censetur, quia quinque sensibus
utitur. Nihil est enim quod sentimus ex corpore, nisi ianua quinquepartita, aut videndo, aut
audiendo, aut odorando, aut gustando, aut tangendo. Qui ergo se abstinet ab illicito visu, ab illicito
auditu, ab illicito odoratu, ab illicito gustatu, ab illicito tactu, propter ipsam integritatem, virginis
nomen accepit.

Nec virginitas sufficit, nec opera bona.
2. 3. Sed si bonum est abstinere ab illicitis sentiendi motibus, et ideo unaquaeque anima christiana
virginis nomen accepit; quare quinque admittuntur, et quinque repelluntur? Et virgines sunt, et
repelluntur. Parum est quia virgines sunt: et lampades habent. Virgines, propter abstinentiam ab
illicitis sensibus; lampades habent, propter opera bona. De quibus operibus Dominus dicit: Luceant
opera vestra coram hominibus, ut videant bona facta vestra, et glorificent Patrem vestrum qui in
coelis est 1. Item discipulis dicit: Sint lumbi vestri accincti, et lucernae ardentes 2. In lumbis
accinctis, virginitas: in lucernis ardentibus, opera bona.

Virgo quaelibet anima Christiana.
3. 4. Non solet dici virginitas utique in coniugatis: tamen etiam ibi est fidei virginitas, quae exhibet
pudicitiam coniugalem. Nam ut noverit Sanctitas vestra, non importune secundum animam et
secundum integritatem fidei, qua etiam fide ab illicitis abstinetur, et bona opera fiunt,
unumquemque vel unamquamque animam virginem dici; tota Ecclesia quae constat ex virginibus

169

