prius orationem, et postea symbolum; sed prius symbolum, ubi sciretis quid crederetis, et postea
orationem, ubi nossetis quem invocaretis. Symbolum ergo pertinet ad fidem, oratio ad precem: quia
qui credit, ipse exauditur invocans.

Duo cavenda invocanti.
2. 2. Multi autem petunt quod petere non deberent, ignorantes quid eis expediat. Duas ergo res,
qui invocat, cavere debet: ne petat quod non debet, et ne ab illo petat a quo non debet. A diabolo,
ab idolis, a daemonibus non est petendum aliquid quod debet peti: a Domino Deo nostro, Domino
Iesu Christo, Deo Patre Prophetarum, Apostolorum et martyrum, a Patre Domini nostri Iesu Christi, a
Deo qui fecit caelum et terram 6 et mare et omnia quae in eis sunt, ab illo petendum est, si quid
petendum est. Sed cavendum est, ne et ab illo petatur quod petere non debemus. Vitam humanam
quia petere debemus, si petas ab idolis surdis et mutis, quid tibi prodest? Item a Deo Patre, qui est
in caelis, si optas mortem inimicorum tuorum, quid tibi prodest? Non audisti vel legisti in psalmo, in
quo praedictus est damnabilis traditor Iudas, quomodo prophetia dixit de illo: Oratio eius fiat illi in
peccatum 7? Si ergo surgis et oras mala inimicis tuis, oratio tua fiet in peccatum.

In Psalmis sanctis non optantur sed praevidentur mala inimicis.
3. 3. In psalmis sanctis legistis, veluti multa imprecari mala inimicis suis, eum qui loquitur in
psalmis. " Et utique, ait aliquis, qui loquitur in psalmis iustus est: quare tam mala optat inimicis
suis? ". Non optat, sed praevidet: prophetia est praenuntiantis, non votum male dicentis. In spiritu
enim illi noverant, quibus habebat evenire male, quibus, bene: et, per prophetiam dicebant,
tamquam optarent quod praevidebant. Tu autem unde scis, ne melior te futurus sit, cui hodie male,
petis? " Sed scio illum malignum ". Et, te scis malignum. Quamvis forte audeas et de corde alterius
iudicare quod nescis: sed et te scis malignum. Non audis Apostolum dicentem: Qui prius fui
blasphemus et persecutor et iniuriosus; sed misericordiam consecutus sum, quia ignorans feci in
incredulitate 8? Quando Paulus apostolus persequebatur Christianos, ligans ubi inveniebat,
audiendos ad sacerdotes et puniendos attrahebat 9; quid putatis, fratres, Ecclesia contra illum
orabat, an pro illo? utique, Ecclesia Dei, quae didicerat a Domino suo, qui pendens in cruce dixit:
Pater, ignosce illis, quia nesciunt quid faciunt 10; talia precabatur pro Paulo, immo adhuc pro Saulo,
ut hoc in illo fieret quod et factum est. Nam quia dicit: Eram autem ignotus facie Ecclesiis Iudaeae,
quae sunt in Christo; tantum autem audiebant, quia ille qui aliquando nos persequebatur, nunc
evangelizat fidem quam aliquando vastabat, et in me magnificabant Deum 11: quare magnificabant
Deum, nisi quia antequam esset factum, rogabant Deum?

Multiloquium in oratione vitandum.
3. 4. Dominus ergo noster primo amputavit multiloquium 12, ne multa verba afferas ad Deum, quasi
velis multis verbis docere Deum. Quando ergo rogas, pietate opus est, non verbositate. Scit autem
Pater vester quid vobis necessarium sit, priusquam petatis ab eo 13. Nolite ergo multum loqui: quia
novit quid vobis necessarium sit. Sed ne forte hic aliquis dicat: " Si novit quid nobis sit necessarium,
ut quid vel pauca verba dicimus? ut quid oramus? Ipse scit: det quod scit nobis necessarium ". Sed
ideo voluit ut ores, ut desideranti det, ne vilescat quod dederit: quia et ipsum desiderium ipse
insinuavit. Verba ergo quae docuit Dominus noster Iesus Christus in oratione, forma est
desideriorum. Non tibi licet petere aliud, quam ibi scriptum est.

Desideriorum forma oratio dominica.
4. 5. Vos ergo, inquit, dicite: Pater noster, qui es in caelis 14. Ubi vos, videtis, Deum Patrem habere
coepistis. Sed habebitis, cum nati fueritis. Quamquam et modo antequam nascamini, illius semine
concepti estis, tamquam utero Ecclesiae in fonte pariendi. Pater noster, qui es in caelis. Mementote
vos Patrem habere in caelis. Mementote vos de patre Adam natos in mortem, de Patre Deo
regenerandos ad vitam. Quae et dicitis, in cordibus vestris dicite 15. Sit orantis affectus, ut erit
exaudientis effectus. Sanctificetur nomen tuum 16. Quod rogas ut sanctificetur nomen Dei, sanctum
est. Quid rogas, quod iam sanctum est? Deinde cum rogas ut sanctificetur nomen ipsius, non quasi
pro illo illum rogas, et non pro te? Intellege, et pro te rogas. Hoc enim rogas, ut quod semper
sanctum est in se, sanctificetur in te. Quid est: sanctificetur? Sanctum habeatur, non contemnatur.
Ergo vides, quia cum optas, tibi bonum optas. Tibi enim malum est, si contempseris nomen Dei,
non Deo.

31

