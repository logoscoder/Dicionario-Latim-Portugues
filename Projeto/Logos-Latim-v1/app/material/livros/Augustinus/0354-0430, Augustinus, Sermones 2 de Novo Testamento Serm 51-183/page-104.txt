nocendum. Ipse coluber diabolus est, serpens antiquus 7: numquid iussi sumus diabolum imitari,
quando nobis dixit Pastor noster: Estote simplices ut columbae, astuti ut serpentes 8?

Ad Christianos malos, ut mutentur.
3. Ergo heri allocutus sum viam, allocutus sum loca saxosa, allocutus sum loca spinosa: et dixi:
Mutamini, cum potestis; dura aratro versate, de agro lapides proicite, de agro spinas evellite. Nolite
habere durum cor, unde cito verbum Dei pereat. Nolite habere tenuem terram, ubi radix caritatis
alta non sedeat. Nolite curis et cupiditatibus saecularibus offocare bonum semen, quod vobis
spargitur laboribus nostris. Etenim Dominus seminat: sed nos operarii eius sumus. Sed estote terra
bona. Heri diximus, et hodie omnibus dicimus: Ferat alius centenum, alius sexagenum, alius
tricenum. In alio maior, in alio minor est fructus: sed omnes ad horreum pertinebunt. Heri ista
diximus, hodie zizania alloquor: sed ipsi sunt oves zizania. O christiani mali! o qui implendo premitis
Ecclesiam male vivendo! corrigite vos antequam messis adveniat! Non dicatis: Peccavi, et quid
accidit mihi? 9 Non perdidit Deus potentiam: sed a te exigit poenitentiam. Hoc dico malis, et tamen
christianis; hoc dico zizaniis. In agro enim sunt: et fieri potest ut qui hodie sunt zizania, cras sint
frumentum. Ideo et triticum alloquor.

Ad bonos Christianos, ut malos tolerent.
4. O vos, christiani, qui bene vivitis, pauci inter multos suspiratis, pauci inter plurimos gemitis.
Transiet hiems, veniet aestas, ecce aderit messis. Venient Angeli, qui possunt separare, et nesciunt
errare. Nos in hoc tempore similes sumus servis illis, de quibus dictum est: Vis, imus et colligimus
ea? 10 Volebamus enim, si fieri possit, nullum malum remanere inter bonos. Sed dictum est nobis:
Sinite utraque crescere usque ad messem 11. Quare? Tales enim estis, ut falli possitis. Denique
audi: Ne forte, dum vultis eradicare zizania, eradicetis simul et triticum 12. Quid boni facitis? Nonne
messem meam vestra diligentia vastabitis? Venient messores: et exposuit qui sunt messores:
Messores autem Angeli sunt 13. Nos homines sumus, Angeli messores sunt. Erimus quidem et nos, si
cursum perfecerimus, aequales Angelis Dei: sed modo quando stomachamur contra malos, adhuc
homines sumus. Et nos modo audire debemus: Quapropter qui se putat stare, caveat ne cadat 14.
Putatis enim, fratres mei, quia ista zizania non ascendunt apsidas? Putatis quia deorsum sunt, et
sursum non sunt? Utinam hoc non simus. Mihi autem minimum est ut a vobis iudicer 15. Dico sane
Caritati vestrae, et in apsidis sunt frumenta, sunt zizania; et in populis sunt frumenta, sunt zizania.
Boni tolerent malos: mali mutentur, et imitentur bonos. Omnes, si fieri potest, ad Deum
pertineamus: omnes malitiam saeculi huius in illius misericordia evadamus. Quaeramus dies
bonos 16, quia in diebus malis sumus: sed in diebus malis non blasphememus, ut ad bonos dies
pervenire possimus.

34

SERMO 73/A

EX EVANGELIO SEC. MT 13:
DE HOMINE QUI SEMINAVIT BONUM SEMEN IN AGRO SUO

Toleranda zizania dum Angeli separent a frumento.
1. Audivimus sanctum Evangelium, et loquentem in Evangelio Dominum Christum; inde loquamur
quod ipse donabit. Parabolam istam, fratres, laborarem fortasse exponere vobis; sed compendium
nobis fecit, quia ipse exposuit qui proposuit. Qui legit quidem Evangelium, eo usque legit ubi
Dominus ait: Colligite primum zizania, et alligate fasciculos ad comburendum ea; triticum autem
recondite in horreo 1. Sed postea: Discipuli eius, sicut scriptum est, accesserunt ad eum, et dixerunt
ei: Enarra nobis parabolam zizaniorum 2. Et qui est in sinu Patris, ipse narravit 3: Qui seminat
bonum semen, ait, Filius est hominis; de se ipso. Ager autem est mundus: bonum autem semen, hi
sunt filii regni; zizania autem, filii maligni. Inimicus autem qui ea seminat, diabolus est. Messis est
finis saeculi; messores autem angeli sunt. Cum ergo venerit filius hominis, mittet angelos suos, et
colligent de regno eius omnia scandala, et mittent in caminum ignis ardentis; ibi erit fletus et
stridor dentium. Tunc fulgebunt iusti sicut sol in regno Patris sui 4. Verba dixi Domini Christi, quae
non sunt lecta, sed sic sunt scripta. Exposuit ergo nobis Dominus quod proposuit. Videte quid in
agro eius eligamus esse: videte quales nos messis inveniat. Ager enim, qui est mundus, Ecclesia est
diffusa per mundum. Qui triticum est, perseveret usque in messem; qui sunt zizania, mutentur in
triticum. Hoc enim interest inter homines, et veras spicas, et vera zizania, quia quae in agro erant,
quae spica est, spica est; quae zizania sunt, zizania sunt. In agro autem Domini id est Ecclesia,

104

