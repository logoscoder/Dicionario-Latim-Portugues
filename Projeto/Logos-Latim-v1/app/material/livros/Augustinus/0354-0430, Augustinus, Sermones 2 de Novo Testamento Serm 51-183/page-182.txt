illa non facies, immo si noles non facies, haec et si velis delere potes. Non possum, inquis. Confuge
ergo ad eum, qui illa delet.
4. Veni ad gratiam. Accepisti enim potestatem, quia scriptum est: Dedit eis potestatem filios Dei
fieri 3. Incipe ergo esse filius, qui eras malus servus, iam tamen in domo magna esse coeperas. Ubi
coepisti esse servus, affecta esse filius; donentur tibi peccata quae portas. Quid times quae non
sunt, et non times quae sunt? Cum autem per remissionem peccatorum fueris innovatus, dimissis
omnibus praeteritis, si accipis hic largum spatium vivendi, ut fidem tuam bona opera consequantur,
sic vive, tamquam factus filius de familia tanti patris familias, quasi super quem invocatur nomen
Dei. Sic vive: profice, contemne praesentia, spera futura; vilescant tibi temporalia, clarescant
aeterna. Faciamus Medici praecepta, ut aeterna sanitate perfrui mereamur: quia qui fecerit
voluntatem Dei, manet in aeternum, quomodo ei Deus manet in aeternum 4.

65

SERMO 98

DE VERBIS EVANGELII LC 7, 11-15,
ET DE TRIBUS MORTUIS QUOS DOMINUS SUSCITAVIT

Miracula Domini in corporibus et in animis.
1. Miracula Domini nostri et Salvatoris Christi Iesu, omnes quidem audientes et credentes movent:
sed alios atque alios aliter et aliter. Quidam enim corporalia eius miracula stupentes, maiora intueri
non norunt: quidam vero ea quae gesta audiunt in corporibus, nunc amplius in animis admirantur.
Dicit ipse Dominus: Sicut enim Pater suscitat mortuos, et vivificat; sic et Filius quos vult, vivificat 1.
Non utique alios Filius, alios Pater; sed eosdem Pater et Filius: quia omnia Pater per Filium. Nemo
ergo dubitet qui christianus est, etiam nunc mortuos suscitari. Sed omnis homo habet oculos,
quibus videre potest mortuos resurgere ita, ut resurrexit filius huius viduae, qui modo ex Evangelio
recitatus est: unde autem videant homines resurgere mortuos in corde, non omnes habent, nisi qui
iam resurrexerunt in corde. Amplius est resuscitare semper victurum, quam suscitare iterum
moriturum.

Mortuorum duo genera.
2. De iuvene illo resuscitato gavisa est mater vidua 2: de hominibus in spiritu quotidie suscitatis
gaudet mater Ecclesia. Ille quidem mortuus erat corpore; illi autem mente. Illius mors visibilis
visibiliter plangebatur: illorum mors invisibilis nec quaerebatur, nec videbatur. Quaesivit ille qui
noverat mortuos: ille solus noverat mortuos, qui poterat facere vivos. Nisi enim ad mortuos
suscitandos Dominus venisset, non Apostolus diceret: Surge, qui dormis, et exsurge a mortuis, et
illuminabit te Christus 3. Dormientem audis, cum dicit: Surge, qui dormis: sed mortuum intellege,
cum audis: Et exsurge a mortuis. Dicti sunt saepe dormientes et mortui visibiliter. Et plane omnes,
ei qui potest excitare, dormiunt. Mortuus enim tibi mortuus est, qui quantumlibet pulses,
quantumlibet vellices, quantumlibet lanies, non expergiscitur. Christo autem ille dormiebat, cui
dictum est: Surge 4; et continuo surrexit. Nemo tam facile excitat in lecto, quam facile Christus in
sepulcro.

Tres mortui a Domino suscitati.
3. Tres autem mortuos invenimus a Domino resuscitatos visibiliter, millia invisibiliter. Quot autem
mortuos visibiliter suscitaverit, quis novit? Non enim omnia quae fecit scripta sunt: Ioannes hoc
dicit: Multa alia fecit Iesus, quae si scripta essent, arbitror totum mundum non posse libros
capere 5. Multi ergo sunt alii sine dubio suscitati: sed non frustra tres commemorati. Dominus enim
noster Iesus Christus ea quae faciebat corporaliter, etiam spiritaliter volebat intellegi. Neque enim
tantum miracula propter miracula faciebat: sed ut illa quae faciebat, mira essent videntibus, vera
essent intellegentibus. Quemadmodum qui videt litteras in codice optime scripto, et non novit
legere, laudat quidem antiquarii manum admirans apicum pulchritudinem; sed quid sibi velint, quid
indicent illi apices nescit; et est oculis laudator, mente non cognitor: alius autem et laudat
artificium, et capit intellectum; ille utique qui non solum videre quod commune est omnibus potest,
sed etiam legere; quod qui non didicit, non potest. Ita qui viderunt Christi miracula, et non
intellexerunt quid sibi vellent, et quid intellegentibus quodam modo innuerent, mirati sunt tantum
quia facta sunt: alii vero et facta mirati, et intellecta assecuti. Tales nos in schola Christi esse
debemus. Qui enim dicit Christum propterea tantum fecisse miracula, ut non essent nisi miracula,

182

