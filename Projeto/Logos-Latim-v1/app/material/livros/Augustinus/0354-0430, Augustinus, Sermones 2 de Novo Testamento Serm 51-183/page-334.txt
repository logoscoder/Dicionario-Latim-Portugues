Excusabiliores sunt Iudaei, quam haeretici.
4. Haec dicunt Scripturae: Erit in novissimis temporibus manifestus mons Domini paratus in
cacumine montium, et exaltabitur super colles, et venient ad eum universae gentes 7. Mons dicitur,
et parti Donati opertus est mons. Qui offendit in lapidem, ignoscendum est illi; qui offendit in
montem, quales oculos habet? Fratres mei, excusabiliores sunt Iudaei; Iudaei enim in lapidem
offenderunt, haeretici in montem offendunt. Quomodo offenderunt Iudaei in lapidem? Quia adhuc
Christus, quando patiebatur, parvulus erat; et dictum est: Offenderunt in lapidem offensionis 8.
Daniel autem sanctus vidit visum, et scripsit quod vidit, et ait, vidisse se lapidem praecisum de
monte sine manibus. Christus est, de gente Iudaeorum veniens; erat enim et illa mons, quia
regnum habet. Quid est: Sine manibus? Sine opere humano lapis praecisus, quia masculinum opus
non accessit ad virginem, ut nasceretur sine opere humano. Lapis praecisus de monte sine
manibus; et confregit statuam, in qua significabantur regna terrarum. Et quid dictum est? Ipse est
lapis, in quem offenderunt Iudaei; offenderunt in lapidem offensionis. Quis est mons, in quem
offenderunt haeretici? Audi ipsum Danielem: Et crevit lapis ille, ait, et factus est mons magnus, ita
ut impleret universam faciem terrae 9. Merito Psalmus Christo Domino resurgenti ait: Exaltare super
caelos, Deus, et super omnem terram gloria tua 10. Quid est: Super omnem terram gloria tua? Super
omnem terram Ecclesia tua, super omnem terram sponsa tua. Et tamen dicit: Annuntia mihi, quem
dilexit anima mea 11. Iam ubique sum, iam omnes terras teneo, et Afris operta sum. Ergo annuntia
mihi, ne forte fiam sicut operta super greges, non ovium tuarum, sed sodalium tuorum. Sodales
enim fecerunt schismata. Qui sunt sodales? Qui ad mensam Domini accesserunt, de quibus dicit
alio loco Psalmus: Qui edebat panes meos 12; de quibus dicit: Si inimicus exprobrasset mihi,
sustinuissem utique; et si is qui oderat me super me magna locutus fuisset, absconderem me
utique ab eo; tu vero, homo unanimis, dux meus et notus meus, qui simul mecum dulces capiebas
cibos; in domo Domini ambulavimus cum consensu 13. Aliquando cum consensu, modo cum
dissensu, quia sine sensu. Hi sunt sodales, quos timebat illa ne in illos incideret. Timeo, inquit, ne
errem; timeo ne quasi operta irruam in greges sodalium tuorum, ne errando peream, ne baptismum
quem accepi iterando totum perdam.

Vestigia Pastoris sequendo non erramus.
5. Audistis sollicitudinem sponsae, audite responsum sponsi. Cum hoc dictum esset ab sponsa,
continuo sponsus: Nisi cognoveris temetipsam, o pulchra inter mulieres, catholica, pulchra inter
haereses, Nisi cognoveris temetipsam, nisi attenderis ibi te nosse ubi me didicisti, nisi Scripturas
meas praeposueris humanis rumoribus, nisi te cognoveris quia ubique es, nisi te cognoveris quia tu
designata es ubi dictum est: Postula a me, et dabo tibi gentes hereditatem tuam 14; nisi ergo
cognoveris temetipsam, quid? Exi tu; nisi cognoveris, exi. Malum verbum, luctuosum verbum, Exi.
Avertat Deus a nobis! Videte, de quibus dictum est: Ex nobis exierunt, sed non erant ex nobis 15.
Malo servo dicitur: Exi, quia Servus non manet in domo in aeternum, filius manet in aeternum 16.
Vultis videre quia malo servo dicitur: Exi? Bono servo quid dicitur? Intra in gaudium Domini tui 17.
Ergo unusquisque qui audit, unusquisque qui membrum est sponsae eius, timeat quod dicitur: Nisi
cognoveris temetipsam, o pulchra inter mulieres, exi tu in vestigiis gregum 18. Quid est: in vestigiis
gregum? Per errores hominum, non in voce pastoris. Nos, fratres, non exeamus in vestigiis gregum;
habemus vestigia pastoris, quae sequendo non erramus. Christus pro nobis passus est, relinquens
nobis exemplum, ut sequamur vestigia eius 19. Ergo, nisi cognoveris temetipsam, exi tu in vestigiis
gregum, Et pasce haedos tuos 20. Et haedos, et tuos. Nostis oves ad dexteram, haedos ad sinistram.
Et pasce haedos tuos. Quare, haedos tuos? Quia exis, pascis sicut Donatus haedos tuos; si autem
non exis, pascis sicut Petrus oves meas. Explicit.

130 SERMO 148

DE VERBIS ACTUUM APOSTOLORUM 5, 4:
"NONNE MANENS TIBI MANEBAT", ETC.
DIE DOMINICO OCTAVARUM PASCHAE DICTUS AD SANCTOS MARTYRES VIGINTI

Ananiae et Sapphirae non severior correptio, mors temporalis.
334

