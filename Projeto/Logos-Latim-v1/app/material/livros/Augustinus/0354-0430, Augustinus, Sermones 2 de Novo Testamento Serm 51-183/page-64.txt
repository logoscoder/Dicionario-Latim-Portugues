2. Videte quemadmodum Dominus noster Iesus Christus disciplina sua martyres suos format. Mitto,
inquit, vos sicut oves in medio luporum 4. Videte quid faciat si unus lupus inter multas oves veniat.
Quantacumque sint ovium milia, uno in medio misso lupo, turbantur et si non omnes laniantur
omnes tamen terrentur. Qualis ergo erat ista ratio, quale consilium, qualis potestas, quanta
divinitas nec lupum ad oves admittere sed in lupos oves mittere! Mitto, inquit, vos sicut oves in
medio luporum; non: ad limites luporum, sed: in medio luporum. Erat ergo luporum agmen, oves
paucae, ut multi lupi occidant paucas oves. Conversi sunt lupi et facti sunt oves.

Christi nomen iam invisum nunc glorificatur.
3. Tamen omnibus dicitur et qui tunc erant qui Dominum audiebant et qui futuri erant per illos in
Dominum credituri et eos moriendo disce<de>ntes nascendo secuturi usque ad nos et post nos
usque in saeculi finem, omnibus dicitur: Eritis odio omnibus gentibus propter nomen meum 5. Per
omnes quidem gentes futura Ecclesia praedicta est. Sicut promissam legimus ita redditam
cernimus. Et sunt omnes gentes Christianae et iterum omnes gentes non Christianae. Per totum
agrum frumenta, per totum agrum zizania 6. Ergo cum hoc auditis dici a Domino nostro Iesu Christo:
Eritis odio omnibus hominibus propter nomen meum, tamquam frumenta audite, frumentis hoc
dicitur. Considerate mecum ne forte dicat quis in animo suo: " Discipulis hoc dictum est Domini
quando eos misit Dominus noster Iesus Christus praedicare in nationibus verbum eius. Oderant eos
omnes gentes propter nomen ipsius. Modo autem omnes gentes clarificant nomen eius. Non nos
putemus odio haberi ab omnibus gentibus sed amari potius ab omnibus gentibus ". O gentes omnes
Christianae, o frumenta dominica, o germina catholica toto terrarum orbe diffusa, adtendite vos
ipsos et cognoscitis quia odio vos habent omnes gentes propter nomen Christi! Quotquot
remanserunt pagani, quotquot remanserunt Iudaei, quotquot deviantes facti sunt haeretici numquid
non omnes odio nos habent propter nomen Christi? Sed existat aliquis etiam pessimus homo, sit
nobilis, sit potens, sit dignitate fulgens, potestate sublimis, mala velit, plurimum possit, et ipse odio
habetur ab omnibus hominibus sed non propter Christum. Vox quidem similis sed causa dissimilis.
Ideo Dominus Iesus quia sciebat etiam contingere pessimis hominibus ut odio habeantur ab
omnibus hominibus, cum dixisset: Odio vos habent omnes, addidit: propter nomen meum 7, quia
exaudivit eos qui dicunt: Iudica me Deus et discerne causam meam de gente non sancta 8.

Unde fiducia Christiano inter lupos.
4. Audiamus ergo quod monuit qui coronas promisit. Agonem proposuit sed qui expectat certantes
adiuvat laborantes. Cuiusmodi ergo agonem proposuit? Agon latine certamen est. Cuiusmodi ergo
Dominus Iesus Christus certamen indixit? Hoc est quod indixit: Estote astuti ut serpentes et
simplices ut columbae 9. Hoc qui intellexerit, hoc qui tenuerit, hoc qui servaverit securus moritur
quia non moritur. Nemo enim debet securus mori nisi qui se novit sic mori ut mors in illo moriatur,
vita coronetur.

Quomodo serpentis astutia imitanda.
5. Quapropter carissimi exponendum est vobis, quamvis saepe hinc locuti fuerimus, quid sit esse
simplices ut columbae, astuti ut serpentes. Si iam simplicitas columbarum indicta est nobis, astutia
serpentis quid facit in columbae simplicitate? Amo in columba quod fel non habet. Timeo in
serpente quod venenum habet.
6. Noli ex omni parte horrere serpentem. Habet quod oderis, habet quod imiteris. Serpens enim,
cum fuerit senectute praegravatus et senserit pondera vetustatis, coartat se per cavernam et ponit
tunicam veterem ut novus exultet. Imitare illum tu, Christiane, qui audis Christum dicentem: Intrate
per angustam portam 10. Et Paulus apostolus tibi dicit: Exuite vos veterem hominem cum actibus
suis et induite novum qui secundum Deum creatus est 11. Habes ergo quod imiteris in serpente: noli
mori pro vetustate. Qui moritur pro commodo aliquo temporali pro vetustate moritur. Qui moritur
<pro> commodo laudis humanae pro vetustate moritur. Cum autem exutus fueris omnes istas
vetustates, imitatus es astutiam serpentis. Imitare illum fortius: serva caput tuum. Quid est: serva
caput tuum? Tene apud te Christum. Si forte aliquis vestrum advertit cum occiderit serpentem
quomodo pro capite suo totum corpus obicit ictibus ferientis? Illud in se feriri non vult ubi se novit
habere vitam. Et Christus vita nostra est. Ipse enim dixit: Ego sum via, veritas et vita 12. Audi et
Apostolum: Caput viri Christus est 13. Qui ergo Christum servat in se, caput suum servat pro se.

Columbae simplicitas imitanda.
64

