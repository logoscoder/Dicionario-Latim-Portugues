caro factum est 12; et ista passus resurgendo vicit. Ergo nobis vicit, quibus securitatem
resurrectionis ostendit. Dicis ergo Deo: Miserere mei, Domine, quoniam conculcavit me homo 13. Tu
te noli conculcare, et noli te vincit homo. Ecce enim homo potens terret te. Unde te terret? Spolio,
damno, torqueo, occido. Et clamas tu: Miserere mei, Domine; quoniam conculcavit me homo. Si
verum dicis, te ipsum attendis; quia times minas hominis, mortuus te conculcat; et quia non
timeres, nisi esses homo, conculcat te homo. Quod est ergo remedium? O homo, haere Deo, a quo
factus es homo: illi adhaere, in ipso praesume, ipsum invoca, virtus tua ipse sit. Dic illi: In te,
Domine, virtus mea 14. Et a comminationibus hominum cantabis; et quod postea cantes, ipse
Dominus dicit: In Deo sperabo, non timebo quid faciat mihi homo 15.

64

SERMO 97/A

DE EO QUOD SCRIPTUM EST IN LC 5, 31-32:
" NON EST OPUS SANIS MEDICUS SED MALE HABENTIBUS "
ET UT CATECHUMENI NE DIFFERANT VENIRE AD GRATIAM

Vocat Christus peccatores ne semper sint peccatores.
1. Non est opus sanis medicus, sed male habentibus; non veni vocare iustos, sed peccatores 1.
Domini vox est; ad hoc autem vocat peccatores, ne semper sint peccatores; ne forte putent
homines, quia amavit Dominus peccatores, et semper velint habere peccata, ut amet illos Christus.
Sic amat Christus peccatores, quomodo amat medicus aegrotum, sed ut occidat febrem, et salvet
illum. Non illum vult semper aegrotare, ut habeat quem semper visitare; sed vult illum sanare. Ergo
Dominus non venit vocare iustos sed peccatores, ut iustificaret impium. Ex idolatra fecit fidelem, ex
ebrioso sobrium, ex luxurioso parcum, ex avaro non donantem venatoribus, plaudentem diabolo,
sed donantem pauperibus et coronandum a Christo, et acquirentem sibi illud quod transire non
possit. Difficilius erat quod fecit Dominus; qui enim ex impio fecit pium, pio non reddet praemium?
Attendite, fratres mei; quid est incredibilius, ex impio facere pium, an ex pio facere angelum?
Impius et pius contraria sunt sibi; pius et angelus non sunt contraria. Ex vicino te non implebit, qui
ex contrario te commutavit? Iam enim cum pius esse coeperis, imitari incipis vitam angelicam; cum
autem impius esses, remotus eras a vita angelorum. Veniente autem fide iustificaris, et humiliaris
Deo, qui blasphemabas Deum; et qui conversus eras ad creaturam, iam desideras Creatorem.

Vocatio ad fidem in Ecclesia et baptisma.
2. Ecce quid tibi praestitit: exhibuit in orbem terrarum Ecclesiam; sicut eam promisit, ita exhibuit.
Praedicta est idolatria aliquando interficienda et auferenda; legerunt eam maiores nostri, et non
viderunt; nos autem legimus et videmus. Qui enim videt, numquid credit? Ille credit, qui non videt;
aliud est credere, aliud est videre. Crede quia non vides, ut credendo quod non vides merearis
videre quod credis. Meritum visionis, fides est; merces fidei, visio est. Quid quaeris ante opus
mercedem? Crede ergo, et ambula in fide; salus tua in spe est. Coepit ergo te curare optimus
Medicus, cui nullus morbus est insanabilis. Noli timere scelera tua praeterita, quamvis immania,
quamvis incredibilia, quae forte gessisti; morbi sunt magni, sed maior est Medicus. Noli ergo curare
de praeteritis; uno sacramenti momento dimittentur, et omnino omnia dimittentur. Audi de hac re
quid ab Apostolis dictum sit Iudaeis, qui crucifixerunt Dominum: Agite paenitentiam, et baptizetur
unusquisque vestrum in nomine Domini Iesu Christi, et dimittuntur vobis peccata vestra 2. Factum
est: baptizati sunt, crediderunt, accesserunt corpori dominico, accesserunt ad bibendum sanguinem
quem fuderunt. Omnibus reis factis indulgentiam dat dimissor peccatorum, non laudator
peccatorum; qui non venit vocare iustos, sed peccatores.

Vana excusatio baptisma differentium.
3. Breviter ergo dicimus Sanctitati vestrae: unusquisque Christianus det operam, si adhuc
cathecuminus est, dimittantur illi peccata. Iam enim signum Christi gerit in fronte, iam intrat
ecclesiam, iam per eum tantum nomen invocatur; sed adhuc sarcinam peccatorum suorum portat;
nondum dimissa sunt, quia non dimittuntur nisi in sancto baptismate. Et non dicat sibi: Timeo fieri
fidelis, ne peccem postea. Ut enim non peccet postea, habet in potestate; ut non peccaverit,
numquid habet in potestate? Habet quod faciat, ut non peccet; quid facit, ut non peccaverit? Quod
enim factum est, factum est; praeterita non potes facere non facta; quae autem futura sunt, potes
non facere. Quare ergo perverso consilio a diabolo seducitur? Futura peccata timet, quae nondum
admittit; praeterita non timet, quae portat commissa. Illa nondum fecisti, ista iam premunt te; forte

181

