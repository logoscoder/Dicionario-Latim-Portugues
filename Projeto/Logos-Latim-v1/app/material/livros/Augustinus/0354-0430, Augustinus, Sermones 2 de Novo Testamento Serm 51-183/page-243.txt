5. 6. Et dixit eis. Quid? Quoniam sic oportebat. Quoniam sic scriptum est, et sic oportebat. Quid?
Christum pati, et resurgere a mortuis tertio die 15. Viderunt hoc; viderunt patientem, viderunt
pendentem, videbant post resurrectionem praesentem, viventem. Quid ergo non videbant? Corpus,
id est, Ecclesiam. Illum videbant, illam non videbant. Sponsum videbant, sponsa adhuc latebat.
Promittat et ipsam. Sic scriptum est, et sic oportebat Christum pati, et resurgere a mortuis tertio
die. Hoc sponsus est.

Ecclesia per omnes gentes futura promittitur.
6. 6. Quid de sponsa? Et praedicari in nomine eius poenitentiam et remissionem peccatorum per
omnes gentes, incipientibus ab Ierusalem 16. Hoc nondum videbant discipuli: Ecclesiam per omnes
gentes, incipientibus ab Ierusalem, nondum videbant. Caput videbant: et de corpore capiti
credebant. Per hoc quod videbant, quod non videbant credebant. Similes illis sumus et nos:
videmus aliquid, quod ipsi non videbant; et non videmus aliquid, quod ipsi videbant. Quid nos
videmus, quod ipsi non videbant? Ecclesiam per omnes gentes. Quid non videmus, quod ipsi
videbant? Christum in carne constitutum. Quomodo illi illum videbant, et de corpore credebant: sic
nos corpus videmus, de capite credamus. Invicem nos adiuvent visa nostra. Adiuvat eos visus
Christus, ut futuram Ecclesiam crederent: adiuvat nos visa Ecclesia, ut Christum resurrexisse
credamus. Impleta est fides illorum, impletur et nostra: impleta est illorum de capite, impletur
nostra de corpore. Totus Christus et illis innotuit, et nobis innotuit: sed totus ab eis non est visus,
nec a nobis totus est visus. Ab eis caput est visum, corpus creditum: a nobis corpus visum, caput
creditum. Nulli tamen deest Christus: in omnibus plenus est, et adhuc ei restat corpus. Crediderunt
ipsi, crediderunt per illos Ierosolymitani multi; credidit Iudaea, credidit Samaria. Accedant membra,
accedat aedificium fundamento. Fundamentum enim nemo potest ponere, ait Apostolus, nisi quod
est positum, quod est Christus Iesus 17. Insaniant Iudaei, impleantur zelo: lapidetur Stephanus,
servet lapidantium vestimenta Saulus, Saulus futurus Paulus apostolus. Occidatur Stephanus,
perturbetur Ecclesia Ierosolymitana 18: discedant inde ligna ardentia, accedant et incendant. Ligna
enim quodam modo in Ecclesia Ierosolymitana ardebant Spiritu sancto, quando erat illis in Deum
anima una, et cor unum 19. Lapidato Stephano passa est illa congeries persecutionem: sparsa sunt
ligna, et accensus est mundus.

Saulus in Evangelii praedicatorem mutatus.
7. 7. Denique haec secutus furens Saulus ille, accepit epistolas a principibus sacerdotum, et coepit
ire saeviens, anhelans caedem, sitiens sanguinem, undecumque posset, quos posset vinctos
trahere, ad supplicium rapere, se effuso sanguine satiare 20. Sed ubi Deus, ubi Christus, ubi
Stephani coronator? Ubi, nisi in coelo? Videat et Saulum, irrideat saevientem, clamet de coelo:
Saule, Saule, quid me persequeris? 21 Ego in coelo sum, tu in terra; et tamen persequeris me. Caput
non tangis, sed membra mea calcas. Sed quid facis? quid proficis? Durum tibi est contra stimulum
calcitrare 22. Quantumcumque calces mittas, te vexas. Pone ergo furorem, cape sanitatem. Pone
malum consilium, appete bonum auxilium. Voce illa prostratus est. Quis est prostratus? Persecutor.
Ecce victus est una voce. Quid ibas? quid saeviebas? Quos quaerebas, modo sequeris: quos
persequebaris, modo pro illis persecutionem pateris. Surgit praedicator, qui prostratus est
persecutor. Audivit Domini vocem. Excaecatus est, sed in corpore, ut illuminaretur in corde.
Perductus ad Ananiam, de pluribus catechizatus, baptizatus, processit apostolus 23. Dic, praedica:
praedica Christum, dissemina, o bone aries, iamdudum lupus. Vide illum, attende illum, qui
saeviebat: Mihi autem absit gloriari, nisi in cruce Domini nostri Iesu Christi, per quem mihi mundus
crucifixus est, et ego mundo 24. Funde Evangelium: quod corde concepisti, ore dissemina. Audiant
gentes, credant gentes: pullulent gentes, nascatur de sanguine martyrum sponsa Domino
purpurata 25. Et ex illa quam multi accesserunt? quam multa membra capiti cohaeserunt, et
cohaerent nunc, et credunt? Et baptizati sunt isti, et baptizabuntur alii, et post nos venient alteri.
Tunc, inquam, in fine saeculi accedent lapides fundamento, lapides vivi, lapides sancti, ut in fine
aedificetur totum aedificium ab illa Ecclesia; imo ab ista ipsa Ecclesia, quae modo cantat canticum
novum, dum domus aedificatur. Sic enim habet ipse Psalmus: Quando domus aedificabatur post
captivitatem. Et quid? Cantate Domino canticum novum; cantate Domino omnis terra 26. Quam
magna domus! Sed quando cantat canticum novum? Cum aedificatur. Quando dedicatur? In fine
saeculi. Fundamentum ipsius iam dedicatum est: quia ascendit in coelum, et non moritur. Quando
et nos surrexerimus, ut nunquam moriamur, tunc dedicabimur.

90

SERMO 117

243

