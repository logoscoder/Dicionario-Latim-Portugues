quantum Deus, semper sursum. Non enim sic venit ad nos ut dimitteret Patrem; a nobis ivit, ivit et
non nos dimisit; ad nos veniet et illum non dimittet.

95

SERMO 122

DE VERBIS EVANGELII IOANNIS (1, 48-51):
"CUM ESSES SUB FICU, VIDI TE", ETC.

Nathanael sub ficu, genus humanum sub peccato.
1. Quod dictum audivimus a Domino Iesu Christo Nathanaeli, si bene intellegamus, non ad ipsum
pertinet solum. Ipse quippe Dominus Iesus sub ficu vidit omne genus humanum. Isto enim loco
intellegitur per arborem fici significasse peccatum. Non ubique hoc significat, sed hoc loco, ut dixi,
ea scilicet significandi congruentia, qua nostis primum hominem, quando peccavit, foliis ficulneis
fuisse subtectum 1. His foliis enim pudenda texerunt, quando de peccato suo erubuerunt; et quae
Deus illis membra, ipsi sibi pudenda fecerunt. Non enim erubescendum est de opere Dei: sed
confusionem praecessit causa peccati. Si non praecessisset iniquitas, numquam erubesceret
nuditas. Nudi enim erant, et non confundebantur. Non enim commiserant unde confunderentur. Hoc
autem dixi, quare? Ut per ficum intellegamus significatum esse peccatum. Quid est ergo: Cum
esses sub ficu, vidi te? Cum esses sub peccato, vidi te. Et ad rem gestam quidem respiciens,
recordatus est Nathanael se fuisse sub ficu, ubi non erat Christus. Non ibi autem erat praesentia
corporali; scientia vero spiritali ubi non est? Et quoniam sciebat se solum fuisse sub ficu, ubi
Dominus Christus non erat quando dixit ei: Cum esses sub arbore fici, vidi te; et agnovit in illo
divinitatem, et exclamavit: Tu es rex Israel 2.

Somnium Iacob figura fuit.
2. Dominus ait: Quia dixi tibi: Vidi te cum esses sub arbore fici, inde miraris; maiora horum videbis.
Quae sunt ista maiora? Et dixit: Videbitis caelum apertum, et angelos Dei ascendentes et
descendentes super Filium hominis 3. Recolamus veterem historiam conscriptam in Libro sancto, id
est in Genesi. Quando Iacob in loco obdormivit, lapidem ad caput posuit; et in somnis vidit scalam a
terra pertingentem usque ad caelum; et Dominus incumbebat super eam; Angeli autem
ascendebant et descendebant per eam. Hoc vidit Iacob. Somnium hominis non scriberetur, nisi
magnum in illo aliquod figuraretur mysterium, et magnum aliquid prophetatum in illa visione
intellegeretur. Denique ipse Iacob quia intellexit quid viderit, posuit ibi lapidem, et perfudit oleo 4.
Nam agnoscitis chrisma: agnoscite et Christum. Ipse est enim lapis, quem reprobaverunt
aedificantes; ipse factus est in caput anguli 5. Ipse est lapis, de quo ipse dixit: Quicumque offenderit
in lapidem illum, conquassabitur; super quem vero venerit lapis ille, conteret eum 6. Offenditur in
iacentem: veniet autem super eum, cum venerit de alto iudicare vivos et mortuos. Vae Iudaeis, quia
cum iaceret humiliter Christus, offenderunt in eum. Non est, dicunt, homo iste a Deo, qui solvit
sabbatum 7. Si Filius Dei est, descendat de cruce 8. Insane, iacet lapis, et ideo rides. Sed cum rides,
caecus es; cum caecus es, offendis; cum offendis, conquassaris; cum quassatus fueris illo modo
iacente, postea veniente desuper contereris. Ergo unxit lapidem Iacob. Numquid idolum fecit?
Significavit, non adoravit. Modo ergo audite, Nathanaelem istum attendite, per cuius occasionem
Dominus Iesus exponere nobis voluit visionem Iacob.

De duplice nomine et de lucta Iacob.
3. Nostis qui in schola Christi eruditi estis, Iacob ipsum esse et Israel. Duo sunt nomina: nam homo
unus fuit. Primum nomen Iacob, quando natus est, accepit, quod interpretatur: Supplantator.
Quando autem illi gemini nati sunt, prior natus est frater Esau, et inventa est manus illius minoris in
pede maioris. Tenebat pedem fratri suo praecedenti nascendo, postea et ipse secutus est. Et
propter hoc factum, quia plantam tenuit fratri suo, appellatus est Iacob 9, id est, Supplantator.
Postea vero cum rediret de Mesopotamia, luctatus est cum eo angelus in via. Quae virtus comparari
potest angeli et hominis? Ergo mysterium est, ergo sacramentum est, ergo prophetia est, ergo
figura est; ergo intellegamus. Videte enim etiam luctaminis modum. Dum luctatur, praevaluit
angelo Iacob. Magna significatio. Et cum praevaluisset angelo homo, tenuit illum; tamen ipse homo

255

