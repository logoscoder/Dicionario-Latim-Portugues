exaltabitur 13. Audisti sententiam, cave causam malam: aliud dico, Audisti sententiam, cave
superbiam.

Contra Pelagianos.
3. Videant nunc, audiant ista nescio qui impie garrientes, et de suis viribus praesumentes audiant
qui dicunt: Deus me hominem fecit, iustum ipse me facio. O peior et detestabilior Pharisaeo!
Pharisaeus ille superbe quidem iustum se dicebat, sed tamen inde ille Deo gratias agebat. Iustum
se dicebat; sed tamen Deo gratias agebat. Gratias tibi, Deus, quia non sum sicut caeteri homines.
Gratias tibi Deus: gratias Deo agit, quia non est sicut caeteri homines: et tamen tamquam superbus
et inflatus reprehenditur; non quia Deo gratias agebat, sed quia velut nihil sibi addi cupiebat.
Gratias tibi, quia non sum sicut caeteri homines, iniusti. Ergo tu iustus; ergo nihil rogas; ergo iam
plenus es; ergo non est tentatio vita humana super terram 14; ergo iam plenus es; ergo iam
abundas; ergo iam non est quare dicas: Dimitte nobis debita nostra 15. Quid est ergo qui impie
oppugnat gratiam, si reprehenditur qui superbe agit gratias?

Parvulis Christi baptismus necessarius.
4. Et ecce post dictam controversiam prolatamque sententiam procedunt et parvuli, imo
apportantur et offeruntur tangendi. Cui tangendi, nisi medico? Certe sani: cui offeruntur infantes
tangendi? Cui? Salvatori. Si Salvatori, utique salvandi. Cui, nisi illi qui venit quaerere et salvare
quod perierat 16. Ubi isti perierant? Quantum ad ipsos proprie attinet, innocentes video, reatum
quaero. Unde? Apostolum audio: Per unum hominem intravit peccatum in orbem terrarum. Per
unum, inquit, hominem peccatum intravit in mundum, et per peccatum mors; et ita in omnes
homines pertransivit, in quo omnes peccaverunt 17. Veniant ergo parvuli, veniant: audiatur
Dominus: Sinite parvulos venire ad me 18. Veniant parvuli, languidi ad medicum, veniant perditi ad
redemptorem: veniant, nemo prohibeat. In ramo adhuc nihil commiserunt: sed in radice perierunt.
Benedicat Dominus pusillos cum magnis 19: tangat medicus et pusillos et magnos. Causam
parvulorum commendamus maioribus. Loquimini pro tacentibus, orate pro flentibus. Si non frustra
estis maiores, estote tutores: tuemini eos qui adhuc causam suam agere non possunt. Communis
fuit perditio, sit communis inventio: simul perieramus, simul inveniamur in Christo. Dispar est
meritum, sed communis est gratia. Nihil habent mali, nisi quod de fonte traxerunt: nihil habent
mali, nisi quod de origine traxerunt. Non eos impediant a salute, qui ad id quod traxerunt multa
addiderunt. Qui maior est aetate, maior est et iniquitate. Sed gratia Dei delet quod traxisti, delet et
quod addidisti. Ubi enim abundavit peccatum, superabundavit gratia 20.

89

SERMO 116

DE VERBIS EVANGELII LC 24, 36-47:
"STETIT IESUS IN MEDIO EORUM, ET DIXIT EIS, PAX VOBIS", ET CETERA

Christus post resurrectionem in carne apparuit.
1. 1. Apparuit Dominus post resurrectionem discipulis suis, sicut audistis, et salutavit eos, dicens:
Pax vobis 1. Haec est pax, et salutatio salutis: nam et ipsa salutatio a salute nomen accepit. Sed
quid melius, quam ut ipsa salutet hominem? Salus enim nostra Christus est. Ipse est enim salus
nostra, qui vulneratus est pro nobis, et confixus est clavis in ligno; et depositus de ligno, positus in
sepulcro. De sepulcro autem surrexit, sanatis vulneribus, servatis cicatricibus. Hoc enim discipulis
suis expedire iudicavit, ut cicatrices eius servarentur, unde cordis vulnera sanarentur. Quae
vulnera? Vulnera infidelitatis. Apparuit enim oculis eorum veram exhibens carnem: et putaverunt se
spiritum videre. Non leve vulnus hoc cordis est. Denique haeresim malignam fecerunt, qui in isto
vulnere remanserunt. Sed non putamus vulneratos fuisse discipulos, quia cito sanati sunt? Cogitet
Caritas vestra, si in isto vulnere remansissent, ut putarent corpus sepultum non resurrexisse, sed
spiritum imagine corporis humanos oculos illusisse: si in ista fide, imo in ista perfidia remansissent,
non eorum vulnera, sed mors plangi deberet.

Discipulorum dubitatio.
2. 2. Sed quid ait Dominus Iesus? Quid turbati estis, et cogitationes ascendunt in cor vestrum? 2 Si
ascendunt in cor vestrum cogitationes, de terra veniunt cogitationes. Bonum est homini, non ut
cogitatio ascendat in cor eius, sed ut sursum ascendat ipsum cor eius: ubi volebat Apostolus ponere

241

