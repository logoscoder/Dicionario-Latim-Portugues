dicendo se peccatorem iustificatur, dicendo se peccatorem destitit esse iam peccator. Quare? quia
descendit iustificatus publicanus magis quam pharisaeus. Quomodo ergo iste fatendo se
peccatorem amisit esse quod erat, sic et illa fatendo se canem amisit esse quod erat. Quid audit a
Domino? Iam non, canis; sed quid? O mulier, magna est fides tua: fiat tibi sicut vis 16. Proiecit
panem: immo dedit, non proiecit; quia iam non cani, sed homini dabat. Dedit enim fidei petentis,
fidei quaerentis, fidei pulsantis; et ideo laudavit fidem, quia illa non respuit humilitatem. Intendat
Sanctitas vestra verba Domini dicentis: Nolite dare sanctum canibus, neque miseritis margaritas
vestras ante porcos. Et canes quos vult intellegi? Canes sunt calumniosi latrantes; porci autem sunt
contaminati caeno voluptatum carnalium. Itaque non simus canes et porci, ut mereamur a Domino
filii appellari; sicut et illa Chananaea ex cane meruit mulier appellari dicente Domino: O mulier,
magna est fides tua: fiat tibi sicut vis.
[Explicit sermo ubi dicit discipulis suis: " Nolite dare sanctum canibus ", et cetera].

13

SERMO 61

DE VERBIS EVANGELII MT 7, 7-11:
"PETITE, ET DABITUR VOBIS", ET CETERA
EXHORTATORIUS AD FACIENDAS ELEEMOSYNAS.

Pater noster Deus est.
1. 1. In lectione sancti Evangelii hortatus est nos Dominus ad orandum. Petite, inquit, et dabitur
vobis; quaerite, et invenietis; pulsate, et aperietur vobis. Omnis enim qui petit, accipit; et quaerens
invenit, et pulsanti aperietur. Aut quis est ex vobis homo, a quo petit filius eius panem, numquid
lapidem porriget ei? Aut si piscem petierit, numquid serpentem porriget ei? Aut cum petit ovum,
numquid scorpionem porriget ei? Si ergo vos, inquit, cum sitis mali, nostis bona data dare filiis
vestris; quanto magis Pater vester, qui in coelis est, dabit bona petentibus se 1? Cum sitis, inquit,
mali, nostis bona data dare filiis vestris. Miranda res, fratres: mali sumus, et bonum Patrem
habemus. Quid evidentius? Audivimus nomen nostrum: Cum sitis, inquit, mali bona data nostis dare
filiis vestris. Et quos dixit malos, videte qualem Patrem illis ostendit: Quanto magis Pater vester?
Quorum Pater? Certe malorum. Et qualis Pater? Nemo bonus, nisi solus Deus 2.

Homo de malo bonus non fit nisi a Deo.
2. 2. Ergo, fratres, ideo mali bonum Patrem habemus, ne semper mali remaneamus. Nemo malus
facit bonum. Si nemo malus facit bonum, homo malus quomodo se facit bonum? Facit de malo
bonum, qui semper est bonus. Sana me, Domine, inquit, et sanabor; salvum me fac, et salvus ero 3.
Quid mihi dicunt vani vana: "Tu te salvum facis, si volueris"? Sana me, Domine, et sanabor. Nos
boni conditi sumus a bono: fecit enim Deus hominem rectum 4; arbitrio autem nostro facti sumus
mali. Potuimus esse ex bonis mali, et poterimus esse ex malis boni. Sed qui semper est bonus, ipse
facit ex malo bonum: quia ipse homo voluntate sua se sanare non potuit. Non quaeris medicum, ut
vulneres te: sed cum vulneraveris te, quaeris qui sanet te. Bona ergo secundum tempus, bona
temporalia, corporalia, carnalia novimus dare filiis nostris, etiam cum simus mali. Bona enim sunt et
ista, quis dubitet? Piscis, ovum, panis, pomum, frumentum, lux ista, aer iste quem ducimus, bona
sunt haec: ipsae divitiae in quibus homines extolluntur, et pares suos homines alios non agnoscunt:
in quibus, inquam, homines extolluntur, magis amantes vestem fulgentem, quam cogitantes
communem cutem; ipsae ergo divitiae bonae sunt: sed ista omnia bona quae commemoravi, a
bonis et malis haberi possunt; et cum bona sint, bonos tamen facere non possunt.

Bonum duplex.
3. 3. Est ergo bonum, quod faciat bonum: et est bonum, unde facias bonum. Bonum quod facit
bonum, Deus est. Non enim facit hominem bonum, nisi ille qui semper est bonus. Ergo ut sis bonus,
Deum invoca. Aliud autem bonum est unde facias bonum: id est, quidquid habueris. Aurum est,
argentum est; bonum est, non quod te faciat bonum, sed unde facias bonum. Habes aurum, habes
argentum; et concupiscis aurum et concupiscis argentum. Et habes, et concupiscis; et plenus es, et
sitis. Morbus est, et non opulentia. Sunt homines in morbo, humore pleni sunt, et semper sitiunt.
Humore pleni sunt, et humorem sitiunt. Quomodo ergo delectas opulentiam, qui habes hydropem
concupiscentiam ? Habes ergo aurum, bonum est: habes, non unde sis bonus, sed unde facias
bonum. Quod bonum, inquis, facturus sum de auro? Non audisti Psalmum? Dispersit, inquit, dedit

49

