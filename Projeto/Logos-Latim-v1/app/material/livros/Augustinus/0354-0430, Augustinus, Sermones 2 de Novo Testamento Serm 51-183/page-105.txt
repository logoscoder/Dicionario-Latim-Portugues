aliquando, quod erat frumentum, vertitur in zizania; et aliquando, quae zizania erant, convertuntur
in frumentum: et nemo scit quid cras futurum sit. Ideo operarii indignati patrifamilias, cum vellent
ire zizania tollere, non sunt permissi; voluerunt enim ea tollere, non illis permissum est zizania
separare. Fecerunt ad quod idonei erant, separationes angelis servaverunt. Et quidem illi nolebant
servare angelis separationes zizaniorum; sed paterfamilias, qui noverat omnes, et mittendam esse
separationem, iussit eis zizania tolerare, non separare: Non inquit - cum dixissent: Vis ut eamus et
colligamus ea? - non: ne forte, cum vultis colligere zizania, eradicetis simul et frumentum 5. Ergo,
Domine, simul et zizania nobiscum erunt in horreo? In tempore messis dicam messoribus: Colligite
primum zizania, et alligate fasciculos ad comburendum ea 6; tolerate in agro, quod non habebitis
vobiscum in horreo.

Contra haereticos catholicae unitatis zizania.
2. Audite, carissima grana Christi; audite, carissimae spicae Christi; audite, carissima frumenta
Christi; adtendite vos, redite ad conscientias vestras, interrogate fidem vestram, interrogate
caritatem vestram, excitate conscientiam vestram; et si vos frumenta inveneritis, veniat vobis in
mentem: Qui perseveraverit usque in finem, hic salvus erit 7. Quicumque autem discussa
conscientia sua inter zizania se invenerit, non timeat mutari. Nondum iubetur secari, nondum est
messis; noli esse hodie quod heri, vel cras noli esse quod hodie es. Quid tibi prodest quod dicis,
quandoque quia mutaberis? Deus tibi mutato indulgentiam promisit, diem crastinum non promisit.
Qualiscumque exieris de corpore, talis venies ad messem. Mortuus est nescio quis, zizania erat;
numquid ibi triticum habet fieri? Hic in agro fit aut de zizaniis, triticum, aut de tritico zizania, hic
possunt; alibi autem, id est, post istam vitam, tempus est percipiendi quod fecit, non quod non fecit
faciendi. Quisquis autem quasi zizania fuerit, et ab agro Domini Christi se ipsum separare voluerit,
non erit triticum; nam permaneret utique triticum. Zizania quid timet triticum? Sinite utraque
crescere usque ad messem 8, paterfamilias dicit: Simul crescant; messores non errant, noverunt
unde manipulos faciant, et in ignem mittant. De tritico autem non possunt manipuli fieri, et in
ignem mitti. Manipuli separationes ostendunt: habet ibi manipulum suum Arius, habet ibi
manipulum suum Eunomius, habet ibi manipulum suum Photinus, habet ibi manipulum suum
Donatus, habet ibi manipulum suum Manichaeus, habet ibi manipulum suum Priscillianus. Omnes
isti manipuli in ignem mittentur, secura sint frumenta, pura in horreo laetabuntur.

Inimicus ubique zizania seminavit.
3. Ubi autem inimicus ille non seminavit zizania? Quod genus, quem locum frumentorum invenit, et
non zizania sparsit? Numquid seminavit inter laicos, et non seminavit inter clericos, aut inter
episcopos? aut seminavit inter coniugatos, et non seminavit inter castos professos? aut seminavit
inter coniugatas, et non seminavit inter sanctimoniales? aut seminavit in domibus laicorum, et non
seminavit in congregationibus monachorum? Ubique sparsit, ubique seminavit. Quid non
permixtum dimisit? Sed Deo gratias, quoniam, qui dignabitur separare, nescit errare. Non enim
latet Caritatem vestram, quia in quacumque excelsa et exaltata messe zizania inveniuntur. Et in
professione zizania inveniuntur. Et dicitis: In illo loco, et ibi inventi sunt mali, et in illa congregatione
inventi sunt mali; sed ubique inventi sunt mali, sed non semper regnabunt cum bonis mali. Quid
miraris, quia invenisti malos in loco sancto? Nescis quia primum peccatum in paradiso
inoboedientia, et per ipsam cecidit angelus? numquid inquinavit caelum? Cecidit Adam: numquid
inquinavit paradisum? Cecidit unus de filiis Noe: numquid inquinavit iusti domum? Cecidit Iudas:
numquid inquinavit Apostolorum chorum? Aliquando autem secundum humanum iudicium putantur
aliqui frumenta, et zizania sunt; et putantur aliqui zizania, vere autem frumenta sunt. Propter ista
latentia dicit Apostolus: Nolite ante tempus quicquam iudicare, donec veniat Dominus, et illuminet
abscondita tenebrarum, et manifestabit cogitationes cordis; et tunc laus erit unicuique a Deo 9.
Transit laus hominis, aliquando homo malum laudat, et nescit; aliquando homo sanctum accusat, et
nescit. Deus ignoscat nescientibus, subveniat laborantibus!

35

SERMO 74

DE VERBIS EVANGELII MT 13, 52:
"IDEO OMNIS SCRIBA ERUDITUS IN REGNO DEI", ET CETERA

Scribae Iudaeis quinam.
1. Evangelica lectio admonet nos quaerere et explicare, quantum Dominus dederit, Caritati vestrae,
quis est Scriba eruditus in regno Dei, similis patrifamilias proferenti de thesauro suo nova et

105

