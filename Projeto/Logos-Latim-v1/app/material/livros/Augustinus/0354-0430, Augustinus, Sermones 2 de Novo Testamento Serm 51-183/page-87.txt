daemones eicere in principe daemoniorum putabant, cum eiceret ille in Spiritu Sancto. Ac per hoc
et Iudaei et quicumque haeretici Spiritum Sanctum confitentur, sed cum negant esse in Christi
corpore, quod est unica eius Ecclesia, non utique nisi una catholica; procul dubio similes sunt
Pharisaeis, qui tunc etiam si esse Spiritum Sanctum fatebantur, negabant tamen eum esse in
Christo, cuius opera in daemonibus eiciendis daemoniorum principi tribuebant. Omitto quod quidam
haeretici ipsum omnino Spiritum Sanctum vel non creatorem sed creaturam esse contendunt, sicut
Ariani et Eunomiani et Macedoniani; vel eum prorsus ita negant, ut ipsum Deum negent esse
Trinitatem, sed tantummodo esse Deum Patrem asseverant, et ipsum aliquando vocari Filium,
aliquando vocari Spiritum Sanctum, sicut Sabelliani, quos quidam " Patripassianos " vocant, ideo
quia Patrem perhibent passum; cuius cum negant esse aliquem Filium, sine dubio negant esse
Spiritum Sanctum. Photiniani quoque, Patrem solum esse dicentes Deum, Filium vero nonnisi
hominem, negant omnino esse tertiam Personam Spiritum Sanctum.
3. 6. Manifestum est igitur et a Paganis et a Iudaeis et ab haereticis blasphemari Spiritum Sanctum.
Numquidnam ergo deserendi sunt et sine ulla spe deputandi, quoniam fixa sententia est: Qui
verbum dixerit contra Spiritum Sanctum, non ei dimitti, neque in hoc saeculo neque in futuro 20; et
illi soli existimandi sunt ab huius gravissimi peccati reatu liberari, qui ex infantia sunt catholici?
Nam quicumque verbo Dei crediderunt, ut catholici fierent, utique aut ex paganis, aut ex Iudaeis,
aut ex haereticis in gratiam Christi pacemque venerunt; quibus si non est dimissum quod dixerunt
verbum contra Spiritum Sanctum, inaniter promittitur et praedicatur hominibus, ut convertantur ad
Deum et sive in baptismo sive in Ecclesiae, pace remissionem accipiant peccatorum. Neque enim
dictum est: " Non remittetur ei, nisi in baptismo ", sed: Non remittetur, inquit, neque in hoc saeculo
neque in futuro.
De baptizatorum peccato in Spiritum Sanctum opinio quorumdam improbatur.
4. 7. Nonnullis videtur eos tantummodo peccare in Spiritum Sanctum, qui lavacro regenerationis
abluti in Ecclesia et accepto Spiritu Sancto, velut tanto postea dono Salvatoris ingrati, mortifero
aliquo peccato se immerserint; qualia sunt vel adulteria, vel homicidia, vel ipsa discessio sive omni
modo a nomine Christiano sive a catholica Ecclesia. Sed iste sensus unde probari possit, ignoro,
cum et paenitentiae quorumque criminum locus in Ecclesia non negetur, et ipsos haereticos ad hoc
utique corripiendos dicat Apostolus: Ne forte det illis Deus paenitentiam ad cognoscendam
veritatem, et resipiscant de diaboli laqueis, a quo captivi tenentur secundum ipsius voluntatem 21.
Quis enim est fructus correptionis sine ulla spe remissionis? Postremo, non ait Dominus: " Qui fidelis
catholicus dixerit verbum contra Spiritum Sanctum ", sed: Qui dixerit, hoc est: " quilibet dixerit,
quicumque dixerit ", non remittetur ei, neque in hoc saeculo neque in futuro 22. Sive, ergo sit ille
paganus, sive Iudaeus, sive Christianus, sive ex Iudaeis vel Christianis haereticus, sive quodlibet
aliud habeat nomen erroris, non dictum est: " ille ", aut " ille ", sed: Qui dixerit verbum contra
Spiritum Sanctum, id est: " blasphemaverit Spiritum Sanctum ", non remittetur ei, nec in hoc
saeculo nec in futuro. Porro autem, si omnis error contrarius veritati, et inimicus catholicae paci,
sicut supra ostendimus, dicit verbum contra Spiritum Sanctum, nec tamen cessat Ecclesia ex omni
errore corrigere atque colligere, qui remissionem peccatorum et ipsum quem blasphemaverant
accipiant Spiritum Sanctum, puto quod grande secretum tam magnae huius quaestionis
ostendimus. Lumen ergo expositionis a Domino requiramus.

Quaestio omnium difficillima.
5. 8. Erigite itaque, fratres, erigite ad me aures, ad Dominum mentes. Dico Caritati vestrae: forte in
omnibus sanctis Scripturis nulla maior quaestio, nulla difficilior invenitur. Unde - ut vobis aliquid de
me ipso fatear - semper in sermonibus, quos ad populum habui, huius quaestionis difficultatem
molestiamque vitavi: non quia nihil haberem, quod inde utcumque cogitarem - neque enim in re
tanta petere, quaerere, pulsare neglegerem - sed quia ipsi intellegentiae, quae mihi aliquantum
aperiebatur, verbis ad horam occurrentibus me posse sufficere non putarem. Hodie autem,
lectiones audiens de quibus vobis esset sermo reddendus, cum Evangelium legeretur, ita pulsatum
est cor meum, ut crederem Deum velle aliquid hinc per meum ministerium vos audire.

Non omnem Spiritus blasphemiam irremissibilem esse.
5. 9. Prius ergo ut advertatis et intellegatis, admoneo non dixisse Dominum: " Omnis blasphemiae
Spiritus non remittetur ", neque dixisse: " Qui dixerit quodcumque verbum contra Spiritum
Sanctum, non remittetur ei ", sed: Qui dixerit verbum. Illud enim si dixisset, nihil nobis omnino
remaneret unde disputare possemus; quoniam, si omnis blasphemia et omne verbum quod dicitur
contra Spiritum Sanctum non remittetur hominibus, ex nullo genere impietatis eorum qui dono

87

