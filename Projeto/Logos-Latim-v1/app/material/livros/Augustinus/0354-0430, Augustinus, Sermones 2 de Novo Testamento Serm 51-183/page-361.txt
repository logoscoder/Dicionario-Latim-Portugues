quid servabat; non ut ipse beneficium negaret, sed ut ipsa perseverans impetraret. Dixerunt ergo
illi discipuli ipsius: Domine, iam dimitte illam, da illi responsum: vides quia clamat post nos, et
taedium nobis facit. Et dixit ille ad discipulos suos: Non sum missus nisi ad oves quae perierunt
domus Israel 5. Ad gentem Iudaeam sum missus, ubi quaererem oves quae perierant. Erant aliae
oves in aliis Gentibus, sed non ad illas venerat Christus; quia non crediderunt in praesentia Christi,
sed crediderunt Evangelio Christi. Ideo dixit: Non sum missus nisi ad oves; ideo in praesentia sua
elegit Apostolos. Et de ipsis ovibus erat Nathanael, de quo dixit: Ecce Israelita, in quo dolus non
est 6. De ipsis ovibus erat turba illa tanta, quae ferebat ramos ante asinum Domini et dicebat:
Benedictus qui venit in nomine Domini 7. Oves illae de domo Israel perierant, et praesentem
pastorem cognoverant, et in Christum praesentem crediderant. Ergo illa quando aporiabatur, cum
ovibus gentilibus differebatur. Cum audisset hoc, quod dixit discipulis suis Dominus, perseveravit
clamando, et non dimisit. Et Dominus ad illam: Non est bonum tollere panem filiorum, et mittere
canibus. Canem illam fecit: quare? Quia de Gentibus erat, qui idola colebant: canes enim lapides
lingunt. Non est bonum tollere panem filiorum, et dare canibus. Et illa non dixit: Domine, noli me
facere canem, quia non sum canis; sed magis dixit: Verum dicis, Domine, canis sum. Unde agnovit
convicium, inde meruit beneficium; ubi enim aporiata est iniquitas, ibi coronata est humilitas. Ita,
Domine, verum dicis: Sed et canes comedunt de micis, quae cadunt de mensa dominorum suorum.
Et tunc Dominus: O mulier, magna est fides tua; fiat tibi sicut vis 8. Iam dudum canis, modo mulier,
latrando mutata. Micas de mensa cadentes desiderabat: subito se ad mensam invenit
discumbentem. Quando enim illi dicit: Magna est fides tua, iam inter illos computavit, quorum
panem nolebat mittere canibus.

Orando perseveremus.
6. Omnia ista quid nos docent, nisi, quando bonum est quod Deo petimus, orando perseveremus,
donec desiderio suspirantis accipiamus? Ideo enim Deus differt petentes, ut exerceat desiderantes.
Sed vitam aeternam debemus petere magnis gemitibus, hic vitam bonam, et postea vitam
aeternam; quia et vitam bonam a Deo debes petere, qui adiuvet voluntatem tuam. Si non
adiuvaverit, victus remanes; incipies captivus duci, si non tibi subveniat quod dictum est: Miser ego
homo, quis me liberabit de corpore mortis huius? Gratia Dei per Iesum Christum Dominum
nostrum 9. Duas ergo res securi petamus: in isto saeculo vitam bonam, in futuro saeculo vitam
aeternam. Alias res nescimus an utiles sint nobis. Petit homo a Deo, ut ducat uxorem; unde scit, si
bono suo ducit? Petit homo a Deo, ut acquirat divitias; unde scit, si pauper securus dormiebat,
dives factus latrones somniat? Non scit ergo, quid illi utile sit ab omnibus quae habet saeculum
istud. Securus autem rogat bonam vitam, et vitam aeternam; hic ut Deum promereatur, ibi ut a Deo
coronetur. Vita autem bona quae est? Amare Deum ex toto corde, ex tota anima, ex tota mente, et
amare fratrem tamquam teipsum. Amemus ergo Deum nostrum, diligamus nos in unitate ipsius,
habeamus in illo pacem, et inter nos caritatem; ut, quando venerit ipse Dominus noster Christus...
possimus: Domine, te adiuvante fecimus quod iussisti, te propitio accipiamus quod promisisti.

138 SERMO 155

DE VERBIS APOSTOLI, (ROM 8, 1-11):
"NULLA ERGO CONDEMNATIO EST NUNC HIS
QUI SUNT IN CHRISTO IESU", ETC.
CONTRA PELAGIANOS.
HABITUS IN BASILICA SS. MARTYRUM SCYLLITANORUM

Concupiscentia cur vocetur peccatum. Peccatum quomodo regnum amittit.
1. 1. Hesterna lectio sancti Apostoli eo usque terminata est, ubi dictum est: Igitur ipse ego mente
servio legi Dei, carne autem legi peccati. In qua conclusione demonstravit Apostolus, ad hoc se
dixisse quae supra dixerat: Iam non ego operor illud, sed id quod in me habitat peccatum 1; quia
non mente operabatur consentiendo, sed carne concupiscendo. Hoc enim peccati nomine appellat,
unde oriuntur cuncta peccata, id est, ex carnali concupiscentia. Quidquid enim est peccatorum in
dictis, in factis, in cogitationibus, non exoriuntur nisi ex mala cupiditate, non exoriuntur nisi ex
illicita delectatione. Huic ergo illicitae delectationi si resistamus, si non consentiamus, si membra
velut arma non ministremus; non regnat peccatum in nostro mortali corpore. Peccatum enim ante

361

