Amandi sunt parentes, sed Christo haudquaquam praeponendi.
5. Pater dicat: Ama me. Mater dicat: Ama me. His vocibus dicturus sum: Silete. Nonne iustum est
quod exigunt? Quod accepi non reddo? Pater dicit: Genui. Mater dicit: Peperi. Pater dicit: Erudivi.
Mater dicit: Nutrivi. Forte iustae sunt voces eorum dicentium: In eius pennis ferri vis, noli volare
debitor, quod praerogavimus redde. Respondeamus patri et matri iuste dicentibus: Ama nos;
respondeamus: Amo vos in Christo, non pro Christo amo. Estote mecum in illo, non ego vobiscum
sine illo. Sed nos - inquiunt - nolumus Christum. Sed ego plus quam vos volo Christum. Attendo
genitorem et perdo Creatorem? Respondeo patri: Voluptate ductus genuisti me, bonitate ille creavit
et me et te. Contemnitur quia sumus qui dilexit antequam essemus? Dicamus et matri: Potuisti
concipere, numquid et formare? Potuisti carne mea utero gravescere, num et animam carni
inspirare? Quando me inclusum portabas, utrum essem <femina> vel masculus ignorabas.
Numquid sicut tu ignara eras oneris tui, sic Deus operis sui? Audes dicere: Ad illum non eamus, qui
me non audis dicentem: Simul eamus. Ego plus audio, et timeo et amo. Nec plus praestitisti quam
ille qui creavit me in te < ... > nisi quia creatus est propter me. Nam ille per quem creata sunt
omnia, propter nos creatus est inter omnia. Christum contemno amando matrem, qui propter me
Deus habere voluit matrem? Fortasse ideo volens habere matrem ut haberet in qua me doceret pro
regno caelorum contemnere et patrem et matrem.

Christi doctrina atque exemplum de parentibus et cognatis diligendis.
6. Discipulos alloquens dicit: Nec vobis dicatis patrem in terra, unus Pater vester Deus est 7. Inde
docens orationem instruxit ut dicamus: Pater noster qui es in caelis 8. Patrem quem in terra habui in
sepulcro posui. Patrem habeo semper in caelo. Nolite, inquit, vobis patrem dicere in terra, unus est
enim Pater vester Deus 9. Durum videbatur si imponeret praeceptum et non praeberet exemplum.
Aiente quaedam de regno caelorum cum discipulis suis, mater stabat foris, stare foris nuntiata
est 10. Mater, inquam, cum fratribus suis, hoc est cum cognatis suis foris stare nuntiata est. Quae
mater? Mater illa quae fide concepit, mater illa quae virgo permanens peperit, mater illa fidelis et
sancta foris stare nuntiata est. Ille itaque si praetermissis quae aiebat ad illam procederet, non
divinum in corde suo, sed humanum aedificaret affectum. Ne tu a regno caelorum revocantem
audires matrem tuam, ille pro sermone regni caelorum contempsit et bonam Mariam. Sancta Maria
volens Christum videre contemnitur, impediens a Christo videndo quae mater auditur? Quid tunc
responderit recolamus quando mater eius cum fratribus eius, hoc est cum cognatis generis eius,
foris stare nuntiata est. Quid ille respondit? Quae est mater mea et qui sunt fratres mei? Et
extendens manum in discipulos suos: Hii sunt, inquit, fratres mei. Quisquis facit voluntatem Patris
mei qui misit me, ipse mihi frater et soror et mater est 11. Synagogam respuit unde generatus est,
invenit quos regeneravit. Si illi sunt mater, frater, soror, qui faciunt voluntatem eius qui misit eum,
ibi est Maria mater eius.

Carnalia cognatio ac propinquitas spiritalis; Ecclesia mater et sponsa Christi.
7. Quisquis facit voluntatem eius qui me misit, ipse mihi frater et soror et mater est. Habes unde sis
frater Christi, ama cum illo paternam hereditatem. Habes unde sis soror Christi, ama cum illo
eamdem hereditatem. Habes unde sis mater Christi, si quod illa utero, tu corde conceperis. In
huiusmodi necessitudinum nominibus humanus angustatur affectus. In carnali propagatione non
potest quisque unius hominis esse frater et mater. Quis ignorat quia non potest? Sed caritas non
angustatur. Certe Ecclesia est coniunx Christi, Ecclesia est sponsa Christi. Novimus quo sacramento
prima primi hominis prophetia dictum sit: Erunt duo in carne una 12. Novimus quemadmodum hoc
exponat Apostolus dicens: Ego autem dico in Christo et in Ecclesia 13. Si ergo sine dubio Ecclesia est
coniunx Christi, potest tamen esse alio quodam modo, alio quodam sano intellectu Ecclesia mater
Christi. Si enim de una qualibet dici potuit: Qui facit voluntatem eius qui misit me, frater, soror,
mater est, quanto magis hoc de universa Ecclesia dici potest, quae quotidie in cathecumenis
concipit membra Christi et de infidelibus parit membra Christi? Vos autem, ait Apostolus, estis
corpus et membra Christi 14. Interrogo vos, o membra Christi: Quae vos peperit? Respondetis: Mater
Ecclesia. Quomodo non est mater Ecclesia Christi quae parit membra Christi? Haec est domus in
qua habitare elegit ille qui unam petiit 15. Quomodo non contemnat coniungem volens habitare in
coniunge Christi? Quomodo non contemnat matrem volens habitare in matre Christi? Quomodo non
contemnat patrem volens patrem habere Patrem Christi? Non irascantur parentes. Multum enim cis
defertur quibus solus Deus praefertur. Aut si nec Deum sibi volunt praeferri, quid sibi volunt, quid
suadent? Audiamus eos. Puto quod non audeant dicere nobis: Praefer nos Deo. Non dicunt. Nemo
hoc dicit <nec> insanus. Non dicit hoc filio suo nec ille qui dicit in corde suo: Non est Deus 16. Nullo
igitur modo vel pater vel mater hoc dicere audebit ut praeferatur Deo. Non dico ut praeferatur, sed
nec ut conferatur. Quid ergo dicunt? Deus tibi dixit. Quid mihi dixit Deus? Honora patrem tuum et

70

