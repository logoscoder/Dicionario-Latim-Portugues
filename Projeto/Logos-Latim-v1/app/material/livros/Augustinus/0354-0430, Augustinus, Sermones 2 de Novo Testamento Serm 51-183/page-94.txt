separasse. Eodem modo, cum rectissime dicamus non Patrem, nec Spiritum Sanctum, sed Filium
super mare ambulasse 112, cuius unius caro erat illa et plantae fluctibus innitentes; illud tamen opus
tanti miraculi Patrem et Spiritum Sanctum cooperatos esse quis abnuat? Sic enim et solum Filium
verissime dicimus ipsam suscepisse carnem, non Patrem aut Spiritum Sanctum; et tamen hanc
incarnationem ad solum Filium pertinentem quisquis negat cooperatum Patrem aut Spiritum
Sanctum, non recte sapit. Item dicimus nec Patrem, nec Filium, sed solum Spiritum Sanctum et in
columbae specie et in linguis velut igneis apparuisse et dedisse pronuntiare illis, in quos venerat,
multis et variis linguis magnalia Dei 113; a quo tamen miraculo ad solum Spiritum Sanctum
pertinente cooperationem Patris et Verbi unigeniti separare non Possumus. Ita singulorum quoque
in Trinitate opera Trinitas operatur, unicuique operanti cooperantibus duobus, conveniente in tribus
agendi concordia, non in uno deficiente efficacia peragendi. Quae cum ita sint hinc est quod
Dominus Iesus in Spiritu Sancto daemones eicit. Neque enim et solus hoc implere non poterat,
atque illud adiutorium tamquam huic operi non sufficiens assumebat; sed spiritum divisum in
semetipsum, eo Spiritu congruebat expelli, quem Pater et Filius non divisi in semetipsos
communiter habent.

Extra Ecclesiam peccata non remitti.
17. 28. Sic et peccata, quia praeter Ecclesiam non dimittuntur, in eo Spiritu dimitti oportebat, quo
in unum Ecclesia congregatur. Denique, si quemquam extra Ecclesiam suorum paeniteat
peccatorum, et huius tanti peccati quod alienus est ab Ecclesia Dei cor impaenitens habeat, quid ei
prodest illa paenitentia; cum isto solo verbum dicat contra Spiritum Sanctum, quo extraneus est ab
Ecclesia quae accepit hoc donum, ut in ea in Spiritu Sancto fiat remissio peccatorum? Quam
remissionem cum Trinitas faciat, proprie tamen ad Spiritum Sanctum intellegitur pertinere. Ipse est
enim Spiritus adoptionis filiorum, in quo clamamus: Abba, Pater 114, ut ei possimus dicere: Dimitte
nobis debita nostra 115. Et: In hoc cognoscimus, sicut dicit apostolus Ioannes, quoniam Christus
manet in nobis, de Spiritu quem dedit nobis 116. Ipse Spiritus testimonium reddit spiritui nostro, quia
sumus filii Dei 117. Ad ipsum enim pertinet societas, qua efficimur in unum corpus unici Filii Dei.
Unde scriptum est: Si qua igitur exhortatio in Christo, si quod solatium caritatis, si qua societas
Spiritus 118. Propter hanc societatem illi, in quos primitus venit, linguis omnium gentium sunt
locuti 119. Quia per linguas consociatio constat generis humani; et sic oportebat per linguas omnium
gentium significari istam societatem filiorum Dei et membrorum Christi futuram in omnibus
gentibus; ut quemadmodum tunc ille apparebat accepisse Spiritum Sanctum, qui loquebatur linguis
omnium gentium, ita nunc ille se agnoscat accepisse Spiritum Sanctum, qui tenetur vinculo pacis
Ecclesiae, quae diffunditur in omnibus gentibus. Unde dicit Apostolus: Studentes servare unitatem
Spiritus in vinculo pacis 120.

Spiritus Sanctus et Patris et Filii Spiritus est.
18. 29. Quod autem ipse sit Spiritus Patris, ipse Filius dicit: De Patre procedit 121, et alio loco: Non
enim vos estis qui loquimini, sed Spiritus Patris vestri qui loquitur in vobis 122. Quod vero ipse sit et
Spiritus Filii, Apostolus dicit: Misit Deus Spiritum Filii sui in corda nostra, clamantem: Abba,
Pater 123, hoc est " clamare facientem ". Nos enim clamamus, sed in illo, id est, ipso diffundente
caritatem in cordibus nostris, sine qua inaniter clamat quicumque clamat. Unde item dicit: Quisquis
autem Spiritum Christi non habet, hic non est eius 124. Ad quem ergo in Trinitate proprie pertineret
huius communio societatis, nisi ad eum Spiritum qui est Patri Filioque communis?

Extra Ecclesiam non habetur Spiritus Sanctus.
18. 30. Hunc Spiritum, quod illi non habeant qui sunt ab Ecclesia segregati, Iudas apostolus
apertissime declaravit dicens: Qui se ipsos segregant, animales, Spiritum non habentes 125. Unde in
ipsa Ecclesia etiam illos qui per nomina hominum, quamvis in eius unitate constitutorum, quaedam
schismata moliebantur, Paulus apostolus arguens, inter cetera ait: Animalis autem homo non
percipit quae sunt Spiritus Dei. Stultitia est enim illi, et non potest scire, quoniam spiritaliter
diiudicatur 126. Ostendit quid dixerit: Non percipit, id est, " scientiae non capit verbum ". Hos in
Ecclesia constitutos parvulos dicit, nondum spiritales, sed adhuc carnales, et lacte alendos, non
esca. Quasi parvulis, inquit, in Christo lac vobis potum dedi, non escam; nondum enim poteratis,
sed nec adhuc quidem potestis 127. Ubi dicitur: Nondum, vel: Non adhuc, profecto non desperatur, si
eo tenditur, ut sit aliquando quod nondum est. Adhuc enim estis, inquit, carnales 128. Et ostendens
unde sint carnales: Cum enim sit, inquit, inter vos aemulatio et contentio, nonne carnales estis et
secundum hominem ambulatis? 129 Atque idipsum planius aperiens: Cum enim quis dicat: Ego
quidem, inquit, sum Pauli, alius autem: Ego Apollo, nonne homines estis? Quid ergo est Apollo?

94

