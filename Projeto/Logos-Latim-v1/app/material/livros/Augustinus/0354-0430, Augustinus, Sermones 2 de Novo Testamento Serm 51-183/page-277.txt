Spiritus Sanctus? Apostolum audi: Caritas Dei - inquit - diffusa est in cordibus nostris. Unde tibi, o
mendice, caritas Dei diffusa est in corde tuo? Quid, aut in quo caritas Dei diffusa est in corde
humano? Habemus - inquit - thesaurum istum in vasis fictilibus. Quare in vasis fictilibus? Ut
eminentia virtutis sit Dei 9. Denique, cum dixisset: Caritas Dei diffusa est in cordibus nostris; ne
putaret quisque a se sibi esse quod diligit Deum, continuo addidit: per Spiritum Sanctum qui datus
est nobis 10. Ut ergo ames Deum, habitet in te Deus, et amet se de te; id est, ad amorem suum
moveat te, accendat te, illuminet te, excitet te.

Lucta animae et carnis. Subdenda anima Deo, animae caro.
3. 5. Lucta est enim in isto corpore: quamdiu vivimus, pugnamus; quamdiu pugnamus,
periclitamur; sed in his omnibus superamus, per eum qui dilexit nos 11. Pugnam nostram, modo
cum Apostolus legeretur, audistis: Omnis - inquit - Lex in uno sermone impletur, in eo quod est:
Diliges proximum tuum sicut te ipsum 12. Ista dilectio de Spiritu Sancto est. Diliges proximum tuum
sicut te ipsum. Prius vide si iam nosti diligere te ipsum; et committo tibi proximum, quem diligas
sicut te ipsum. Si autem nondum nosti diligere te; timeo ne decipias proximum tuum sicut te. Si
enim amas iniquitatem, non diligis te. Psalmus testis est: Qui autem diligit iniquitatem, odit animam
suam 13. Si autem odisti animam tuam, quid tibi prodest quia diligis carnem tuam? Si odisti animam
tuam, et diligis carnem tuam, resurget caro tua; sed ut torqueatur anima tua. Ergo prius anima
diligenda est, quae Deo subdenda est, ut ordinem suum servitus ista custodiat, anima Deo, animae
caro. Vis serviat caro tua animae tuae? Deo serviat anima tua. Debes regi, ut possis regere. Nam
lucta ista tam periculosa est, ut si dimiserit rector, ruina sequatur.

Apostolus de pugna carnis et spiritus.
4. 6. Quae lucta? Si autem mordetis et comeditis invicem, videte ne ab invicem consumamini. Dico
autem: Spiritu ambulate. Apostoli verba dico, quae modo recitata sunt de Epistola ipsius: Dico
autem, Spiritu ambulate et concupiscentias carnis ne perfeceritis. Dico autem: Spiritu ambulate, et
concupiscentias carnis; non dixit: Ne habueritis; neque hoc dixit: Ne feceritis; sed: ne perfeceritis.
Quid sit autem hoc, adiuvante Domino, dicam ut potero; adestote, ut intellegatis, si Spiritu
ambulatis. Dico autem: Spiritu ambulate, et concupiscentias carnis ne perfeceritis. Sequatur: ne
forte aliquid, ut hoc quod hic obscurum est, in eius sequentibus verbis facilius possit intellegi. Dixi
enim, non frustra Apostolum noluisse dicere: Concupiscentias carnis ne habueritis; neque hoc
saltem voluisse dicere: Concupiscentias carnis ne feceritis; sed dixisse: Concupiscentias carnis ne
perfeceritis. Ipsam nobis luctam proposuit. In hoc proelio versamur, si Deo militamus. Quid ergo
sequitur? Caro enim concupiscit adversus spiritum, spiritus autem adversus carnem. Haec enim a n q
f 14
. Hoc si non intellegatur, periculosissime auditur. Ideo sollicitus ne male homines intellegendo
pereant, suscepi haec verba Apostoli, adiuvante Domino, exponere vestrae Caritati. Vacat nobis,
matutina coepimus, hora prandii non urget; ad istum diem, id est sabbatum, maxime hi assolent
convenire, qui esuriunt Verbum Dei. Audite et attendite; dicam quantum potero diligenter.

Apostolus male intellectus. Officium pastoris, explanare difficiles locos
Scripturae.
5. 7. Quid est hoc ergo quod dixi: Periculose auditur, si non intellegatur? Multi concupiscentiis
carnalibus et damnabilibus victi, committunt quaeque facinora atque flagitia, et immunditiis tam
pessimis volutantur, quae turpe est etiam dicere; et dicunt sibi ista verba Apostoli. Vide quid dixit
Apostolus: Ut non ea quae vultis, illa faciatis. Nolo facere, cogor, compellor, vincor, facio quae
nolo 15, sicut ait Apostolus: Quia caro concupiscit adversus spiritum, spiritus autem adversus
carnem, ut non ea quae vultis, illa faciatis 16. Videtis quam periculose auditur, si non intellegitur.
Videtis quemadmodum pertineat ad officium pastoris, opertos fontes aperire, et aquam puram,
innoxiam, sitientibus ovibus ministrare.

Pugna interior sic gerenda, ut spiritus non vincatur a carne.
5. 8. Noli ergo vinci, quando pugnas. Videte quale bellum proposuit, qualem pugnam, qualem
rixam, intus, intra te ipsum. Caro concupiscit adversus spiritum. Si non concupiscit et spiritus
adversus carnem, fac adulterium. Si autem spiritus concupiscit adversus carnem, luctam video,
victum non video, pugna est. Concupiscit caro adversus spiritum: delectat adulterium. Fateor quia
delectat. Sed spiritus concupiscit adversus carnem 17: delectat et castitas. Ergo vincat spiritus
carnem: aut certe non vincatur a carne. Adulterium tenebras quaerit, castitas lucem desiderat.
Quomodo vis innotescere, sic vive; quomodo vis hominibus innotescere, etiam praeter oculos

277

