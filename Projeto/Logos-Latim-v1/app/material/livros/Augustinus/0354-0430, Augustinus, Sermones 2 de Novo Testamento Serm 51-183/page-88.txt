Christi et sanctificationi Ecclesiae contradicunt, vel Paganorum, vel Iudaeorum, aut quorumlibet
haereticorum, nonnullorum etiam in ipsa catholica imperitorum, quemquam Ecclesia lucraretur. Sed
absit ut hoc Dominus diceret, absit, inquam, ut Veritas diceret omnem blasphemiam vel omne
verbum quod contra Spiritum Sanctum diceretur, non habere remissionem, neque in hoc saeculo
neque in futuro.

Certam quamdam esse blasphemiam irremissibilem.
6. 10. Exercere quippe nos voluit difficultate quaestionis, non decipere sententiae falsitate.
Quapropter non est necesse, ut omnem blasphemiam vel omne verbum quod dicitur contra
Spiritum Sanctum, remissionem quisquam existimet non habere; sed necesse est plane, ut sit
aliqua blasphemia et aliquod verbum, quod, si dicatur contra Spiritum Sanctum, nullam umquam
veniam remissionemque mereatur. Quia si omne acceperimus, quisnam poterit salvari? Si autem
rursus nullum putaverimus, contradicimus Salvatori. Est ergo sine dubio aliqua blasphemia et
aliquod verbum, quod, si dictum fuerit contra Spiritum Sanctum, non remittetur. Quod sit autem
hoc verbum, quaeri a nobis Dominus voluit; ideo non expressit. Quaeri, inquam, voluit, non negari.
Solent enim Scripturae ita loqui, ut quando aliquid sic dicitur, ut neque ex toto neque ex parte
dictum finiatur, non sit necesse ut ex toto fieri possit, ut et ex parte non intellegatur. Ista ergo
sententia ex toto, id est, universaliter, pronuntiaretur, si diceretur: " Omnis blasphemiae Spiritus
non remittetur ", aut: " Qui dixerit qualecumque verbum contra Spiritum Sanctum, non remittetur
ei, neque in hoc sacculo neque in futuro ". Ex parte autem, id est, particulariter pronuntiaretur, si
diceretur: " Quaedam blasphemia Spiritus non remittetur ". Quia ergo nec universaliter nec
particulariter enuntiata sententia est (non enim dictum est: " Omnis blasphemia Spiritus ", aut: "
Quaedam blasphemia ", sed tantummodo indefinite dictum est: Spiritus blasphemiae non
remittetur; nec dictum est: " Qui dixerit quodcumque verbum ", aut: " Qui dixerit quoddam verbum
", sed indefinite: Qui dixerit verbum), non est necesse ut omnem blasphemiam vel omne verbum
intellegamus, sed necesse est plane ut quamdam blasphemiam et quoddam verbum voluerit
intellegi Dominus: quamvis id exprimere noluerit, ut petendo, quaerendo, pulsando 23, si quid recti
intellectus acceperimus, non viliter habeamus.

Locus Io 15, 22 de certo quodam Iudaeorum peccato.
7. 11. Hoc ut manifestius videatis, illud attendite quod ait idem ipse de Iudaeis: Si non venissem et
locutus eis fuissem, peccatum non haberent 24. Neque enim ita dictum est, ut sine ullo omnino
peccato vellet intellegi futuros fuisse Iudaeos, si non venisset et locutus eis fuisset. Plenos quippe
invenit oneratosque peccatis. Propter quod dicit: Venite ad me, omnes qui laboratis et onerati
estis 25. Unde, nisi sarcinis peccatorum et transgressionibus Legis? Quoniam Lex subintravit, ut
abundaret delictum 26. Cum ergo ipse etiam alibi dicat: Non veni vocare iustos, sed peccatores 27;
quomodo, si non venisset, peccatum non haberent, nisi quia ista sententia nec universaliter nec
particulariter, sed indefinite pronuntiata non omne peccatum cogit intellegi? Sed plane, nisi aliquod
peccatum intellexerimus, quod non haberent, nisi Christus venisset et locutus eis fuisset, falsam,
quod absit, sententiam esse diceremus. Non ergo ait: " Si non venissem et locutus eis fuissem,
nullum peccatum haberent", ne Veritas mentiretur. Nec rursus definite dixit: " Si non venissem et
locutus eis fuissem, quoddam peccatum non haberent ", ne pium studium parum exerceretur. In
omni quippe copia Scripturarum sanctarum pascimur apertis, exercemur obscuris; illic fames
pellitur, hic fastidium. Quia ergo non est dictum: " Peccatum nullum haberent ", non perturbemur,
cum peccatores Iudaeos, etiam si Dominus non venisset, agnoscimus. Sed tamen, quia dictum est:
Si non venissem, peccatum non haberent 28, inde necesse est, etiamsi non omne, aliquod tamen
eos ex adventu Domini quod non habebant contraxisse peccatum. Illud ipsum profecto est, quod in
praesentem sibique loquentem non crediderunt, eumque inimicum deputantes quoniam vera
dicebat, insuper occiderunt. Hoc peccatum tam magnum et horrendum, si non venisset et locutus
eis fuisset, utique non haberent. Sicut ergo ibi, cum audimus: Peccatum non haberent 29, non omne
sed aliquod peccatum intellegimus; ita in hodierna lectione, cum audimus: Spiritus blasphemia non
remittetur, non omnem blasphemiam sed quamdam; et cum audivimus: Qui dicit verbum contra
Spiritum Sanctum, non remittetur ei, non omne verbum sed quoddam intellegere debemus.

De Spiritu Sancto hic dictum esse.
7. 12. Nam et hoc ipsum quod ait: Spiritus autem blasphemia non remittetur, utique non omnis
spiritus, sed Spiritus Sancti blasphemiam necesse est intellegamus. Quod etsi planius alibi non
diceret, quis tam vecors esset, ut aliud intellegeret? Secundum hanc regulam locutionis et illud
accipitur: Nisi quis renatus fuerit ex aqua et Spiritu 30. Non enim ait et ibi " Spiritu Sancto ", et
tamen hoc intellegitur. Nec quoniam dixit: Ex aqua et Spiritu, omnem spiritum quisquam intellegere

88

