sunt spiritales. Iam ergo non habebant peccatum? Spiritales Apostoli scribebant spiritales Epistolas,
Ecclesiis mittebant: non habebant peccatum, hoc dicis. Non tibi credo, ipsos interrogo. Dicite, sancti
Apostoli, posteaquam surrexit Dominus, et confirmavit vos Spiritu Sancto misso de caelo, cessastis
habere peccatum? Dicite nobis, obsecro. Audiamus, ne desperent peccatores, ne desinant rogare
Deum, quia non sunt sine peccato. Dicite nobis. Ait unus ipsorum. Et quis? Quem Dominus amplius
diligebat, et qui super pectus Domini discumbebat 18, et regni caelorum quod ructuaret secretum
bibebat. Ipse cum interrogo: Habetis peccatum, an non? Respondet, et dicit: Si dixerimus quia
peccatum non habemus, nos ipsos decipimus, et veritas in nobis non est. Ioannes autem ille est, qui
dixit: In principio erat Verbum, et Verbum erat apud Deum, et Deus erat Verbum 19. Videte quanta
transcenderat, ut perveniret ad Verbum. Talis ac tantus, qui volavit sicut aquila super nubes, qui
mentis serenitate cernebat: In principio erat Verbum; ipse dixit: Si dixerimus quia peccatum non
habemus, nos ipsos decipimus, et veritas in nobis non est. Si autem confessi fuerimus peccata
nostra, fidelis et iustus est, ut dimittat nobis peccata nostra, et mundet nos ab omni iniquitate 20.
Ergo orate.

111 SERMO 136

IN EAMDEM LECTIONEM EVANGELII IOANNIS,

DE ILLUMINATIONE CAECI NATI

Caeci nati illuminatio.
1. Audivimus lectionem sancti Evangelii, quam solemus: sed bonum est commoneri; bonum est ab
oblivionis veterno memoriam renovare. Denique vetustissima lectio, quasi nova, nos delectavit.
Caecum a nativitate illuminavit Christus: quid miramini? Salvator est Christus: hoc reddidit
beneficio, quod minus fecerat in utero. Quando autem ei oculos minus faciebat, non utique errabat;
sed ad miraculum differebat. Dicitis forte: Unde scis? Ab ipso audivi: modo illud dixit; simul
audivimus. Quando enim interrogaverunt eum discipuli eius, et dixerunt: Domine, quis peccavit,
iste aut parentes eius, quoniam caecus natus est? Quid respondit, mecum audistis: Neque hic
peccavit, neque parentes eius; sed ut ostendantur opera Dei in ipso 1. Ecce quare differebat,
quando minus oculos faciebat. Non fecit, quod faceret; non fecit, quod facturum se esse sciebat,
quando oportebat. Nec arbitremini, fratres, parentes eius nullum habuisse peccatum, aut ipsum
non, quando natus est, contraxisse originale peccatum, propter quod peccatum remittendum
parvuli baptizantur in remissionem peccatorum. Sed caecitas illa non fuit propter peccatum
parentum, non fuit propter peccatum ipsius; sed ut manifestarentur opera Dei in ipso. Omnes enim,
quando nati sumus, peccatum originale traximus; et tamen non caeci nati sumus. Interroga
diligenter: et caeci nati sumus. Quis enim non caecus natus est? sed in corde. Dominus autem
Iesus, quia utrumque creaverat, utrumque curavit.

Caeci error, putantis peccatores non exaudiri.
2. Vidistis caecum istum oculis fidei, vidistis etiam ex caeco videntem: sed audistis errantem. In
quo errabat caecus iste, dico: primum quia Christum prophetam putabat, Dei Filium nesciebat.
Deinde audivimus unam responsionem ipsius prorsus falsam: ait enim: Scimus quia peccatores
Deus non exaudit 2. Si peccatores Deus non exaudit, quam spem habemus? Si peccatores Deus non
exaudit, utquid oramus, et testimonium peccati nostri tunsione pectoris dicimus? Ubi est certe ille
Publicanus, qui cum Pharisaeo ascendit in templum, et illo Pharisaeo iactante, ventilante merita
sua, ille stans longe, et oculis fixis in terra, et tundens pectus suum, confitebatur peccata sua? Et
descendit iste, qui confitebatur peccata sua, iustificatus de templo, magis quam ille Pharisaeus 3.
Certe peccatores Deus exaudit. Sed ille qui ista dixit, nondum laverat faciem cordis de Siloa. In
oculis eius praecesserat sacramentum: sed in corde nondum erat effectum gratiae beneficium.
Quando lavit faciem cordis sui caecus iste? Quando eum Dominus foras missum a Iudaeis,
intromisit ad se. Invenit enim eum, et dixit ei, sicut audivimus: Tu credis in Filium Dei? Et ille: Quis
est, Domine, ut credam in eum? Certe iam videbat oculis: iam corde? Nondum. Exspectate: modo
videbit. Respondit ei Iesus: Ego sum, qui loquor tecum 4. Numquid dubitavit? Continuo faciem lavit.
Loquebatur enim cum illo Siloa, quod interpretatur missus 5. Quis est missus, nisi Christus? Qui
saepe testatus est dicens: Voluntatem facio Patris mei, qui me misit 6. Ergo ipse erat Siloa. Accessit
corde caecus, audivit, credidit, adoravit: faciem lavit, vidit.

298

