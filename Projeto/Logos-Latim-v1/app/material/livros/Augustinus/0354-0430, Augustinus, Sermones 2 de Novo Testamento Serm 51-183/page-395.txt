haeretici, alii ibi, alii hic; et non sunt noti Afri, qui sunt in illis gentibus. De vite praecisi sunt.
Catholica enim novit omnes; ipsi se non noverunt. Etenim vitis, unde sarmenta praecisa sunt, novit
omnia sarmenta, et quae in se manent, et quae de se praecisa sunt. Etenim ubique diffusa est
Ecclesia catholica. Illa sarmenta, ubi praecisa sunt, ibi remanserunt; ad alias partes et alias partes
pervenire non potuerunt. Illa autem ubique diffusa, ubique tenet suos, ubique plangit praecisos;
clamat ad omnes, ut revertantur et inserantur. Clamor eius non auditur, sed tamen ubera caritatis
manare exhortatione non quiescunt. Sollicita est pro praecisis; clamat in Africa ad Donatistas,
clamat in Oriente adversus Arianos, adversus Fotinianos, adversus alios atque alios. Quia enim
ubique diffusa est, ubique invenit, contra quos clamet; quia in illa erant, et de illa praecisa sunt.
Sarmenta coeperunt infructuosa esse, et praecisa sunt; si non permaneant in infidelitate, rursus
inserentur. Haec audite, fratres, cum timore, ne superbiatis; cum caritate, ut etiam pro illis oretis.
Conversi ad Dominum.

147 SERMO 162/B

TRACTATUS SANCTI AUGUSTINI DE MULIERE CURVA
[FRAGMENTUM]

Mulier curvata symbolum generis humani.
1. Apostolum audivimus nobis dicentem: Legatione fungimur pro Christo, exhortantes reconciliari
Deo 1. Non exhortaretur ut reconciliaremur, nisi inimici fuissemus. Ergo erat totus mundus inimicus
Salvatori, amicus captivatori; hoc est, inimicus Deo et amicus diabolo. Et totum genus humanum,
tamquam ista mulier, curvatum erat ad terram. Iam intellegens quidam inimicos istos, clamat
adversus eos, et dicit Deo: Curvaverunt animam meam 2. Diabolus et angeli eius animas hominum
ad terras curvaverunt, id est, ut pronae in ea quae temporalia et terrena sunt, superna non
quaererent. Nam utique hoc dicit Dominus de muliere ista, quam alligaverat satanas ecce decem et
octo annis; et iam oportebat eam solvi a vinculo suo die sabbati. Calumniabantur autem erigenti.
Qui, nisi " curvi " 3? Quandoquidem et ipsa quae Deus praeceperat non intellegentes, terreno corde
intuebantur. Sacramentum enim Baptismi carnaliter celebrabant, spiritaliter non videbant.

148 SERMO 163

DE VERBIS APOSTOLI (GAL 5, 16-21):
" SPIRITU AMBULATE, ET CONCUPISCENTIAS CARNIS NE PERFECERITIS"
HABITUS IN BASILICA HONORIANA VIII CAL. OCTOBRIS

Templi antea profani dedicatio.
1. 1. Si consideremus, fratres, ante gratiam Domini quid fuerimus, et per gratiam Domini quid esse
coeperimus; profecto invenimus quia sicut homines in melius commutantur, ita etiam terrarum loca
quae prius contra Dei gratiam fuerunt, nunc Dei gratiae dedicantur. Nos enim, sicut dicit Apostolus,
templum Dei vivi sumus; propter quod dicit Deus: Inhabitabo in illis, et deambulabo 1. Quae autem
hic simulacra fuerunt, figi noverant, ambulare non noverant. Deambulat autem in nobis praesentia
maiestatis, si latitudinem invenerit caritatis. Ad hoc nos exhortans Apostolus ait: Dilatamini, ne sitis
iugum ducentes cum infidelibus 2. Si dilatemur, deambulat in nobis Deus; sed ut dilatemur,
operetur ipse Deus. Si enim latitudinem caritas facit, quae non novit angustias; videte quia Deus
sibi in nobis latitudinem facit, ipso dicente Apostolo: Caritas Dei diffusa est in cordibus nostris per
Spiritum Sanctum qui datus est nobis 3. Propter hanc latitudinem, inquam, in nobis deambulat
Deus.

395

