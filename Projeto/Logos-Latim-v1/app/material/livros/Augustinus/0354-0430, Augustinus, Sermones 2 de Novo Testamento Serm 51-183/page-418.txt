emisti, non gratis accepisti. Pro nihilo, inquit, salvos facies eos 15. Quid est: Pro nihilo salvos facies
eos? Nihil in eis invenis unde salves, et tamen salvas. Gratis das, gratis salvas. Omnia merita
praecedis, ut dona tua consequantur merita mea. Prorsus gratis das, gratis salvas, qui nihil invenis
unde salves, et multum invenis unde damnes.

Fidere in carne.
3. 4. Nos ergo, inquit, sumus circumcisio, qui spiritui Dei servimus, et gloriamur in Christo Iesu 16.
Qui gloriatur, in Domino glorietur 17. Et non in carne fidentes. Et quid est: Fidere in carne? Audite,
inquit. Quamquam ego, inquit, habeam fiduciam, et in carne. Si quis alius in carne putat se habere
fiduciam, magis ego 18. Ne arbitremini, inquit, me hoc contemnere quod non habeo. Quid magnum
est, si homo abiectus, plebeius, ignobilis, contemnat nobilitatem, et tunc exhibeat veram
humilitatem? Quamquam ego, inquit, habeam fiduciam et in carne. Ideo vos, inquit, doceo
contemnere, quoniam videtis me habere quod contemnam. Si quis alius in carne putat se habere
fiduciam, magis ego.

Paulo causa gloriandi in carne quae fuerit.
3. 5. Et audi in carne fiduciam: Circumcisione octavi diei 19; id est, non proselytus, non advena ad
populum Dei, non maior circumcisus, sed a parentibus natus Iudaeus, habeo circumcisionem octavi
diei. Ex genere Israel, de tribu Beniamin, Hebraeus ex Hebraeis, secundum legem Pharisaeus 20.
Primarii quidam erant, et quasi ad nobilitatem Iudaicam segregati, non contemptibili plebi
commixti, qui dicebantur Pharisaei. Nam dicitur hoc verbum, quasi segregationem interpretari,
quomodo in latina lingua dicitur " egregius ", quasi a grege separatus. Fuerunt autem Israelitae, id
est, ex genere Israel, etiam illi qui separati fuerant a templo. Remansit autem ad templum tribus
Iuda, et tribus Beniamin. Tribus Levi in sacerdotibus, tribus Iuda regia, et tribus Beniamin, hoc
solum remansit ad Ierusalem et ad templum Dei, quando facta est separatio illa in servo
Salomonis 21. Non ergo leviter accipiatis quod ait: de tribu Beniamin; inhaerens Iudae, non recedens
a templo. Hebraeus ex Hebraeis, secundum legem Pharisaeus, secundum aemulationem
persequens Ecclesiam 22. Inter merita sua commemorat quod fuerit persecutor: secundum
aemulationem, inquit. Quam aemulationem? Non eram, inquit, piger Iudaeus; quidquid erat quod
Legi meae adversarium videretur, impatienter ferebam, acriter insequebar. Haec apud Iudaeos
nobilitas; sed apud Christum quaeritur humilitas. Ideo ibi iste Saulus, hic Paulus. Saulus a Saule
nomen derivatur. Qui fuerit Saul, nostis; ipsius electa est statura proceris. Sic eum describit
Scriptura, quod supereminens esset omnibus, quando electus est ut ungeretur in regem 23. Non fuit
sic Paulus, sed factus Paulus. Paulus enim parvus, ideo Paulus modicus. Ergo: Secundum
aemulationem, inquit, persequens Ecclesiam 24. Hinc intellegant homines, qualis apud Iudaeos
fuerim, qui Christi Ecclesiam persequebar aemulatione traditionum paternarum.

Ambulare in lege sine querela.
4. 6. Addit: Secundum iustitiam quae est in lege, qua fuerim sine querela 25. Novit Caritas vestra,
dictos esse sine querela ambulasse in omnibus iustificationibus Domini Zachariam et Elizabeth. In
omnibus, inquit Scriptura, iustificationibus Domini ambulantes sine querela 26. Ecce hoc erat et
Paulus noster, quando Saulus erat. In lege sine querela ambulabat; et quod in eo fuit sine querela,
hoc de illo faciebat magnam querelam. Quid ergo putamus, fratres, esse sine querela secundum
iustitiam, quae in lege est, malum est? Si malum est, secundum iustitiam quae in lege est, esse
sine querela; ergo aliquid mali est lex? Sed habemus eumdem Apostolum dicentem: Itaque lex
quidem sancta, et mandatum sanctum, et iustum, et bonum 27. Si lex sancta, et mandatum
sanctum, et iustum, et bonum; secundum iustitiam quae est ex lege sancta, conversari sine
querela, quomodo potest non esse bonum? quomodo potest non esse sanctum? An forte sanctum
est? Audiamus ipsum Apostolum; videte quid dicat: Quae mihi lucra fuerunt, haec propter Christum
damna esse duxi 28. Damna sua dicit, et inter damna sua computat, quod in iustitia, quae est in
lege, fuerit sine querela. Verumtamen, inquit, et arbitror omnia damna esse propter eminentem
scientiam Christi Iesu Domini nostri 29. Attendo, inquit, laudes meas, comparo eminentiae Domini
nostri Iesu Christi. Illud sitio, hoc contemno. Parum est hoc: Propter quem arbitror, inquit, omnia
non solum detrimenta esse, verum et stercora existimavi esse, ut Christum lucrifacerem 30.

Iustitia ex lege cur a Christo removeat.

418

