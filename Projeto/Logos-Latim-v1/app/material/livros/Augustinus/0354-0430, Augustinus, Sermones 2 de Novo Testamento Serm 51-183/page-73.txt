Qualis humilis? Deferebatur illi honor a populo, et ipse respuebat. Errabant homines in eius
magnitudine, et ipse se humiliabat. Nolebat crescere hominum verbis, quia comprehenderat Dei
Verbum.

Christi testimonium de Ioanne.
2. Ergo hoc Ioannes de Christo: Christus de Ioanne quid? Modo audivimus: Coepit dicere ad turbas
de Ioanne: Quid existis in desertum videre? arundinem vento moveri? 4 Utique non; quia Ioannes
non circumflabatur omni vento doctrinae. Sed quid existis videre? hominem mollibus vestitum? 5
Non; quia Ioannes aspera erat veste vestitus: habebat enim vestem de pilis camelorum, non de
plumis. Sed quid existis videre? Prophetam? Ita: et maior quam Propheta 6. Quare maior quam
propheta? Venturum Dominum praenuntiaverunt, quem videre desideraverunt: et non viderunt:
huic autem praestitum est quod illi quaesierunt. Vidit Dominum Ioannes, vidit; digitum in eum
intendit, et ait: Ecce Agnus Dei, ecce qui tollit peccata mundi 7: ecce est. Iam venerat, et non
agnoscebatur: et ideo et in ipso Ioanne errabatur. Ecce est hic quem desideraverunt videre
Patriarchae, quem praenuntiaverunt Prophetae, quem praesignavit Lex. Ecce Agnus Dei, ecce qui
tollit peccata mundi. Et ille bonum testimonium perhibuit Domino, et Dominus illi: In natis
mulierum, inquit Dominus, nemo surrexit maior Ioanne Baptista: qui autem minor est in regno
coelorum, maior est illo 8; minor tempore, maior maiestate. Se ipsum volens intellegi hoc dixit.
Valde inter homines Ioannes est magnus, quo solus inter homines maior est Christus. Potest et sic
distingui et solvi: In natis mulierum non surrexit maior Ioanne Baptista: qui autem minor est in
regno coelorum, maior est illo. Non sic quomodo paulo ante dixi. Qui autem minor est in regno
coelorum, maior est: regnum coelorum dixit, ubi Angeli sunt; qui ergo inter Angelos minor est,
Ioanne maior est. Commendavit regnum quod desideremus: proposuit civitatem, cuius cives esse
cupiamus. Quales ibi cives? quam magni cives! Quisquis ibi minor est, Ioanne maior est. Quo
Ioanne? Quo nemo maior surrexit in naris mulierum.

Difficultas: an Ioannes dubitaverit de Christo.
3. Audivimus verum et bonum testimonium et Ioannis de Christo, et Christi de Ioanne. Quid sibi
ergo vult, quod misit ad eum discipulos suos Ioannes, cum inclusus esset in carcere iam
occidendus, et ait discipulis suis: Ite, dicite illi: Tu es qui venturus es, an alium exspectamus? 9 Ipsa
est tota laudatio? Illa laudatio facta est dubitatio? Quid dicis, Ioannes? cui dicis? quid dicis? Iudici
dicis, praeco dicis. Tu digitum intendisti, tu eum ostendisti: tu dixisti: Ecce Agnus Dei, ecce qui tollit
peccata mundi 10. Tu dixisti: Nos omnes de plenitudine eius accepimus 11: tu dixisti: Non sum
dignus corrigiam calceamenti eius solvere 12. Et modo tu dicis: Tu es qui venis, an alium
exspectamus? Ille ipse non est? Tu quis es? Nonne tu es praecursor ipsius? Nonne tu es de quo
praedictum est: Ecce mitto Angelum meum ante faciem tuam, et praeparabit viam tuam 13?
Quomodo viam praeparas, et tu erras? Venerunt ergo discipuli Ioannis: et Dominus ad illos: Ite,
dicite Ioanni: Caeci vident, surdi audiunt, claudi ambulant, leprosi mundantur, pauperes
evangelizantur: et beatus qui in me non fuerit scandalizatus 14. Nolite suspicari Ioannem
scandalizatum esse in Christo. Et tamen verba quasi sic sonant: Tu es qui venis? Opera interroga:
Caeci vident, surdi audiunt, claudi ambulant, leprosi mundantur, mortui resurgunt, pauperes
evangelizantur: et quaeris an ego sum? Opera, inquit, mea, verba mea sunt. Ite, renuntiate. Illis
autem abeuntibus 15 <...> Ne forte aliquis dicat: Bonus erat primo Ioannes, et Spiritus Dei deseruit
illum; ideo ista dixit post eorum discessum; post discessum ipsorum quos miserat Ioannes, Christus
laudavit Ioannem.

Solvitur difficultas.
4. Quid sibi ergo vult obscura quaestio? Luceat sol, unde illa lucerna accensa est. Prorsus ita solutio
evidens solutio est. Ioannes seorsum habebat discipulos: non separatus, sed testis paratus.
Oportebat enim ut talis perhiberet testimonium Christo, qui et ipse discipulos colligebat, qui ei
poterat invidere, si non possit videre. Ergo quia pro magno habebant discipuli Ioannis, magistrum
suum Ioannem; audiebant a Ioanne testimonium de Christo, et mirabantur: moriturus, ab illo eos
voluit confirmari. Sine dubio enim illi dicebant apud se ipsos: Iste de illo tanta dicit, ipse de se ista
non dicit. Ite, dicite illi: non quia ego dubito, sed ut vos instruamini. Ite, dicite illi: quod ego soleo
dicere, ab ipso audite; audistis praeconem, confirmamini a iudice. Ite, dicite illi: Tu es qui venis, an
alium exspectamus? Ierunt, et dixerunt; propter se, non propter Ioannem. Et propter illos dixit
Christus: Caeci vident, claudi ambulant, surdi audiunt, leprosi mundantur, mortui resurgunt,
pauperes evangelizantur. Videtis me, agnoscite me: videtis facta, factorem agnoscite. Et beatus qui
in me non fuerit scandalizatus. Sed de vobis dico, non de Ioanne. Nam ut sciremus quia non de

73

