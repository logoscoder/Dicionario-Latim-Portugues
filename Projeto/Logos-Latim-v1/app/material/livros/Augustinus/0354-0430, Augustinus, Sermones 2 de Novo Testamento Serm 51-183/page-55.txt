indignum, praestitit dignum; non in cuius parietes, sed in cuius cor Christus intraret. Neque hoc
diceret cum tanta fide et humilitate, nisi illum, quem timebat intrare in domum suam, corde
gestaret. Nam non erat magna felicitas, si Dominus Iesus intraret in parietes eius, et non esset in
pectore eius. Magister quippe humilitatis et verbo et exemplo, discubuit et in domo cuiusdam
pharisaei superbi, nomine Simonis 2. Et cum in domo eius recumberet, non erat in corde eius ubi
caput Filius hominis reclinaret 3.

Superbus a discipulatu Christi repulsus.
1. 2. Ita enim quemdam superbum, quantum intellegitur ex verbis ipsius Domini, ultro secum ire
cupientem, a suo discipulatu revocavit. Sequar te, Domine, ait, quocumque ieris. Et Dominus in eius
corde invisibilia videns: Vulpes, inquit, foveas habent, et volatilia coeli nidos: Filius autem hominis
non habet ubi caput suum reclinet 4. Hoc est, Habitant in te insidiae sicut vulpes, habitat superbia
sicut coeli volatilia: Filius autem hominis simplex contra insidias, humilis contra superbiam, non
habet ubi caput suum reclinet. Et ipsa reclinatio capitis, non erectio, humilitatis magistra est.
Revocat ergo istum ire cupientem, trahit alium recusantem. Eodem quippe loco ait cuidam:
Sequere me. Et ille: Sequar te, Domine: sed sine me primo ire et sepelire patrem meum 5. Pie
quidem excusavit: et ideo dignior cuius excusatio removeretur, vocatio firmaretur. Pium erat quod
volebat facere: sed docuit magister quid deberet praeponere. Volebat enim eum esse vivi verbi
praedicatorem, ad faciendos victuros. Erant autem alii, per quos illa necessitas impleretur. Sine,
inquit, mortuos sepelire mortuos suos 6. Infideles cadaver quando sepeliunt, mortui mortuum
sepeliunt. Illius corpus animam perdidit: illorum anima Deum. Sicut enim vita corporis anima est:
sic vita animae Deus. Sicut exspirat corpus, cum animam emittit: ita exspirat anima, cum Deum
amittit. Deus amissus, mors animae: anima emissa, mors corporis. Mors corporis necessaria: mors
animae voluntaria.

Centurionis fides in humilitate.
1. 3. Discumbebat ergo Dominus in domo pharisaei cuiusdam superbi 7. In domo eius erat, ut dixi;
et in pectore eius non erat. In huius vero Centurionis domum non intravit, et pectus possedit.
Zacchaeus vero Dominum et domo suscepit, et animo 8. Huius tamen fides in humilitate laudatur.
Dixit enim: Non sum dignus ut sub tectum meum intres 9. Et Dominus: Amen dico vobis, non inveni
tantam fidem in Israel 10: secundum carnem. Nam et iste iam Israelites erat secundum spiritum.
Venerat Dominus ad Israelem carnalem, id est, ad Iudaeos, ibi primum quaerere oves perditas 11, in
quo populo, et de quo populo etiam corpus assumpserat: Non ibi inveni tantam fidem, ipse dicit.
Possumus nos metiri fidem hominum, sicut homines: ille qui interiora cernebat, ille quem nemo
fallebat, perhibuit testimonium cordi hominis, audiens verba humilitatis, pronuntians sententiam
sanitatis.

In centurione gentes figuratae.
2. 4. Unde autem hoc praesumpsit? Et ego, inquit, homo sum sub potestate constitutus, habens
sub me milites; et dico huic, Vade, et vadit; et alii, Veni, et venit; et servo meo, Fac hoc, et facit 12.
Potestas sum quibusdam sub me positis, positus sub potestate quadam super me. Si ergo ego,
inquit, homo sub potestate, iubendi habeo potestatem; quid tu possis, cui omnes serviunt
potestates? Erat autem iste de Gentibus: erat quippe centurio. Iam Iudaea gens habebat militem
Romani imperii. Ibi iste militem agebat, quantum agere centurio poterat; et sub potestate, et
habens potestatem; subditus obediens, subditos regens. Dominus autem (quod intendat praecipue
necessario Caritas vestra), quamvis in populo Iudaico esset, iam pronuntiabat Ecclesiam toto orbe
terrarum futuram, in quam erat missurus Apostolos: ipse a Gentibus non visus et creditus, a Iudaeis
visus et occisus. Quomodo enim domum huius Dominus corpore non intravit, et eius tamen fidem
atque ipsam domum absens corpore, praesens maiestate sanavit: sic et idem Dominus in solo
Iudaeo populo corpore fuit; apud alias gentes nec de virgine natus est, nec passus est, nec pedibus
ambulavit, nec humana pertulit, nec divina mirabilia fecit. Nihil horum in caeteris gentibus: et
tamen de illo impletum est, quod dictum erat: Populus quem non cognovi, servivit mihi. Quomodo,
si non cognovit? In auditu auris obedivit mihi 13. Iudaea gens cognovit, et crucifixit: orbis terrarum
audivit, et credidit.

Mulier tangens fimbriam Christi.
3. 5. Hanc quodam modo absentiam corporis sui et praesentiam virtutis suae in omnibus Gentibus,
et in illa muliere significavit, quae fimbriam vestimenti eius tetigerat, cum requirit dicens: Quis me

55

