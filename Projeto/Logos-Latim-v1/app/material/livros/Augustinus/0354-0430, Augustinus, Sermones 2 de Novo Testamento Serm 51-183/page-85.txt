contionatus est, ipse ad hanc salutem genus humanum vocavit: Discite a me, inquit, non creare
creaturam; discite quoniam mitis sum et humilis corde. In principio erat: quid excelsius? Verbum
caro factum est 3: quid humilius? Imperat mundo: quid excelsius? Pendet in ligno: quid humilius?
Quando ille ista propter te, tu quid adhuc erigeris, adhuc tumes, follis inflatus? Deus est humilis, et
tu superbus? Forte, quoniam dixit: Excelsus est Dominus, et humilia respicit 4, dicis tu: " Me non
respicit ". Quid te infelicius, si non respicit, sed despicit? Respectio miserationem habet, despectio
contemptum. Sed forte, quia Dominus humilia respicit, latere te putas, quia tu humilis non es,
excelsus es, superbus es. Non lates hic oculos Dei. Vide enim quid ibi dicat. Excelsus est Dominus.
Excelsus certe. Quomodo ad eum pervenias, scalas quaeris? Humilitatis lignum quaere, et
pervenisti. Excelsus est Dominus, humilia respicit: excelsa autem (ne te putes latere, qui superbus
es) excelsa autem a longe cognoscit 5. Cognoscit, sed a longe. Longe est a peccatoribus salus 6.
Humilia quid? de proximo. Mirum machinamentum Omnipotentis! Excelsus est, et humilia de
proximo respicit; alti sunt superbi, excelsus eos a longe cognoscit. Prope est Dominus eis qui
obtriverunt cor, et humiles spiritu salvos faciet 7. Ergo, fratres, non in vobis tumescat superbia, sed
putescat: horrete illam, abicite illam. Humilem quaerit Christianum Christus. Christus in caelo,
Christus nobiscum, Christus in infernis, non retinendus, sed soluturus. Habemus talem ducem.
Sedet ad dexteram Patris, sed de terra nos colligit; illum sic, illum autem sic: illi praestando, istum
castigando; illum laetificando, illum tribulando. Colligat, qui colligit; colligat, ne pereamus; illuc
colligat, ubi non perimus: in illam vivorum regionem, ubi merita agnoscuntur, et iustitia coronatur.

30

SERMO 71

DE VERBIS EVANGELII MT 12,32:
" QUI DIXERIT VERBUM CONTRA SPIRITUM SANCTUM, NON
REMITTETUR EI, NEQUE IN HOC SAECULO, NEQUE IN FUTURO "
SIVE DE BLASPHEMIA IN SPIRITUM SANCTUM

Pharisaei de regno diaboli recedere ex suis verbis admonentur.
1. 1. Magna quaestio est de recenti evangelica lectione proposita; cui solvendae, quantum ad nos
attinet, impares sumus: sed sufficientia nostra ex Deo est 1, quantum eius adiutorium vel accipere
vel capere possumus. Prius ergo magnitudinem advertite quaestionis: ut, cum eius molem humeris
nostris impositam videritis, oretis pro laboribus nostris, atque in auxilio quod nobis praebetur
inveniatis aedificationem mentibus vestris. Cum Domino fuisset oblatus daemonium habens caecus
et mutus, et curasset eum, ita ut loqueretur et videret, et stuperent omnes turbae dicentes:
Numquid hic est filius David? 2 Pharisaei audientes dixerunt: Hic non eicit daemones, nisi in
Beelzebub principe daemoniorum. Iesus autem, sciens cogitationes eorum, dixit eis: Omne regnum
divisum contra se desolabitur, et omnis civitas vel domus divisa contra se non stabit; et si Satanas
Satanam eicit, adversum se divisus est: quomodo ergo stabit regnum eius? 3 Hoc dicens, ex
ipsorum confessione volebat intellegi, quod in eum non credendo in regno diaboli esse delegissent,
quod utique adversum se divisum stare non posset. Eligant ergo Pharisaei quod voluerint. Si
Satanas Satanam non potest eicere, nihil contra Dominum quod dicerent invenire potuerunt; si
autem potest, multo magis sibi prospiciant, et recedant de regno eius, quod adversum se divisum
stare non potest.

Diaboli eiectio per Christi virtutem.
1. 2. In quo autem Dominus Christus eiciat daemones, ne daemoniorum principem existiment,
attendant quod sequitur: Et si ego, inquit, in Beelzebub eicio daemones, filii vestri in quo eiciunt?
Ideo ipsi iudices erunt vestri 4. Dixit hoc utique de discipulis suis, illius populi filiis, qui certe discipuli
Domini Iesu Christi bene sibi conscii fuerant nihil se malarum artium a bono magistro didicisse, ut in
principe daemonum eicerent daemones. Ideo, inquit, ipsi iudices erunt vestri. " Ipsi, inquit, ipsi
ignobilia et contemptibilia huius mundis 5, in quibus non artificiosa malignitas, sed sancta
simplicitas meae virtutis apparet, ipsi testes mei iudices erunt vestri ". Deinde subiungit: Si autem
ego in Spiritu Dei eicio daemones, igitur pervenit in vos regnum Dei 6. Quid est hoc? " Si ego, inquit,
in Spiritu Dei eicio daemones, non aliter possent et filii vestri eicere, quibus non malignam
doctrinam sed fidem simplicem dedi. Procul dubio pervenit in vos regnum Dei, quo subvertitur
regnum diaboli; cum quo et vos subvertimini, si non mutemini ".

85

