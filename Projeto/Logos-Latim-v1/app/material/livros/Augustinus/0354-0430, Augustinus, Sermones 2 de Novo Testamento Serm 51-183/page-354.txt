Occasione ergo accepta peccatum per mandatum fefellit me, et per illud occidit 27. Gladio quem
portabas, te inimicus occidit; armis tuis te vicit, armis tuis te interemit. Recipe mandatum: scito
esse arma, non quibus occidat te, sed quibus a te occidatur inimicus. Sed noli praesumere de
viribus tuis. Vide parvum David contra Goliath, vide parvum contra ingentem; sed in nomine Domini
praesumentem. Tu venis ad me, inquit, cum clypeo et lancea; ego in nomine Domini
omnipotentis 28. Sic, sic; aliter non: omnino aliter non prosternitur inimicus. Qui praesumit de
viribus suis, antequam pugnet ipse prosternitur.

Apostolus etiam atque etiam legis apertissimus laudator.
10. 12. Videte tamen, carissimi, videte etiam atque etiam Paulum apostolum contra furorem
Manichaeorum esse legis divinae apertissimum laudatorem, videte quid adiungat: Itaque lex
quidem sancta, et mandatum sanctum, et iustum, et bonum. Numquid uberius laudari potest? Paulo
ante verbo illo quod dixit: Absit! defenderat a crimine, non laudaverat. Aliud est a crimine obiecto
defendere, aliud debito praeconio praedicare. Crimen obiectum fuit: Quid ergo dicemus? Lex
peccatum est? 29 Defensio, Absit! Uno verbo defenditur veritas; quia magna est Apostoli
defendentis auctoritas. Quid diu defendat? Sufficit. Absit! An vultis, inquit, experimentum accipere
eius qui in me loquitur Christus? 30 Modo autem: Itaque lex quidem sancta, et mandatum sanctum,
et iustum, et bonum.

Idem tractatur argumentum.
10. 13. Quod ergo bonum est, mihi factum est mors? Absit! Quia bonum non est mors. Sed
peccatum ut appareat peccatum, per bonum operatum est mihi mortem 31. Mors non est lex, sed
peccatum est mors. Iamdudum autem dixerat: Sine lege peccatum mortuum est 32. Ubi vos
admonueram, quia mortuum est, dixit, absconditum latet, non apparet. Modo videte quam vere ita
dictum sit: Peccatum, inquit, ut appareat peccatum. Non dixit: Ut sit; quia erat et quando non
apparebat. Peccatum ut appareat peccatum. Quid est: Ut appareat peccatum? Quia
concupiscentiam nesciebam, nisi lex diceret: Non concupisces 33. Non ait: Concupiscentiam non
habebam; sed: Concupiscentiam nesciebam. Sic etiam hic non ait: Ut sit peccatum; sed: Ut
appareat peccatum, per bonum mihi operatum est mortem. Quam mortem? Ut fiat supra modum
peccator aut peccatum per mandatum 34. Attende: supra modum peccator. Quare supra modum?
Quia iam et praevaricatio. Ubi enim lex non est, nec praevaricatio 35.

Peccatum ex primo homine tractum.
11. 14. Videte ergo, fratres, videte genus humanum a prima illius primi hominis morte fluxisse.
Etenim: Peccatum a primo homine intravit in hunc mundum, et per peccatum mors, et ita in omnes
homines pertransiit 36. Pertransiit, verbum attendite, quod audistis; considerate, videte quid est
pertransiit. Pertransiit: inde est et parvulus reus; peccatum nondum fecit, sed traxit. Etenim illud
peccatum non in fonte mansit, sed: pertransiit; non in illum aut illum, sed: in omnes homines
pertransiit. Genuit peccatores morti obnoxios primus peccator, primus praevaricator. Venit ad
sanandos de Virgine Salvator. Quia ad te non qua venisti, venit; non enim ille de concupiscentia
maris et feminae, non de illo vinculo concupiscentiae. Spiritus, inquit, Sanctus superveniet in te.
Dictum est hoc Virgini, dictum est fide ferventi, non concupiscentia carnis aestuanti: Spiritus
Sanctus superveniet in te, et virtus Altissimi obumbrabit tibi 37. Quae tale obumbraculum haberet,
quando ardore libidinis aestuaret? Quia ergo non qua venisti ad te venit, liberat te. Ubi te invenit?
Venumdatum sub peccato, iacentem in morte primi hominis, trahentem peccatum primi hominis,
habentem reatum antequam habere posses arbitrium. Ecce ubi te invenit, quando parvulum
invenit. Sed parvuli aetatem excessisti: ecce crevisti, primo peccato multa addidisti; legem
accepisti, praevaricator exstitisti. Sed noli esse sollicitus: Ubi abundavit peccatum, superabundavit
gratia 38. Conversi ad Dominum, etc.

136 SERMO 154

DE VERBIS APOSTOLI, (ROM 7, 14 SS):
"SCIMUS QUIA LEX SPIRITALIS EST; EGO AUTEM CARNALIS SUM", ETC.
CONTRA PELAGIANOS,

354

