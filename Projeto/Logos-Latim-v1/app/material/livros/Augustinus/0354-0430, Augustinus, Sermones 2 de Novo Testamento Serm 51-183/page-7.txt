dixerat ei: Ecce concipies in utero, et paries filium, et vocabis nomen eius Iesum. Hic erit magnus,
et Filius Altissimi vocabitur 37. Meruerat parere Filium Altissimi, et erat humillima: nec se marito,
nec in ordine nominis praeferebat, ut diceret, Ego et pater tuus; sed: Pater tuus, inquit, et ego. Non
attendit sui uteri dignitatem: sed attendit ordinem coniugalem. Non enim humilis Christus matrem
suam superbire docuisset. Pater tuus et ego dolentes quaerebamus te 38. Pater tuus, inquit, et ego:
quia caput mulieris vir 39. Quanto minus debent superbire caeterae feminae? Nam et ipsa Maria
mulier dicta est, non corrupta virginitate, sed appellatione propria gentis suae. Dixit enim de
Domino Iesu Christo et Apostolus: Factum ex muliere 40: non tamen interrupit ordinem et textum
fidei nostrae, qua confitemur natum de Spiritu sancto, et virgine Maria 41. Illa enim virgo concepit,
virgo peperit, virgo permansit. Sed mulieres omnes feminas illi appellaverunt, proprietate linguae
hebraeae. Audi evidentissimum exemplum. Prima femina, quam fecit Deus sumptam de latere viri,
antequam cum viro concumberet, quod posteaquam de paradiso exierunt scribitur factum, tamen
mulier iam vocabatur, dicente Scriptura: Formavit eam in mulierem 42.

Christus patrem Ioseph non negat.
11. 19. Quod ergo respondet Dominus Iesus Christus: Oportebat me esse in his quae Patris mei
sunt 43; non sic indicat Patrem Deum, ut neget patrem Ioseph. Unde hoc probamus? secundum
Scripturam, quae sic ait: Et dixit ad illos: Non sciebatis quia in his quae Patris mei sunt oportet me
esse. Illi autem non intellexerunt quid illis locutus est. Et cum descendisset cum illis, venit
Nazareth, et erat subditus illis 44. Non dixit: Erat subditus matri; aut, erat subditus ei: sed, erat,
inquit, subditus illis. Quibus subditus erat? Nonne parentibus? Ambo parentes erant, quibus ille
subditus erat, ea dignatione qua filius hominis erat.

Pueri Iesu obedientia imitanda pueris.
12. 19. Iamdudum praecepta feminae accipiebant: nunc pueri accipiant, ut obsequantur
parentibus, eisque sint subditi. Christo mundus subditus, Christus parentibus subditus.

Christus et filius et Dominus David.
12. 20. Videtis ergo, fratres, quod non ita dixerit: "Oportet me in his quae Patris mei sunt esse", ut
intellegeremus quasi dictum, Vos non estis parentes mei. Sed parentes illi temporaliter, Pater ille
sempiterne. Parentes illi filii hominis, Pater ille Verbi et Sapientiae suae, Pater Virtutis suae, per
quam cuncta formavit. Si per illam formantur universa, quae attingit a fine usque ad finem fortiter
et disponit omnia suaviter 45, per Filium Dei et illi formati sunt, quibus idem ipse postea filius
hominis subderetur. Et Apostolus dicit eum filium David: Qui factus est ei, inquit, ex semine David,
secundum carnem 46. Sed tamen ipse Dominus quaestionem proponit Iudaeis, quam in his ipsis
verbis solvit Apostolus. Cum enim diceret: Qui factus est ei ex semine David; ad hoc addidit,
secundum carnem, ut intellegeretur secundum divinitatem non esse filius David, sed Filius Dei,
Dominus David. Nam et alio loco sic dicit Apostolus, cum commendaret stirpem Iudaeorum:
Quorum patres, inquit, ex quibus Christus secundum carnem, qui est super omnia Deus benedictus
in saecula 47. Quod secundum carnem, inde filius David: quod autem super omnia Deus benedictus
in saecula, inde Dominus David. Dominus ergo Iudaeis hoc dicit: Cuius esse filium dicitis Christum?
Responderunt: David 48. Hoc enim noverant, quod facile capiebant ex praedicatione Prophetarum.
Et vere ipse erat ex semine David, sed secundum carnem 49 per virginem Mariam desponsatam
Ioseph. Cum ergo responderent Christum filium esse David, ait illis Iesus: Quomodo ergo David in
spiritu vocat eum Dominum, dicens, "Dixit Dominus Domino meo, Sede a dextris meis, quousque
ponam inimicos tuos sub pedibus tuis"? Si ergo David in spiritu vocat eum Dominum, quomodo
filius eius est? 50 Et non potuerunt respondere Iudaei. Sic habemus in Evangelio. Non se negavit
filium esse David; ut nescirent Dominum esse David. Etenim tenebant in Christo quod factus est ex
tempore: non in eo intellegebant quod est in aeternitate. Quapropter docere illos volens divinitatem
suam, quaestionem fecit de humanitate sua: tamquam diceret, "Scitis Christum esse filium David;
respondete mihi quomodo sit et Dominus David". Sed ne illi dicerent, "Non est Dominus David";
ipsum David testem interposuit. Et quid dicit? Verum utique dicit. Nam et illud habes in Psalmis ad
David dicentem: De fructu ventris tui ponam super sedem tuam 51. Ecce filius David. Quomodo et
Dominus David, qui filius David? Dixit, inquit: Dominus Domino meo, Sede ad dexteram meam 52.
Miramini David filium suum Dominum habere, cum videatis Mariam suum Dominum peperisse?
Dominus David, quia Deus; Dominus David, quia omnium: filius autem David, quia filius hominis.
Idem Dominus, idem filius: Dominus David, qui cum in forma Dei esset, non rapinam arbitratus est
esse aequalis Deo 53: filius autem David, quia semetipsum exinanivit, formam servi accipiens 54.

7

