quidem, quod non crediderunt in me 89); tamen, si non dixerit illa cordis impaenitentis duritia
verbum contra Spiritum Sanctum, etiam hoc quod dictum est contra Filium hominis remittetur.

Peccata dimittere totius est Trinitatis.
15. 25. Hic fortassis aliquis quaerat, utrum tantummodo Spiritus Sanctus peccata dimittat, an et
Pater et Filius. Respondemus, quod et Pater et Filius. Ipse enim Filius de Patre dicit: Si dimiseritis
peccata hominibus, dimittet vobis et Pater vester peccata vestra 90. Cui nos quoque dicimus in
oratione dominica: Pater noster, qui es in caelis 91, atque inter cetera et hoc -petimus dicentes:
Dimitte nobis debita nostra 92. De se ipso autem ait: Ut sciatis, quod habeat Filius hominis
potestatem in terra dimittendi peccata 93. " Si ergo, inquis, et Pater et Filius et Spiritus Sanctus
peccata dimittunt, cur illa impaenitentia quae numquam dimittitur tantummodo ad Spiritus
blasphemiam dicitur pertinere; tamquam ille qui hoc impaenitentiae peccato fuerit obligatus dono
Sancti Spiritus resistere videatur, quod eo dono fiat remissio peccatorum?". Ubi et ego quaero,
utrum Christus eiecerit daemonia, an et Pater et Spiritus Sanctus. Si enim tantummodo Christus,
quid est quod ipse dicit: Pater autem in me manens ipse facit opera 94? Ita enim dictum est: Ipse
facit opera 95, tamquam Filius non faciat, sed Pater manens in Filio. Cur ergo alio loco dicit: Pater
meus usque nunc operatur, et ego operor 96? Et paulo post: Quaecumque enim ille fecerit, haec et
Filius similiter facit 97? Quod autem alio loco dicit: Si opera non fecissem in eis, quae nemo alius
fecit 98, ita dicit quasi solus faciat. Si autem haec ita dicuntur, ut tamen inseparabilia sint opera
Patris et Filii, quid credendum est de Spiritu Sancto, nisi quia et ipse pariter operatur? Nam in eo
ipso loco unde exorta est ista quaestio quam discutimus, cum Filius eiceret daemonia, ipse tamen
ait: Si ego in Spiritu Sancto eicio daemonia, igitur pervenit in vos regnum Dei 99.

Trinitatis potestas et operatio individua.
16. 26. Hic forte quis dicat, Spiritum Sanctum dari potius a Patre vel Filio quam sua voluntate
aliquid operari; et ad hoc pertinere quod dictum est: In Spiritu Sancto eicio daemonia 100, quod non
ipse Spiritus sed Christus id faceret Spiritu: ut sic intellegatur quod dictum est: In Spiritu Sancto
eicio, tamquam diceretur: " Spiritu Sancto eicio ". Solent quippe ita loqui Scripturae: Interfecerunt
in gladio 101, id est, " gladio ". Succenderunt in igni 102, id est, " igni "; et Accepit Iesus cultros
petrinos, in quibus circumcideret filios Israel 103, id est: " quibus circumcideret filios Israel ". Sed qui
propterea demunt in Spiritu Sancto propriam potestatem, illud attendant quod dictum a Domino
legitur: Spiritus ubi vult spirat 104. Illud vero quod Apostolus ait: Omnia autem haec operatur unus
atque idem Spiritus 105, verendum est ne quisquam arbitretur, quod ea non operetur Pater et Filius,
cum in eis operibus commemoraverit et donationes curationum et operationes virtutum 106, ubi est
utique et expulsio daemoniorum. Cum vero adiungit et dicit: Dividens propria unicuique, prout
vult 107, nonne manifestat etiam Sancti Spiritus potestatem, sed a Patre et Filio plane individuam? Si
ergo haec ita dicuntur, ut tamen inseparabilis intellegatur operatio Trinitatis; ita ut, cum operatio
Patris dicitur, non eam sine Filio et Spiritu Sancto intellegatur operari; et cum operatio, Filii, non
sine Patre et Spiritu Sancto; et cum operatio Spiritus Sancti, non sine Patre et Filio; satis notum est
recte credentibus, vel etiam ut possunt intellegentibus, et illud ideo dictum esse de Patre: Ipse facit
opera 108, quod ab illo sit origo etiam operum, a quo est exsistentia cooperantium Personarum (quia
et Filius de illo natus est, et Spiritus Sanctus principaliter de illo procedit de quo natus est Filius et
cum quo illi communis est idem Spiritus), et illud quod ait Dominus: Si opera non fecissem in eis,
quae nemo alius fecit 109, non ad Patrem vel Spiritum retulisse, quod ei non sint in illis operibus
cooperati, sed ad homines, a quibus leguntur multa facta miracula, et tamen a nullo quae Filius
fecit; et quod ait Apostolus de Spiritu Sancto: Omnia autem haec operatur unus atque idem
Spiritus 110, non ideo dictum quia non ei cooperatur Pater et Filius, sed quia in his operibus non sunt
multi sed unus Spiritus, et in diversis suis operationibus non est a se ipse diversus.

Substantialis est unitas Personarum quae communiter et aequaliter operantur
ad extra.
16. 27. Nec tamen inaniter, sed rationabiliter et veraciter dicitur Patrem dixisse, non Filium aut
Spiritum Sanctum: Tu es Filius meus dilectus, in quo complacui 111; sed hoc miraculum de caelo
sonabilis verbi quamvis ad personam Patris tantummodo pertinere, cooperatos esset Filium et
Spiritum Sanctum non negamus. Neque enim quia tunc Filius carnem portans cum hominibus
conversabatur in terra, ideo non erat etiam in sinu Patris tamquam unigenitum Verbum, quando illa
de nube, vox facta est; aut sapienter et spiritaliter credi potest Deum Patrem operationem
verborum suorum sonantium atque transeuntium a suae Sapientiae suique Spiritus cooperatione

93

