DE VERBIS EVANGELII IOANNIS (5, 31-35):
"SI EGO TESTIMONIUM PERHIBEO DE ME", ETC.
DEQUE VERBIS APOSTOLI (GAL 5, 14-17):
"SPIRITU AMBULATE, ET CONCUPISCENTIAS CARNIS NE PERFECERITIS.
CARO ENIM CONCUPISCIT", ETC.

Testimonium Christi, etiam de seipso quam verum sit.
1. 1. Audivimus verba sancti Evangelii: et hoc potest aliquem permovere, quod ait Dominus Iesus:
Si ego testimonium perhibeo de me, testimonium meum non est verum 1. Quomodo ergo non est
verum testimonium veritatis? Nonne ipse est qui dixit: Ego sum via, et veritas et vita 2? Cui ergo
credendum est, si veritati non est credendum? Profecto enim non vult credere nisi falsitati, qui non
eligit credere veritati. Dictum est ergo hoc secundum ipsos, ut sic intellegas, et ex his verbis hunc
sensum concipias: Si ego testimonium perhibeo de me, testimonium meum non est verum, id est,
sicut putatis. Ille enim noverat verum esse de se testimonium suum; sed propter infirmos, propter
incredulos, propter non intellegentes, sol lucernas quaerebat. Fulgorem quippe solis lippitudo
eorum ferre non poterat.

Cur quaesitum testimonium Ioannis.
1. 2. Ideo quaesitus est Ioannes, qui testimonium perhiberet veritati; et audistis quid ait: Vos
venistis ad Ioannem. Ille erat lucerna ardens et lucens, et vos voluistis exsultare ad horam in
lumine eius 3. Lucerna ista ad illorum confusionem parata est, quia de hoc dictum est ante tantum
tempus in Psalmis: Paravi lucernam Christo meo. Utquid lucernam soli? Inimicos eius induam
confusione: super ipsum autem florebit sanctificatio mea 4. Denique hic sunt confusi quodam loco
per ipsum Ioannem, quando dixerunt Domino Iudaei: In qua potestate ista facis? Dic nobis. Quibus
respondit: Dicite mihi et vos: Baptismum Ioannis de caelo est, an ex hominibus? Audierunt, et
tacuerunt. Cogitaverunt enim apud se cito: Si dixerimus: Ab hominibus, lapidabit nos populus; quia
prophetam habent Ioannem. Si dixerimus: De caelo, dicturus est nobis: Quare ergo non credidistis
ei? Quia Ioannes perhibuit Christo testimonium. Angustati in cordibus suis quaestionibus suis, et
illaqueati laqueis suis, responderunt: Nescimus. Quae potuit alia vox esse tenebrarum? Rectum est
quidem homini, ut quando nescit, dicat: Nescio. Quando autem scit, et dicit: Nescio, testis est
contra se. Utique noverant excellentiam Ioannis, et quia de caelo erat baptismum eius; sed
nolebant acquiescere cui testimonium perhibuit Ioannes. At ubi dixerunt: Nescimus, respondit eis
Iesus: Nec ego dicam vobis in qua potestate ista facio 5. Et confusi sunt, et impletum est: Paravi
lucernam Christo meo; inimicos eius induam confusione.

In martyribus Christus sibi ipse perhibet testimonium.
2. 3. Martyres nonne testes sunt Christi et testimonium perhibent veritati? Sed si diligentius
cogitemus, quando illi martyres perhibent testimonium, ipse sibi perhibet testimonium. Ipse enim
habitat in martyribus, ut perhibeant testimonium veritati. Audi unum ex martyribus, ipsum
apostolum Paulum: Numquid experimentum vultis accipere eius qui in me loquitur Christus? 6 Dum
perhibet ergo testimonium Ioannes, Christus sibi perhibet testimonium, qui habitat in Ioanne.
Perhibeat testimonium Petrus, perhibeat Paulus, perhibeant ceteri Apostoli, perhibeat Stephanus;
ipse sibi perhibet testimonium, qui habitat in omnibus. Ipse enim sine illis Deus est, illi sine illo quid
sunt?

Caritas ex Spiritu Sancto.
2. 4. De ipso dictum est: Ascendit in altum, captivavit captivitatem, dedit dona hominibus 7. Quid
est: captivavit captivitatem? Vicit mortem. Quid est: captivavit captivitatem? Mortem procuravit
diabolus, et ipse diabolus de morte Christi est captivatus. Ascendit in altum. Quid altius caelo
novimus? Evidenter et ante oculos discipulorum suorum ascendit in caelum 8. Hoc scimus, hoc
credimus, hoc fatemur. Dedit dona hominibus. Quae dona? Spiritum Sanctum. Qui tale dat donum,
qualis ipse est? Magna est enim misericordia Dei; donum dat aequale sibi, quia donum eius Spiritus
Sanctus est, et unus Deus tota Trinitas: Pater et Filius et Spiritus Sanctus. Quid nobis praestitit

276

