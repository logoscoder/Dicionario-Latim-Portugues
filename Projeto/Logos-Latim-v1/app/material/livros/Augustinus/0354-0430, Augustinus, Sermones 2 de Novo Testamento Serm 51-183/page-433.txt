4. 5. Iam ergo Dominus, qui Zacchaeum in corde susceperat, in domum eius dignatus est suscipi; et
dixit: Zacchaee, festinans descende, quoniam in domo tua oportet me manere 19. Magnum
beneficium ille arbitrabatur, Christum videre. Qui magnum et ineffabile beneficium putabat,
transeuntem videre, subito meruit in domo habere. Infunditur gratia, operatur fides per
dilectionem; suscipitur Christus in domum, qui iam habitabat in corde. Dicit Christo Zacchaeus:
Domine, dimidium rerum mearum do pauperibus; et si quid aliquem fraudavi, quadruplum reddo 20.
Quasi diceret: Ideo mihi dimidium teneo, non quod habeam, sed unde reddam. Vere ecce quod est
suscipere Iesum, in cor suscipere. Ibi enim erat Christus, in Zacchaeo erat, et de illo sibi dicebat,
quod ex ore eius audiebat. Sic enim Apostolus dicit: Habitare Christum per fidem in cordibus
vestris 21.

Qui sani sibi videntur, insaniunt in medicum. Sanguis medici medicamentum
suo interfectori.
5. 6. Iam ergo quia Zacchaeus erat, quia princeps publicanorum erat, quia valde peccator erat;
quasi sana illa turba, quae impediebat videre Iesum, admirata est, et reprehendit quod in domum
peccatoris intrasset Iesus. Hoc erat reprehendere quod in domum aegroti intravit medicus. Quia
ergo velut peccator Zacchaeus irrisus est, irrisus est autem ab insanis sanatus, Dominus respondit
irridentibus: Hodie salus huic domui facta est 22. Ecce quare intravi, salus hodie facta est. Utique si
Salvator non intrasset, salus in illa domo facta non esset. Quid ergo miraris, aegrote? Voca et tu
Iesum, noli tibi sanus videri. Cum spe aegrotat, qui medicum suscipit: desperate aegrotat, qui per
insaniam medicum caedit. Qualis ergo eius insania, qui medicum occidit? Quanta vero bonitas et
potentia medici, qui de sanguine suo, insano interfectori suo medicamentum fecit? Neque enim ille
qui venerat quaerere et salvare quod perierat, pendens sine causa dicebat: Pater, ignosce illis, quia
nesciunt quid faciunt 23. Insani sunt, medicus sum: saeviant, patienter fero; cum occiderint, tunc
sanabo. Simus ergo inter illos quos sanat. Humanus sermo et omni acceptione dignus, quia Christus
Iesus venit in mundum peccatores salvos facere 24: magnos, pusillos, peccatores salvos facere.
Venit Filius hominis quaerere et salvare quod perierat 25.

Originale peccatum probatur. Christus etiam infantibus Iesus. Parvulorum
baptismus et communio.
6. 7. Qui dicit infantilem aetatem non habere quod salvet Iesus, omnibus fidelibus infantibus
Christum negat esse Iesum. Qui dicit, inquam, infantilem aetatem non habere quod salvet Iesus in
ea, nihil aliud dicit quam Christum Dominum fidelibus infantibus, id est, in Christo baptizatis
infantibus non esse Iesum. Iesus enim quid est? Interpretatur Iesus, Salvator. Salvator est Iesus.
Quos non salvat, non habendo quod in eis salvet, non est illis Iesus. Iam si corda vestra tolerant,
aliquibus baptizatis Christum non esse Iesum, nescio utrum fides vestra in regula sana possit
agnosci. Infantes sunt, sed membra eius fiunt. Infantes sunt, sed Sacramenta eius accipiunt.
Infantes sunt, sed mensae eius participes fiunt, ut habeant in se vitam. Quid mihi dicis: Sanus est,
non habet vitium? Quare cum illo curris ad medicum, si non habet vitium? Non times ne dicat tibi:
Aufer hinc eum quem putas sanum? Filius hominis non venit, nisi quaerere et salvare quod perierat.
Quare illum ad me affers, si non perierat?

Causa quare Christus venit. Ratio nominis Iesu. Parvuli Salvatore egent. Fides
recta sit respondentium pro ipsis in baptismo.
7. 8. Humanus sermo et omni acceptione dignus, quia Christus Iesus venit in mundum 26. Quare
venit in mundum? Peccatores salvos facere. Alia causa non fuit quare veniret in mundum. Non eum
de caelo ad terram merita nostra bona, sed peccata duxerunt. Haec est causa cur veniret,
peccatores salvos facere. Et vocabis, inquit, nomen eius Iesum. Quare vocabis nomen eius Iesum?
Ipse enim salvum faciet populum suum a peccatis eorum 27. Vocabis nomen eius Iesum. Quare
Iesum? quae ratio est huius nominis? Audi quare: Ipse enim salvum faciet populum suum. Unde? A
peccatis eorum. Populum suum a peccatis eorum. Numquid ad istum populum non pertinent
parvuli, quem salvum faciet Iesus a peccatis eorum? Pertinent plane, pertinent, fratres mei. Sic
habete in corde, sic credite, cum ista fide parvulos ad gratiam Christi portate; ne si hanc fidem in
corde non habueritis, pro quibus respondetis, lingua vestra occidatis. Prorsus, fratres, qui non cum
ista fide cum parvulo cucurrerit, fingit. Sanus est, nihil mali habet, nihil vitii habet; sed tollam illum
ad medicum. Quare? Quia sic solet fieri. Non times ne tibi dicat medicus: Tolle hinc tecum ipsum;
non est opus sanis medicus, sed male habentibus 28.

433

