ipsum facta sunt; quomodo possent esse tempora ante Filium, per quem facta sunt tempora? Tolle
ergo omnia tempora, semper cum Patre Filius. Si semper cum Patre Filius, et tamen Filius, semper
genitus; si semper genitus, semper cum genitore erat qui genitus est.

Generatio sempiterna Filii Dei explicari non potest.
4. 5. Numquam hoc vidi, inquies tu, aliquem generantem, et semper cum illo quem generavit; sed
praecessit ille qui generavit, et secutus est tempore ille qui generatus est. Bene dicis: Numquam
hoc vidi, quia hoc ad illud pertinet, quod oculus non vidit. Quaeris quomodo dicatur? Non potest
dici: quia nec auris audivit, nec in cor hominis ascendit 6. Credatur, et colatur. Cum creditur, colitur;
cum colitur, crescitur ; cum crescitur, capitur. Adhuc enim in ista carne; quamdiu peregrinamur a
Domino, ad angelos sanctos, qui haec vident, infantes sumus, lactandi fide, pascendi specie. Sic
enim dicit Apostolus: Quamdiu sumus in corpore, pregrinamur a Domino. Per fidem enim
ambulamus, non per speciem 7. Venturi sumus ad speciem, quae nobis sic promittitur per Ioannem
in Epistola eius: Dilectissimi, filii Dei sumus, et nondum apparuit quid erimus. Filii Dei sumus iam
per gratiam, per fidem, per sacramentum, per sanguinem Christi, per redemptionem Salvatoris: Filii
Dei sumus, et nondum apparuit, quid erimus. Scimus quia cum apparuerit, ei similes erimus;
quoniam videbimus eum sicuti est 8.

Deus cibus mentis beatae.
5. 6. Ecce ad quid nutrimur capiendum, ecce ad quid nutrimur percipiendum, comedendum; ut
tamen quod comeditur non minuatur, et qui comedit, vegetetur. Nam modo cibus vegetat
comedendo; sed minuitur cibus qui comeditur, quando autem coeperimus comedere iustitiam,
comedere sapientiam, comedere illum immortalem cibum; et nos vegetamur, et cibus ille non
minuitur. Si enim novit oculus pasci luce, nec tamen minuit lucem; non enim minor erit lux, quia
videtur a pluribus; plurium oculos pascit, et tamen tanta est quanta erat; et illi pascuntur, et illa non
minuitur; si Deus dedit hoc luci, quam fecit ad oculos carnis, quid est ipse lux ad oculos cordis? Si
ergo laudaretur tibi aliquis cibus magnus, quem pransurus esses, parares ventrem; laudatur tibi
Deus, para mentem.

Resurrectio animae per fidem.
5. 7. Ecce quid tibi dicit Dominus tuus: Veniet hora, inquit, et nunc est. Veniet hora, et ipsa hora
nunc est, quando: quid? Quando mortui audient vocem Filii Dei, et qui audierint, vivent 9. Qui ergo
non audierint, non vivent. Quid est: Qui audierint? Qui obedierint. Quid est: Qui audierint? Qui
crediderint et obtemperaverint, ipsi vivent. Ergo antequam crederent et oboedirent, mortui
iacebant; et ambulabant, et mortui erant. Quid valebant, quia ambulabant mortui? Et tamen si quis
inter illos moreretur corpore, currerent, sepulcrum pararent, involverent, portarent, sepelirent
mortui mortuum, de quibus dictum est: Sine mortuos sepeliant mortuos suos 10. Tales mortui sic
suscitantur verbo Dei, ut vivant in fide. Qui mortui erant in infidelitate, verbo excitantur. De ipsa
hora dixit Dominus: Veniet hora, et nunc est. Verbo enim suo suscitabat mortuos infideles; de
quibus dicit Apostolus: Surge, qui dormis, et exsurge a mortuis, et illuminabit te Christus 11. Haec
resurrectio mentium est, haec resurrectio interioris hominis est, haec resurrectio animae est.

Resurrectio corporis aliis in bonum, aliis in malum.
6. 8. Sed non ista sola est, restat et corporis. Qui resurgit in anima, bono suo resurgit in corpore.
Non enim omnes resurgunt in anima: omnes resurrecturi sunt in corpore 12. In anima, inquam, non
omnes resurgunt, sed qui credunt et obediunt; quia: Qui audierint, vivent 13. Sicut autem ait
Apostolus: Non omnium est fides 14. Si ergo non omnium est fides, non omnes resurgunt in anima.
Cum venerit hora resurrectionis corporis, omnes resurgent; boni sint, mali sint: omnes resurgent.
Sed qui prius resurgit in anima, bono suo resurgit in corpore; qui non prius resurgit in anima, malo
suo resurgit in corpore. Qui resurgit in anima, resurgit in corpore ad vitam; qui non resurgit in
anima, resurgit in corpore ad poenam. Quia ergo Dominus commendavit nobis resurrectionem
istam animarum, ad quam omnes debemus festinare, in qua laborare ut vivamus, et vivendo usque
in finem perseveremus; restabat ut commendaret nobis etiam resurrectionem corporum, quae
futura est in fine saeculi. Sed audite quomodo et ipsam commendavit.

Incarnationis Filii dei causa et ratio. Filius Dei in seipso vita. Quomodo mortuus
sit.
273

