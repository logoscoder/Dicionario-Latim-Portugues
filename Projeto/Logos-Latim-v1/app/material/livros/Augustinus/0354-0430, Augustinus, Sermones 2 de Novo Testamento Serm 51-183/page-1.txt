1 SERMO 51
DE CONSONANTIA EVANGELISTARUM MATTHAEI ET LUCAE
IN GENERATIONIBUS DOMINI

Tractanda suscipitur quaestio proposita in die natali Christi.
1. 1. Exspectationem Caritatis vestrae ille impleat, qui excitavit. Etsi enim quae dicenda sunt vobis,
non nostra, sed Dei esse praesumimus; tamen multo magis nos dicimus, quod humiliter dicit
Apostolus: Habemus thesaurum istum in vasis fictilibus, ut eminentia virtutis Dei sit, et non ex
nobis 1. Non dubitamus itaque meminisse vos pollicitationis nostrae. In ipso promisimus, per quem
nunc reddimus. Nam et cum promitteremus, ab ipso petebamus: et cum reddimus, ab ipso
accipimus. Meminit autem Caritas vestra nos matutina Natalis Domini distulisse quam solvendam
proposuimus quaestionem; quia multi nobiscum, etiam quibus solet esse onerosus sermo Dei,
solemnitatem illam diei debitam celebrabant. Nunc vero puto neminem convenisse, nisi qui audire
desiderat. Non itaque loquimur cordibus surdis, non fastidientibus animis. Haec autem vestra
exspectatio, pro me oratio est. Accessit aliquid; quia et dies Muneris multos hinc ventilavit, pro
quorum quidem salute quantum satagimus, tantum fratres ut satagatis hortamur; et pro his qui
nondum intenti sunt spectaculis veritatis, sed dediti sunt spectaculis carnis, intenta mente
deprecemini Deum. Novi enim, et certe scio esse modo in numero vestro eos qui hodie
contempserunt: sed rumpunt ea quae consuerunt. Mutantur enim homines, et in melius et in
deterius. Quotidianis huiuscemodi experimentis vicissim et laetamur et contristamur; laetamur
correctis, contristamur depravatis. Ideoque Dominus non ait salvum futurum esse qui coeperit; sed:
Qui perseveraverit, inquit, usque in finem, hic salvus erit 2.

Paganorum spectacula nugacia et carnalia; Christianorum autem spiritalia.
1. 2. Quid autem potuit admirabilius nobis concedere Dominus Iesus Christus Filius Dei, qui est et
filius hominis, quia et hoc esse dignatus est; quid potuit magnificentius, quam ut non solum
spectatores nugacium munerum aggregaret ovili suo, sed etiam nonnullos qui illic spectari solent?
Non enim tantum amatores venatorum, sed etiam ipsos venatores venatus est ad salutem: quia et
ipse spectatus est. Audi quomodo. Ipse dixit, ipse antequam spectaretur praedixit, et tamquam
factum esset quod futurum erat prophetico eloquio praenuntiavit, dicens in Psalmo: Foderunt
manus meas et pedes meos, dinumeraverunt omnia ossa mea 3. Ecce quomodo spectatus est, ut
ossa eius dinumerarentur. Et dicit apertius ipsum spectaculum: Ipsi vero consideraverunt et
inspexerunt me 4. Spectabatur illudendus, spectabatur ab eis qui non ei saltem faverent in illo
spectaculo, sed saevirent: quomodo spectari fecit martyres suos primitus, dicente Apostolo:
Spectaculum facti sumus mundo, et Angelis et hominibus 5. Sed duo genera hominum talia
spectacula spectant; unum carnalium, alterum spiritalium. Carnales spectant, miseros putantes eos
martyres, qui bestiis subiecti sunt, qui capite caesi, qui ignibus concremati, detestantes eos et
exhorrentes. Alii vero sicut et sancti Angeli spectant, non attendentes corporum laniatus, sed
mirantes fidei integritatem. Magnum spectaculum praebet oculis cordis integer animus, corpore
dissipato. Haec vos cum in ecclesia leguntur, libenter spectatis oculis cordis. Si enim nihil
spectaretis, nihil audiretis. Videtis ergo quod hodie spectacula non contempsistis, sed elegistis.
Adsit itaque Deus, dans ut amicis vestris quos doletis hodie ad amphitheatrum cucurrisse, et ad
ecclesiam venire noluisse, referatis dulciter vestra spectacula: ut et illis incipiant vilescere illa, quae
amando ipsi viluerunt; et ament vobiscum Deum, de quo nemo potest amator erubescere, quia
illum amat qui non potest vinci. Ament vobiscum Christum, qui eo ipso quo videbatur victus, vicit
orbem terrarum. Vicit enim orbem terrarum sicut videmus, fratres: subiecit omnes potestates,
subiugavit reges, non superbo milite, sed irrisa cruce; non saeviens ferro, sed pendens ligno;
patiendo corporaliter, faciendo spiritaliter. Illius corpus erigebatur in cruce: ille mentes cruci
subdebat. Denique quae gemma pretiosior in diademate, quam crux Christi regnantium in fronte?
Hunc vos amando, nunquam erubescitis. Quam multi enim de amphitheatro victi revertuntur, victis
eis pro quibus insaniunt? Qui magis vincerentur, si vincerent. Subderentur enim vanae laetitiae,
subderentur exsultationi pravae cupiditatis: qui hoc ipso quo illuc currunt, victi sunt. Quam multos
enim putatis, fratres, dubitasse hodie, utrum huc irent, an illuc? Et qui in ipsa dubitatione
considerantes Christum, ad ecclesiam cucurrerunt, vicerunt non quemlibet hominem, sed diabolum
ipsum, totius mundi pessimum venatorem. Qui autem in illa dubitatione elegerunt potius ad
amphitheatrum currere, ab illo utique victi sunt, quem isti vicerunt. Vicerunt autem in illo qui ait:
Gaudete, quia ego vici mundum 6. Quia propterea tentari se passus est Imperator, ut doceret
militem dimicare.

1

