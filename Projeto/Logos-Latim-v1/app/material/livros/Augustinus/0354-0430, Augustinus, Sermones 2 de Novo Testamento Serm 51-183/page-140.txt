permittantur se excusare, sed se potius incipiant accusare, et dicere quod audivimus modo in
Psalmo: Quoniam peccatum meum ego agnosco 13. Dic tu quid est:

Divites sint in operibus bonis.
4. 4. Quid est: Facile tribuant? Numquid et hoc non intellegitur? Facile tribuant, communicent 14.
Habes tu, non habet alius: communica, ut communicetur tibi. Communica hic, et communicabis ibi.
Communica hic panem, et accipies ibi panem. Quem hic panem? Quem colligis cum sudore et
labore, ex maledicto primi hominis. Quem ibi panem? Qui dixit: Ego sum panis vivus, qui de coelo
descendi 15. Dives es hic, sed pauper es ibi. Habes aurum, sed nondum tenes praesentem Christum.
Eroga quod habes, ut accipias quod non habes. Divites sint in operibus bonis, facile tribuant,
communicent.

Quantum in pauperibus erogandum.
4. 5. Ergo perdituri sunt res suas? Communicent, dixit: non, Totum dent. Teneant sibi quantum
sufficit, teneant plus quam sufficit. Demus inde quamdam partem. Quam partem? Decimam
partem. Decimas dabant Scribae et Pharisaei 16. Erubescamus, fratres; decimas dabant, pro quibus
Christus nondum sanguinem fuderat. Decimas dabant Scribae et Pharisaei: ne forte aliquid
magnum facere te putes, quia frangis panem pauperi; et vix est millesima ista facultatum tuarum.
Et tamen non reprehendo: vel hoc fac. Sic sitio, sic esurio, ut et ad istas micas gaudeam. Sed
tamen quid dixerit vivus, qui pro nobis mortuus est, non tacebo. Nisi abundaverit iustitia vestra,
inquit, super Scribarum et Pharisaeorum, non intrabitis in regnum coelorum 17. Ille nos non palpat:
medicus est, usque ad vivum pervenit. Nisi abundaverit iustitia vestra plus quam Scribarum et
Pharisaeorum, non intrabitis in regnum coelorum. Scribae et Pharisaei decimas dabant. Quid est?
Interrogate vos ipsos. Videte quid faciatis, de quanto faciatis; quid detis, quid vobis relinquatis; quid
misericordiae impendatis, quid luxuriae reservetis. Ergo: Facile tribuant, communicent,
thesaurizent sibi fundamentum bonum in futurum, ut apprehendant veram vitam 18.

Pauperes tenentur frenare cupiditates.
5. 6. Admonui divites: audite, pauperes. Vos erogate: vos rapere nolite. Vos tribuite facultates: vos
frenate cupiditates. Audite, pauperes, eumdem ipsum apostolum: Est autem quaestus magnus.
Quaestus est acquisitio lucri. Est autem quaestus magnus, inquit, pietas cum sufficientia 19.
Communem habetis cum divitibus mundum: non communem habetis cum divitibus domum; sed
habetis commune coelum, communem lucem. Sufficientiam quaerite, quod sufficit quaerite, plus
nolite. Caetera gravant, non sublevant; onerant, non honorant. Quaestus magnus, pietas cum
sufficientia. In primis pietas. Pietas est Dei cultus. Pietas cum sufficientia. Nihil enim intulimus in
hunc mundum 20. An attulisti huc aliquid? Sed nec vos, divites, aliquid attulistis. Totum hic
invenistis, cum pauperibus nudi nati estis. Communis est in utroque infirmitas corporis; communis
vagitus, miseriarum testis. Nihil enim intulimus in hunc mundum (pauperibus loquitur); sed nec
auferre aliquid possumus. Victum et tegumentum habentes, his contenti simus. Nam qui volunt
divites fieri 21<...> Qui volunt fieri; non: Qui sunt. Nam qui sunt, sint. Quod ad illos pertinet
audierunt, ut divites sint in operibus bonis, facile tribuant, communicent.
6. 6. Audierunt ipsi. Vos qui nondum estis, audite. Qui volunt divites fieri, incidunt in tentationem et
laqueos, et desideria multa et noxia 22. Non timetis? Audite quod sequitur: Quae mergunt homines
in interitum et perditionem. Non times? Radix est enim omnium malorum avaritia 23. Avaritia est,
velle esse divitem, non iam esse divitem. Ipsa est avaritia. Mergi non times in interitum et
perditionem? Non times radicem omnium malorum avaritiam? De agro tuo exstirpas radicem
spinarum, et non exstirpas de corde tuo radicem malarum cupiditatum? Purgas agrum tuum, unde
fructum capiat venter tuus; et non purgas cor tuum, ubi habitet Deus tuus? Radix est enim omnium
malorum avaritia: quam quidam sequentes, a fide pererraverunt, et inseruerunt se doloribus
multis 24.

Divitis pauperisque occursus.
6. 7. Audistis quid faciatis, audistis quid timeatis, audistis unde ematur regnum coelorum, audistis
unde impediatur regnum coelorum. Omnes in verbo Dei concordate. Et divitem et pauperem Deus
fecit. Scriptura loquitur: Dives et pauper occurrerunt sibi; fecit autem ambos Dominus 25. Dives et
pauper occurrerunt sibi. In qua via, nisi in ista vita? Natus est dives, natus est pauper. Occurristis

140

