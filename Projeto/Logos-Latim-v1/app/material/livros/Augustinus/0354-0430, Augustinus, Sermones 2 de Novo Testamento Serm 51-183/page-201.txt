5. 7. Restat spes, quae, quantum mihi videtur, ovo comparatur. Spes enim nondum pervenit ad
rem: et ovum est aliquid, sed nondum est pullus. Quadrupedes ergo filios pariunt, aves autem spem
filiorum. Spes ergo ad hoc nos hortatur, ut praesentia contemnamus, futura exspectemus; ea quae
retro sunt obliviscentes, cum Apostolo in anteriora extendamur. Sic enim dicit: Unum autem, quae
retro oblitus, in ea quae ante sunt extentus, secundum intentionem sequor ad palmam supernae
vocationis Dei in Christo Iesu 12. Nihil ergo tam inimicum est spei, quam retro respicere, id est, in
eis rebus, quae praeterlabuntur et transeunt, spem ponere: sed in his quae nondum datae sunt, sed
dandae quandoque nunquam transibunt. Quando autem scatet tentationibus mundus, velut pluvia
Sodomae sulfurea, metuendum est exemplum uxoris Loth. Retro enim respexit; et ubi respexit, ibi
remansit. In salem conversa est 13, ut prudentes condiret exemplo. Apostolus Paulus de hac spe ita
loquitur: Spe enim salvi facti sumus. Spes autem quae videtur, non est spes: quod enim videt quis,
quid sperat? Si autem quod non videmus speramus, per patientiam exspectamus 14. Quod enim
videt quis, quid sperat? ovum est. Est ovum, et pullus nondum est. Et testudine tectum est: non
videtur, quia operitur: cum patientia exspectetur; fervescat, ut viviscat. Intende, extendere in
anteriora, obliviscere praeterita. Quae enim videntur, temporalia sunt. Non respicientes, inquit,
quae videntur, sed quae non videntur. Quae enim videntur, temporalia sunt; quae autem non
videntur, aeterna 15. In illa ergo quae non videntur, extende spem: exspecta, sustine. Noli retro
respicere. Ovo tuo scorpium time. Vide quia de cauda percutit, quam retro habet. Non ergo scorpius
perimat ovum tuum, mundus iste spem tuam, ut ita dicam, veneno eo contrario, quo retrario.
Quanta tibi loquitur mundus, quanta post dorsum strepit, ut retro respicias: id est, ut in rebus
praesentibus (nec praesentibus; non enim dicenda sunt praesentia nunquam stantia) spem tuam
ponas; et ab eo quod promisit Christus et nondum dedit, sed quia fidelis est dabit, avertas animum
tuum, et velis requiescere in mundo pereunte.

Clades et vastationes quomodo Christianis utiles.
6. 8. Ideo enim Deus felicitatibus terrenis amaritudines miscet, ut alia quaeratur felicitas, cuius
dulcedo non est fallax: et de ipsis amaritudinibus conatur mundus avertere ab eo quod intendis in
anteriora, et retro convertere. De ipsis amaritudinibus, de ipsis tribulationibus murmuras, et dicis:
Ecce pereunt omnia christianis temporibus. Quid strepis? Non hoc promisit mihi Deus, quod ista non
peribunt: non hoc mihi promisit Christus. Aeterna promisit aeternus: si credidero, ex mortali fiam
aeternus. Quid strepis, o munde immunde? quid strepis? Quid avertere conaris? Tenere vis periens:
quid faceres, si maneres? Quem non deciperes dulcis, si amarus alimenta mentiris? Ego si habeo
spem, si teneo spem, ovum meum non est ab scorpione percussum. Benedicam Dominum in omni
tempore; semper laus eius in ore meo 16. Felix sit mundus, evertatur mundus: Benedicam
Dominum, qui fecit mundum. Benedicam prorsus. Secundum carnem bene sit, secundum carnem
male sit: Benedicam Dominum in omni tempore; semper laus eius in ore meo. Nam si benedico
quando bene est, et blasphemo quando male est; suscepi scorpionis aculeum, compunctus retro
respexi; quod absit a nobis. Dominus dedit, Dominus abstulit; sicut Domino placuit, ita factum est:
sit nomen Domini benedictum 17.

Civitas et regnum in caelis aeternum eos manent.
7. 9. Manet civitas quae nos carnaliter genuit. Deo gratias. Utinam et spiritaliter generetur, et
nobiscum transeat ad aeternitatem. Si non manet civitas quae nos carnaliter genuit, manet quae
nos spiritaliter genuit. Aedificans Ierusalem Dominus 18. Numquid dormitando aedificium suum
perdidit, aut non custodiendo hostes admisit? Nisi Dominus custodierit civitatem, in vanum vigilat
qui custodit eam 19. Et quam civitatem? Non dormit, neque dormitabit, qui custodit Israel 20. Quid
est Israel, nisi semen Abrahae? Quid est semen Abrahae? nisi Christus? Et semini tuo, inquit, quod
est Christus 21. Et nobis quid? Vos autem Christi: ergo semen Abrahae estis, secundum
promissionem haeredes 22. In semine tuo, inquit, benedicentur omnes gentes 23. Civitas sancta,
civitas fidelis, civitas in terra peregrina, in coelo fundata est. O fidelis, noli corrumpere spem, noli
amittere caritatem, accinge lumbos tuos, ascende, praetende lucernas tuas, exspecta Dominum,
quando veniat a nuptiis 24. Quid expavescis, quia pereunt regna terrena? Ideo tibi coeleste
promissum est, ne cum terrenis perires. Nam ista peritura praedicta sunt, praedicta omnino. Non
enim negare possumus quod praedictum est. Dominus tuus quem exspectas, dixit tibi: Exsurget
gens super gentem, et regnum super regnum 25. Habent mutationes terrena regna: veniet ille de
quo dictum est: Et regni eius non erit finis 26.

Adulatorie Vergilius praedixit Romae imperium aeternum.

201

