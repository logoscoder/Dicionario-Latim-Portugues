Novi quia facitis; decimatis mentam et anethum, cuminum et rutam: sed ego alias eleemosynas
loquor: contemnitis iudicium et caritatem. In iudicio et caritate fac eleemosynam cum anima tua.
Quid est in iudicio? Respice, et inveni; displice tibi, pronuntia in te. Et quid est caritas? Dilige
Dominum Deum in toto corde tuo, et tota anima tua, et tota mente tua; dilige proximum tuum
tamquam te ipsum 10; et fecisti misericordiam prius cum anima tua, in conscientia tua. Hanc autem
eleemosynam si praetermittis, da quod vis, dona quantum vis; retrahe de fructibus tuis, non
decimas, sed dimidias; novem partes da, et unam tibi dimitte: nihil facis, quando tecum non facis,
et tecum pauper es. Anima tua vescatur, ne fame pereat. Da illi panem. Quem panem, inquit? Ipse
tecum loquitur. Tu si audires, et intellegeres, et crederes Domino, ipse tibi diceret: Ego sum panis
vivus, qui descendi de coelo 11. Nonne istum panem primum dares animae tuae, et faceres cum illa
eleemosynam? Si ergo credis, debes facere, ut prius pascas animam tuam. Crede in Christum; et
mundabuntur quae intus sunt, et quae foris sunt munda erunt. Conversi ad Dominum, etc.

75

SERMO 107

DE VERBIS EVANGELII LC 12, 13-21:
"DICO VOBIS, ABSTINETE AB OMNI AVARITIA"

Praeceptum de cavenda omni avaritia.
1. 1. Qui Deum timetis, non dubito quin verbum eius cum timore audiatis, et cum hilaritate faciatis;
ut quod promisit, modo speretis, post accipiatis. Dominum modo audivimus praecipientem nobis,
Christum Iesum filium Dei. Praecepit nobis Veritas, quae nec fallit, nec fallitur: audiamus,
timeamus, caveamus. Quid ergo praecepit? Dico, inquit, vobis, abstinete ab omni avaritia 1. Quid
est, ab omni avaritia? Quid est, ab omni? Quare addidit, ab omni? Posset enim sic dicere, Cavete ab
avaritia. Pertinuit ad eum, ut adderet, ab omni; et diceret: Cavete ab omni avaritia.

Qua occasione datum a Christo praeceptum.
1. 2. Quare hoc dixerit, velut occasio ipsa unde natus est sermo, apparet nobis in sancto Evangelio.
Interpellavit enim eum quidam contra fratrem suum, qui totum patrimonium abstulerat, et fratri suo
partem suam non reddebat. Quam bonam ergo causam habuerit iste interpellator, advertitis. Non
enim rapere quaerebat aliena, sed sua a parentibus sibi relicta quaerebat: ipsa Domino interpellato
et iudicante poscebat. Habebat iniquum fratrem: sed iustum iudicem invenerat contra iniquum
fratrem. Deberet ergo perdere in tam bona causa istam occasionem? Aut quis diceret fratri eius,
Redde partem suam fratri tuo, si Christus non diceret? Ille iudex hoc dicturus erat, quem forte frater
ditior et raptor praemio corrumpebat? Miser ergo et paternis opibus destitutus tali ac tanto iudice
invento accedit, interpellat, rogat, causam suam brevissime exponit. Utquid enim opus erat causam
perorare, quando ei loquebatur, qui cor poterat et videre? Domine, inquit, dic fratri meo, ut dividat
mecum haereditatem 2. Non ei dixit Dominus, Veniat frater tuus. Sed nec misit, ut adesset, aut cum
adfuisset, interpellatori dixit: Proba quod dicebas. Petebat dimidiam haereditatem, petebat in terra
dimidiam: in coelo Dominus offerebat totam. Plus Dominus dabat, quam ille postulabat.

Divisor haereditatis Christus esse nolens quid doceat.
2. 3. Dic fratri meo, ut dividat mecum haereditatem. Causa iusta, causa brevis. Sed audiamus et
iudicantem et docentem. Homo, ait: Homo: qui enim pro magno habes istam haereditatem, quid es
nisi homo? Volebat illum facere aliquid plus quam est homo. Quid plus illum volebat facere, cui
volebat avaritiam tollere? Quid eum plus volebat facere? Dico vobis: Ego dixi, dii estis, et filii
Altissimi omnes 3. Ecce quod eum volebat facere, inter deos numerare qui avaritiam non habet.
Homo, quis me constituit divisorem inter vos? 4 Et Paulus apostolus servus ipsius, quando dicebat:
Obsecro vos, fratres, ut idipsum dicatis omnes, et non sint in vobis schismata 5, nolebat esse
divisor. Denique monuit eos qui ad ipsius nomen currebant, et Christum dividebant: Unusquisque
vestrum dicit: Ego sum Pauli, ego Apollo, ego Cephae, ego Christi. Divisus est Christus? Numquid
Paulus pro vobis crucifixus est? aut in nomine Pauli baptizati estis? 6 Videte ergo, quam mali sint
homines, qui volunt esse divisum, qui noluit esse divisor. Quis me, inquit, constituit divisorem inter
vos?

Avaritiae damnatur qui vel sua cupide servat.

207

