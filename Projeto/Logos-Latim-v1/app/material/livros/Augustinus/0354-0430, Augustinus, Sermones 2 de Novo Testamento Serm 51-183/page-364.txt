peccatum; in similitudine carnis peccati mors erat, et peccatum non erat. Si enim caro peccati
esset, et merito peccati poenam mortis lueret, non diceret ipse Dominus: Ecce venit princeps
mundi, et in me nihil inveniet 33. Quare ergo me occidit? Quia quae non rapui, tunc exsolvebam 34.
Prorsus quod fecit de tributo, hoc fecit de morte. Exigebatur tributum, didrachma: Quare, inquit, tu
et discipuli tui non redditis tributum? Vocavit ad se Petrum, et ait ei: Reges mundi a quibus exigunt
tributum? a filiis suis, an ab alienis? Responsum est: Ab alienis. Ergo, inquit, liberi sunt filii. Tamen
ne scandalizemus eos, vade ad mare, mitte hamum, et qui primus surrexerit, id est, primogenitus a
mortuis; aperi, inquit, os eius, et invenies ibi staterem, id est, duas didrachmas, quattuor drachmas;
quia didrachma, id est, duae drachmae, in caput exigebatur. Invenies ibi staterem, hoc est,
quattuor drachmas, da eis pro me et te 35. Quid est: Pro me et te? Ipse Christus, Petrus, Ecclesia
Christi, Ecclesiae quattuor Evangelia. Mysterium latebat: Christus tamen tributum non debitum
persolvebat. Sic persolvit et mortem: non debebat, et persolvebat. Ille nisi indebitum solveret,
numquam nos a debito liberaret.

Christus peccatum factus.
8. 8. Quod ergo impossibile erat legis, quae faciebat praevaricatorem, quia nondum mens convicta
quaesierat Salvatorem; in quo infirmabatur per carnem, misit Deus Filium suum in similitudinem
carnis peccati, et de peccato damnavit peccatum in carne 36. Quomodo ergo non habebat
peccatum, si de peccato damnavit peccatum? Iam aliquando exposuimus vobis hoc 37, sed qui
meminerunt, recognoscant; qui non audierunt, audiant; qui obliti sunt, recolant. Peccatum
vocabatur in lege sacrificium pro peccato. Assidue lex hoc commemorat; non semel, non iterum,
sed saepissime peccata dicebantur sacrificia pro peccatis. Tale peccatum erat Christus. Quid enim
dicamus? Peccatum habebat? Absit! Peccatum non habebat, et peccatum erat. Peccatum erat, dixi,
secundum illam intellegentiam, quia sacrificium pro peccato. Audi quia hoc modo peccatum erat,
ipsum Apostolum audi. De illo loquens ait: Eum qui non noverat peccatum. Ipsam sententiam vobis
exponebam, quando ista dicebam: Eum, inquit, qui non noverat peccatum, id est, Dominum
nostrum Iesum Christum, Deus Pater eum qui non noverat peccatum, pro nobis peccatum fecit;
eum ipsum Christum qui non noverat peccatum, Deus Pater pro nobis peccatum fecit, ut nos simus
iustitia Dei in ipso 38. Videte duo, iustitia Dei, non nostra; in ipso, non in nobis. Inde illi magni sancti,
de quibus dicit Psalmus: Iustitia tua sicut montes Dei. Et quasi diceretur in ipso Psalmo, ubi dictum
est: Iustitia tua; non enim iustitia eorum, sed: Iustitia tua velut montes Dei. Levavi enim oculos
meos in montes, unde veniet auxilium mihi; sed non a montibus: Auxilium enim meum a Domino;
qui fecit caelum et terram 39; ergo cum dixisset: Iustitia tua sicut montes Dei; quasi quaereretur:
Utquid ergo alii nascuntur qui non pertinent ad iustitiam Dei? subiecit: Iudicia tua sicut multa
abyssus 40. Quid est: sicut multa abyssus? Altum est, impenetrabile est, inaccessum est humanae
intentioni. Divitiae enim Dei inscrutabiles; inscrutabilia iudicia eius, investigabiles viae eius 41. Ergo
et hic: Misit Deus Filium suum, propter praescitos, et praedestinatos, vocandos, iustificandos,
glorificandos: ut montes Dei dicant: Si Deus pro nobis, quis contra nos? 42 Misit Deus Filium suum in
similitudinem carnis peccati, et de peccato damnavit peccatum in carne, ut iustitia legis impleretur
in nobis 43. Non implebatur per se, impleta est per Christum. Non enim venit legem solvere, sed
implere 44.

Ambulare secundum carnem et secundum spiritum. Iustitia legis quomodo nunc
impletur.
9. 9. Sed quomodo iustitia legis impleretur in nobis, vel quomodo impletur nobis, vel quibus nobis?
Vis audire in quibus nobis? Qui non secundum carnem ambulamus, sed secundum spiritum 45. Quid
est: secundum carnem ambulare? Carnalibus concupiscentiis consentire. Quid est: secundum
spiritum ambulare? Adiuvari spiritu in mente, et concupiscentiis carnis non oboedire. Sic ergo
impletur in nobis lex, impletur in nobis iustitia Dei. Modo interim impletur: Post concupiscentias
tuas non eas 46. Post concupiscentias tuas, cum audis, illicitas accipe. Post concupiscentias tuas
non eas, debet impleri ex voluntate nostra adiuta gratia Dei; debet impleri: Post concupiscentias
tuas non eas. Quidquid enim illa concupiscentia carnis egit in nobis praeteritorum peccatorum, sive
in factis, sive in dictis, sive in cogitationibus; totum deletum est sacro Baptismate; omnia debita
delevit una indulgentia. Restat ergo cum carne conflictus: quia deleta est iniquitas, sed manet
infirmitas. Inest, titillat delectatio illicitae concupiscentiae; pugna, resiste, noli consentire; et
impletur hic: Post concupiscentias tuas non eas; quia et si quando subrepunt, et usurpant sibi
oculum, aurem, linguam, volaticam cogitationem, nec sic desperemus de salute nostra. Ideo
quotidie dicimus: Dimitte nobis debita nostra 47. Iustitia, inquit, legis impleretur in nobis.

Prudentia carnis et spiritus.
364

