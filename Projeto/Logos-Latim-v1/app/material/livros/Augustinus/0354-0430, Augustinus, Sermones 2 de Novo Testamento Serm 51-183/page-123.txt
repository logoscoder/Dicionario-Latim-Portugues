1. Visionem magnam in monte, ubi se Dominus Iesus tribus discipulis demonstravit, Petro, Iacobo
et Ioanni, cum sanctum Evangelium legeretur, audivimus. Splenduit vultus eius sicut sol 1; hoc
significat Evangelii claritatem. Vestimenta eius facta sunt candida sicut nix 2: hoc significat
Ecclesiae mundationem, cui dictum est per prophetam: Et si fuerint peccata vestra sicut
phoenicium, tamquam nivem dealbabo 3. Elias et Moyses colloquebantur ei: quia Evangelii gratia
testimonium habet a Lege et Prophetis. In Moyse Lex, in Elia Prophetae: ut breviter loquamur. Sunt
enim beneficia Dei per Martyrem sanctum, quae recitabuntur. Audiamus. Placuit Petro tria fieri
tabernacula, Moysi unum, Eliae unum, et Christo unum. Delectabat eum montis solitudo: taedium
patiebatur a tumultu rerum humanarum. Sed tria tabernacula quare quaerebat, nisi quia unitatem
Legis, Prophetiae et Evangelii nondum sciebat? Denique nube emendatus est. Haec eo loquente,
inquit, ecce nubes lucida obumbravit eos 4. Ecce unum tabernaculum nubes fecit: tu tria quare
quaerebas? Et vox de nube: Hic est Filius meus dilectus, in quo mihi complacui; hunc audite 5.
Loquitur Elias; sed hunc audite. Loquitur Moyses: sed hunc audite. Loquuntur Prophetae, loquitur
Lex: sed hunc audite, vocem Legis, et linguam Prophetarum. Ipse in illis sonuit, ipse in se ipso
quando est dignatus apparuit. Hunc audite: hunc audiamus. Quando Evangelium loquebatur, putate
quia nubes erat: inde nobis vox sonuit. Hunc audiamus: quod dicit faciamus, quod promisit
speremus.

44

SERMO 79/A

SERMO DE EVANGELIO UBI IN
MONTE TRANSFIGURATUS EST IESUS

Qui non prius morituri essent quam viderent Filium hominis in regno suo.
1. Priusquam se Dominus in monte monstraret, quomodo audivimus cum sanctum Evangelium
legeretur, dixerat: Sunt hic quidam de circumstantibus qui non gustabunt mortem donec videant
Filium hominis in regno suo 1. Scimus autem in fine saeculi Dominum Iesum Christum iudicem esse
venturum et daturum regnum dextris, sinistris supplicium 2, qui, sicut credimus et confitemur,
venturus est iudicare vivos et mortuos 3. Omnes autem illi qui eum circumstabant quando
loquebatur, veniente mortis conditione, dormierunt, iudicem autem Dominum in regno suo non
visuri sunt, nisi cum venerit tempus resurrectionis. Quid sibi ergo vult quod ait: Sunt quidam de hic
circumstantibus qui non gustabunt mortem donec videant Filium hominis in regno suo? Procul dubio
sanctum. Evangelium de consequentibus aperuit quaestionem. Tres enim secum levavit in montem
Petrum et Iacobum et Ioannem et coram ipsis se transfiguravit, ita ut facies eius splenderet ut
fulgor solis 4. Ipsi ergo erant de circumstantibus qui non visuri erant mortem donec viderent
Dominum in regno suo. Erit autem fulgor omnium in fine saeculorum. Quem fulgorem Dominus in
se monstravit. Fulgebunt membra eius sicut fulsit caput. Scriptum est: Transfigurabit corpus
humilitatis nostrae conforme corpori gloriae suae 5. Ecce ipse in monte fulsit sicut sol 6, et nondum
resurrexit. Nondum mortem gustaverat sed in carne Deus erat et de carne nondum resuscitata
quod volebat divina potestate faciebat. Nam, ut noveritis non esse superbum si hoc et nos
speremus, audite ipsum et nolite dubitare. Cum parabolam zizaniorum exponeret ait: Qui seminat
bonum semen Filius est hominis. Ager mundus. Bonum autem semen hii sunt filii regni. Zizania filii
maligni. Inimicus qui eam seminavit diabolus est. Messis est finis saeculi. Messores autem angeli
sunt 7. Cum ergo venerit finis saeculi, tunc mittet Filius hominis angelos suos et colligent de regno
eius omnia scandala et mittunt in caminum ignis ardentis, ubi erit ploratus et stridor dentium 8.
Quid de tritico? Audi quod sequitur: Tunc iusti fulgebunt sicut sol in regno 9. Et quia tales erunt in
regno, ideo dixit Dominus: Sunt hic quidam de circumstantibus qui non gustabunt mortem donec
videant Filium hominis in regno suo 10.

Petri consilium inane.
2. Iam vero, fratres, quid sibi vult? Apparuerunt Moyses et Elias, posuerunt in medio Dominum et
colloquebantur cum illo 11. Petrus sanctus delectatus est solitudine, taedium habebat de turbulento
genere humano. Vidit montem, vidit Dominum, vidit Moysen, vidit Eliam. Soli ibi erant qui sibi non
faciebant. Delectatus est vita quieta, otiosa, beata et ait Domino: Domine bonum est nobis hic
esse 12. Ut quid descendimus de monte perturbari et non eligimus hic lactari? Bonum est hic nobis
esse. Faciamus hic tria tabernacula, si iubes: tibi unum, Moysi unum et Eliae unum 13. Petrus adhuc
nesciens quemadmodum loqui deberet, dividere volebat. Putabat bonum esse quod dicebat. Sed

123

