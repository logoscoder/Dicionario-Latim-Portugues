ut recipias, et mirantem quia aliquid a te accepit. Nam illis ad dexteram positis ultro ipse dicet:
Venite, benedicti Patris mei. Quo? Venite, percipite regnum quod vobis paratum est ab origine
mundi. Pro qua re? Esurivi, et dedistis mihi manducare; sitivi, et dedistis mihi potum; nudus eram,
et vestistis me; hospes, et adduxistis; aeger et in carcere, et visitastis. Et illi: Domine, quando te
vidimus? 4 Quid est hoc? Convenit debitor, et creditores excusant. Non vult eos fidelis debitor falli.
Recipere dubitatis? Accepi, et ignoratis? Et respondet quemadmodum accepit: Cum uni ex minimis
meis fecistis, mihi fecistis 5. Non accepi per me: accepi per meos. Quod illis datum est, ad me
pervenit: securi estote, non perdidistis. Minus idoneos attendebatis in terra: idoneum habetis in
coelo. Ego, inquit, accepi, ego reddam.

Quid pro terrenis reddat Christus.
4. 5. Et quid accepi? quid reddo? Esurivi, inquit, et dedistis mihi manducare, et caetera. Terram
accepi, coelum dabo: temporalia accepi, aeterna restituam: panem accepi, vitam dabo. Imo etiam
hoc dicamus, Panem accepi, panem dabo: potum accepi, potum dabo: hospitium accepi, domum
dabo: aeger visitatus sum, salutem dabo: in carcere visus sum, libertatem dabo. Panis quem
dedistis pauperibus meis, consumptus est: panis quem ego dabo, et reficit et non deficit. Det ergo
nobis panem, panis ille qui de coelo descendit. Cum panem dabit, se ipsum dabit.
5. 5. Quid enim volebas, quando fenerabas? Nummos dare, et nummos accipere: sed pauciores
dare, plures accipere. Ego tibi, inquit Deus, omnia quae dedisti, in melius commutabo. Si enim
dares libram argenti et reciperes libram auri, quanto capereris gaudio? Inspice, et interroga
avaritiam: Libram argenti dedi, libram auri recipio. Quid simile argentum et aurum? Magis ergo,
quid simile terra et coelum? Et aurum et argentum hic erat relicturus: tu autem hic non perpetuo
mansurus. Et aliud dabo, et plus dabo, et melius dabo, et aeternum dabo. Sic ergo compescatur
avaritia nostra, fratres, ut alia quae sancta est, inflammetur. Omnino quae vos prohibet ne bene
faciatis, male vos alloquitur: dominae malae servire vultis, non agnoscentes Dominum bonum. Et
aliquando duae dominae occupant cor, et servum malum dignum servire talibus, in diversa
discindunt.

Avaritia et luxuria, duae dominae contraria iubentes.
6. 6. Aliquando possident hominem duae dominae contrariae, avaritia et luxuria. Avaritia dicit:
Serva: luxuria dicit: Eroga. Sub duabus dominis diversa iubentibus, diversa exigentibus, quid
facturus es? Habent allocutiones suas ambae. Et quando coeperis nolle obtemperare, et in
libertatem tuam ire; quia iubere non possunt, blandiuntur. Et plus sunt cavenda earum
blandimenta, quam iussa. Quid dicit avaritia? Serva tibi, serva filiis tuis. Si egebis, nemo tibi dabit.
Noli ad tempus vivere: consule tibi in futurum. Contra luxuria: Vive cum vivis, fac bene cum anima
tua. Moriturus es, et quando nescis: cui relicturus es, an sit possessurus ignoras. Tu demis et
subtrahis gutturi tuo: ille forte cum mortuus fueris, calicem super te non ponet; aut si forte calicem
ponet, ipse inebriabitur, ad te nulla stilla descendet. Fac ergo bene cum anima tua, quando potes,
cum potes. Aliud iubebat avaritia: Serva tibi, consule tibi in posterum. Aliud luxuria: Eroga, fac cum
anima tua bene.

Ab earum iugo liberat Christus.
7. 7. Taedeat te, o liber in libertatem vocate; taedeat te talium dominarum servitus. Agnosce
Redemptorem tuum, Manumissorem tuum. Illi servi: faciliora iubet, contraria non iubet. Amplius
audeo dicere. Contraria iubebant avaritia et luxuria, ita ut ambabus obtemperare non posses: et
dicebat una, Serva tibi, et consule in posterum: dicebat alia, Eroga, fac bene cum anima tua.
Procedat Dominus tuus eadem dicturus, et contraria non dicturus Redemptor tuus. Si nolueris,
domui eius non est necessarius qui servit invitus. Attende Redemptorem tuum, attende pretium
tuum. Venit ut redimat, sanguinem fudit. Charum te habuit, quem tam caro emerat. Agnoscis qui
emerit, attende unde redimat. Taceo de caeteris superbe in te dominantibus vitiis: innumerabilibus
enim malis dominis serviebas. Has duas dico iubentes contraria, in diversa rapientes, avaritiam et
luxuriam. Eripe te ab his, veni ad Deum tuum. Si servus eras iniquitatis, esto servus iustitiae. Verba
quae tibi dicebant, et contraria iubebant, ipsa audis a Domino tuo, et non contraria iubet. Verba
earum non tollit: sed potestatem tollit. Quid tibi dicebat avaritia? Serva tibi, consule in posterum.
Verbum non mutatur, homo mutatur., Iam si placet, compara consulentes. Illa avaritia est, ista
iustitia.

Avaritiae consilium imprudens.
142

