adhuc caro habet infirmitates suas. Non sic erat in paradiso: peccato talis facta est, propter
peccatum habet discordiae contra nos vinculum. Venit unus sine peccato concordare animam
nostram cum carne nostra, et dignatus est dare nobis pignus Spiritus. Quotquot enim spiritu Dei
aguntur, hi filii sunt Dei 22. Beati pacifici, quia ipsi filii Dei vocabuntur. Tota autem ista pugna, quae
de infirmitate fatigat nos - et quando malis concupiscentiis non consentimus, tamen ipso praelio
quodammodo occupamur, non adhuc securi sumus - tota ista pugna non erit tunc, quando
absorbebitur mors in victoria. Audi quo modo non erit: Oportet corruptibile corpus - hoc Apostolus
dicit - ut induatur incorruptionem, et mortale hoc induatur immortalitatem. Cum autem mortale hoc
induerit immortalitatem, tunc fiet sermo qui scriptus est: Absorpta est mors in victoria 23. Finitum
est bellum, et pace conclusum. Audi vocem triumphantium: Ubi est, mors, contentio tua? ubi est,
mors, aculeus tuus 24? Iam vox ista triumphantium est: nullus hostis omnino remanebit, non intus
luctator, non foris temptator. Beati ergo pacifici, quoniam filii Dei vocabuntur.

Non poena sed causa martyrem facit.
13. Beati qui persecutionem patiuntur propter iustitiam 25. Hoc additamentum martyrem a latrone
discrevit: nam et latro pro malis suis patitur persecutionem, nec quaerit coronam, sed luit debitam
poenam. Martyrem non facit poena, sed causa: prius eligat causam, et securus sufferat poenam. In
loco uno tres cruces erant, quando passus est Christus: ipse in medio, hinc atque hinc latrones duo.
Attende poenam, nihil similius: tamen unus latronum in cruce invenit paradisum. Ille in medio
iudicans damnat superbum, subvenit humili. Lignum illud Christo tribunal fuit. Quid agit iudicaturus,
qui haec potuit iudicatus? Latroni ait confesso: Amen dico tibi, hodie mecum eris in paradiso 26. Ille
enim se differebat. Quid enim ille dixerat? Memento mei Domine, cum veneris in regnum tuum 27. "
Novi, inquit, mala mea: certe huc usque crucier, donec venies ". Et quia omnis qui se humiliat
exaltabitur, statim protulit sententiam, dedit indulgentiam: Hodie, inquit, mecum eris in paradiso.
Sed numquid totus Dominus ipso die sepultus? Secundum carnem in sepulchro futurus erat;
secundum animam apud inferos futurus erat, non vinciendus, sed vinctos soluturus. Si ergo ipso die
secundum animam apud inferos futurus erat, secundum carnem in sepulchro futurus erat, quomodo
dixit: Hodie mecum eris in paradiso? Sed numquid totus est Christus anima et caro? Excidit tibi, In
principio erat Verbum, et Verbum erat apud Deum, et Deus erat Verbum 28. Excidit tibi, Christum
esse Dei Virtutem et Dei Sapientiam 29. Ubi ergo non est Sapientia Dei? Nonne de illa dictum est:
Attingit a fine usque ad finem fortiter, et disponit omnia suaviter 30? Ergo secundum Verbi
personam ait: Hodie mecum eris in paradiso. " Hodie, inquit, secundum animam ad inferos
descendo, sed secundum divinitatem de paradiso non discedo ".

Auditores, quamvis alacres, Aug. onerare non vult.
14. Omnes beatitudines Christi, quantum potui, exposui Caritati vestrae. Alacres quidem vos
tantum esse video, ut adhuc velitis audire. Provocavit nos multa dicere Caritas vestra, et forte alia
dicere possemus: sed melius est ut quae accipitis bene ruminetis, et salubriter digeratis.

5 SERMO 54
DE EO QUOD SCRIPTUM EST IN EVANGELIO MT 5, 16:
" SIC LUCEAT LUMEN VESTRUM CORAM HOMINIBUS, UT VIDEANT BONA OPERA
VESTRA, ET GLORIFICENT PATREM VESTRUM QUI IN COELIS EST"
ET CONTRA, MT 6, 1:
"ATTENDITE NE IUSTITIAM VESTRAM FACIATIS CORAM HOMIBUS, UT VIDEAMINI
AB EIS".

Praecepta in speciem contraria.
1. 1. Solet multos movere, carissimi, quod Dominus noster Iesus Christus in Sermone evangelico,
eum prius dixisset: Luceat lumen vestrum coram hominibus, ut videant bona opera vestra, et
glorificent Patrem vestrum, qui in coelis est 1, postea dixit: Attendite ne iustitiam vestram faciatis
coram hominibus, ut videamini ab eis 2. Turbatur enim mens parum intellegentis, et praecepto
utique obaudire cupientis, et per diversa et adversa distenditur. Tam enim nemo potest quamvis
uni domino obtemperare repugnantia iubenti, quam nemo potest etiam duobus dominis servire:
quod eodem Sermone Salvator ipse testatus est 3. Quid ergo faciet animus nutans, cum se
obtemperare non posse existimat, et non obtemperare formidat? Si enim bona opera sua in luce
posuerit hominibus intuenda, ut faciat quod praeceptum est: Sic luceat lumen vestrum coram

27

