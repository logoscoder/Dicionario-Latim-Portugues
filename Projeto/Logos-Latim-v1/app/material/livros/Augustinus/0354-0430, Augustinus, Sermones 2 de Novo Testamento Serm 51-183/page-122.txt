Verbum Dei Christus, Verbum Dei in Lege, Verbum in Prophetis. Quid, Petre, quaeris dividere?
Magis te oportet adiungere. Tria quaeris: intellege et unum.

Vox de nube. Prostratio discipulorum.
4. Nube ergo obumbrante omnes, et quodam modo eis faciente unum tabernaculum, sonuit et vox
de nube dicens: Hic est Filius meus dilectus 15. Ibi erat Moyses, ibi Elias: non est dictum, Hi sunt filii
mei dilecti. Aliud est enim Unicus, aliud adoptati. Ille commendabatur, unde Lex et prophetae
gloriabantur. Hic est, inquit: Filius meus dilectus, in quo mihi bene complacui; ipsum audite 16. Quia
et in Prophetis ipsum audistis, et in Lege ipsum audistis. Et ubi non ipsum audistis? Hoc audito, illi
ceciderunt in terram. Iam demonstratur nobis, in Ecclesia regnum Dei. Hic Dominus, hic Lex et
Prophetae: sed Dominus tamquam Dominus: Lex in Moyse, Prophetia in Elia; sed ipsi tamquam
servi, tamquam ministri. Ipsi tamquam vasa: ipse tamquam fons. Moyses et Prophetae dicebant et
scribebant: sed de illo implebantur quando fundebant.

Discipulorum erectio.
5. Dominus autem porrexit manum, et excitavit iacentes. Deinde neminem viderunt, nisi solum
Iesum 17. Quid sibi hoc vult? Audistis, cum Apostolus legeretur, quia videmus nunc per speculum in
aenigmate, tunc autem facie ad faciem 18. Et linguae evacuabuntur, quando venerit illud quod
modo speramus et credimus 19. Quod illi ergo ad terram ceciderunt, hoc significaverunt, quod
morimur: quia dictum est carni: Terra es, et in terram ibis 20. Quando vero eos Dominus erexit,
resurrectionem significavit. Post resurrectionem utquid tibi Lex? utquid tibi Prophetia? Ideo non
apparet Elias, non apparet Moyses. Remanet tibi: In principio erat Verbum, et Verbum erat apud
Deum, et Deus erat Verbum 21. Remanet tibi, ut sit Deus omnia in omnibus 22. Ibi erit Moyses; sed
iam non Lex. Videbimus ibi et Eliam; sed iam non prophetam. Lex enim et Prophetae testimonium
perhibuerunt Christo, quia oporteret eum pati, et die tertia resurgere a mortuis, et intrare in gloriam
suam 23. Ubi completur illud quod suis dilectoribus repromisit: Qui diligit me, diligetur a Patre meo,
et ego diligam eum 24. Et quasi diceretur: Quia diliges eum, quid illi dabis? Et ostendam me ipsum
illi 25. Magnum donum, magna promissio. Non tibi servat Deus praemium aliquod suum: sed se
ipsum. Avare, quare tibi non sufficit quod Christus promittit? Tu dives tibi videris; et si Deum non
habes, quid habes? alter pauper; et si Deum habet, quid non habet?

Aliorum curanda salus ex caritate.
6. Descende, Petre: requiescere cupiebas in monte, descende, praedica verbum, insta opportune,
importune, argue, hortare, increpa, cum omni longanimitate et doctrina 26. Labora, desuda, patere
aliqua tormenta: ut quod in candidis vestimentis Domini intellegitur, per candorem et
pulchritudinem rectae operationis in caritate possideas. In laude enim caritatis, cum Apostolus
legeretur, audivimus: Non quaerit quae sua sunt 27. Non quaerit quae sua sunt; quoniam donat
quae possidet. Alio loco periculosius dictum est, si non intellexeris. Secundum enim ipsam
caritatem praecipiens Apostolus fidelibus membris Christi, ait: Nemo quod suum est quaerat, sed
quod alterius est 28. Avaritia namque hoc audito, fraudes parat, ut in negotio quasi alienum
quaerens, aliquem circumveniat, et quaerat non suum, sed alienum. Compescat se avaritia,
procedat iustitia: audiamus, et intellegamus. Caritati dictum est: Nemo quod suum est quaerat, sed
quod alterius. Verum tu, avare, si resistas, et magis ad hoc praeceptum redigis, ut alienum
concupiscas; perde tuum. Sed quomodo te novi, habere vis et tuum et alienum. Fraudem facis, ut
habeas alienum: furtum patere, ut perdas tuum, Non vis quaerere tuum, sed tollis alienum. Quod si
facis, non facis bene. Audi, o avare, ausculta: Apostolus tibi alio loco apertius exponit hoc quod
dixit: Nemo quod suum est quaerat, sed quod alterius. Ait de se ipso: Ego autem non quaerens
quod mihi utile est, sed quod multis, ut salvi sint 29. Hoc Petrus nondum intellegebat, quando in
monte vivere cum Christo desiderabat. Servabat tibi hoc, Petre, post mortem. Nunc autem ipse
dicit: Descende laborare in terra, servire in terra, contemni, crucifigi in terra. Descendit vita, ut
occideretur; descendit panis, ut esuriret; descendit via, ut in itinere lassaretur; descendit fons, ut
sitiret: et tu recusas laborare? Noli tua quaerere. Habe caritatem, praedica veritatem: tunc
pervenies ad aeternitatem, ubi invenies securitatem.

43

SERMO 79

RURSUM DE VERBIS EVANGELII MT 17, 1-8:
UBI SE IESUS DEMONSTRAVIT IN MONTE TRIBUS DISCIPULIS

122

