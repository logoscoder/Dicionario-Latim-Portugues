oculos cordis habebat et nondum videbat. Quando ei Dominus dixit: Tu credis in Filium Dei? ut
sciatis quia nondum videbat sic respondit: Quis est, Domine, ut credam in eum? Et Dominus: Et
vidisti eum et qui loquitur tecum ipse est 2; vidisti eum oculis carnis, vide et oculis cordis. Quando
vidit oculis cordis? Quando audivit, et credidit quod audivit.

Christus venit in mundum ut Salvator.
2. Quando ergo quodammodo inunctos oculos cordis agebat et nondum videbat, et sic loquebatur,
audistis quid dixerit: Scimus quia peccatores Deus non exaudit 3. Hoc non diceret si hanc in corde
suo lucem videret. Si enim peccatores Deus non exaudisset, confusus de templo ille Publicanus
descenderet. Descendit autem iustificatus magis quam ille Pharisaeus. Unde autem descendit iste
iustificatus? Quia fecit quod ait Scriptura: Peccatum meum cognovi et iniquitatem meam non
operui. Dixi: Proloquar adversum me delictum meum Domino meo et tu dimisisti iniquitatem cordis
mei 4. Certe ergo peccatores Deus non exaudit? Hoc ergo credite quod iam illuminati credunt:
exaudit Deus peccatores. Etenim quod ait Dominus in iudicium se venisse in hunc mundum ut qui
non vident videant et qui vident caeci fiant 5, multos non intellegentes potest movere. Salvator
enim Christus venit. In quodam loco et ait: Non enim venit Filius hominis ut iudicet mundum sed ut
salvetur mundus per ipsum 6. Si ergo propterea venit ut salvos faciat, acceptabile est quod ait
venisse se ut qui non vident videant. Illud autem durum est ut qui vident caeci fiant. Si
intellegamus non est durum sed purum. Ut autem intellegatis quam veraciter dictum sit, referte
oculos ad eos ipsos duos qui orabant in templo. Pharisaeus videbat, Publicanus caecus erat. Quid
est: " videbat "? Videntem se putabat; de visione sua, hoc est de iustitia, gloriabatur. Ille autem
caecus erat quia peccata sua confitebatur. Iactavit ille merita sua, confessus est iste peccata sua.
Descendit iustificatus 7 Publicanus magis quam ille Pharisaeus, quia Christus venit in mundum ut
qui non vident videant et qui vident caeci fiant. Ideo cum dixissent Pharisaei qui tunc audiebant
dicentem: Numquid et nos caeci sumus? 8 utique illi similes erant qui ascenderat in templum et
dicebat Deo: Gratias ago tibi quoniam non sum sicut ceteri homines, iniusti, adulteri, raptores 9,
tamquam diceret: gratias tibi ago quia non sum caecus, sed video, sicut et ceteri homines de
genere ipsius Publicani. Quid illi dixerunt: Numquid et nos caeci sumus? Et Dominus ad illos: Si
caeci essetis non haberetis peccatum. Nunc autem quia dicitis: Videmus, peccatum vestrum
manet 10. Non dixit: peccatum accedit, sed: manet. Erat enim. Cum enim non confitemini, non
tollitur, sed manet.

Deus facit miracula solus.
3. Currant ergo ad Christum caeci ut illuminentur. Lumen enim Christus in mundo, et inter homines
pessimos. Divina miracula facta sunt, neque quisquam fecit miracula ab initio generis humani nisi
ille cui dicit Scriptura: Qui facit mirabilia solus 11. Quare dictum est: qui facit mirabilia solus, nisi
quia quando ipse vult facere, non indiget homine? Quando autem facit homo, indiget Deo. Fecit
miracula solus. Quare? Quia Deus in Trinitate est Filius cum Patre et Spiritu Sancto, utique unus
Deus qui facit mirabilia solus. Discipuli autem Christi fecerunt mirabilia et ipsi, sed nemo solus.
Qualia mirabilia fecerunt et ipsi? Sicut scriptum est in Actibus Apostolorum: aegri concupiscebant
fimbrias eorum tangere, et tangentes sanabantur; volebant aegroti ut umbra transeuntium
tangerentur iacentes. Qualia mirabilia fecerunt, et nemo illorum solus! Audi Dominum ipsorum:
Sine me nihil potestis facere 12. Ergo, carissimi, patriarcham sicut patriarcham, prophetam sicut
prophetam, apostolum sicut apostolum, martyrem sicut martyrem, Deum tamen super omnia
diligamus et ab ipso solo nos salvos futuros sine dubio praesumamus. Adiuvare nos possunt
orationes sanctorum bene de Deo meritorum, nullo tamen praecedente fructu meritorum suorum,
quoniam merita cuiusque sancti dona sunt Dei. Deus qui operatur in aperto, operatur in occulto,
operatur in visibilibus, operatur in cordibus. Ipse in templo suo facit mirabilia sua quando facit in
hominibus sanctis. Omnes enim sancti simul caritatis igne conflantur et unum templum Deo faciunt,
et singuli templum sunt et omnes simul unum templum.

Deus voluntatem ad fidem parat.
4. Animadvertistis quid dixerit sancto Heliae : Vade in Sarepta Sydoniae, ibi mandavi mulieri viduae
ut pascat te. Famis enim erat magna sed non erat magnum et sine cuiusquam hominis ministerio
pascere ministrum servum suum. Quid enim ad illam mulierem adhuc missus est et non ei corvus
alimenta Dei afferebat? Sed nullo fructu suo corvus. Non enim, quia nutu Dei Prophetam pascebat,
ideo corvus quandocumque cum Christo erat regnaturus. Missus est ad viduam bono viduae non
Heliae, non quod ille aliunde alimentum non inveniret, sed ut illa sibi apud Deum, pascendo iustum,
meritum compararet. Venit ergo et invenit eam colligentem ligna. Interrogat et poscit alimentum.
Illa respondit se non habere unde faceret panem, tantum enim se habere dixit quod ipsi soli

302

