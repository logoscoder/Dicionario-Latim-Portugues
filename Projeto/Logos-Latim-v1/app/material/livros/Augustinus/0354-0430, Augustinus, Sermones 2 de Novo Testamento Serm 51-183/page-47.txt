comestura exterminat, et ubi fures effodiunt et furantur: sed thesaurizate vobis thesaurum in caelo,
quo fur non accedit, neque tinea corrumpit. Ubi erit thesaurus tuus, ibi erit et cor tuum 8. Quid
expectas amplius? Res aperta est. Consilium patet, sed cupiditas latet; immo non latet, sed etiam
ipsa, quod peius est, patet. Non enim cessat rapina grassari, non enim cessat fraudare avaritia, non
enim cessat periurare malitia. Totum ut quid? Ut thesaurizetur. Et ubi ponatur? In terra. Recte
quidem a terra in terra. Homini enim a quo nobis dixi laborem fuisse propinatum, dictum est
peccanti: Terra es, et in terram ibis 9. Merito thesaurus in terra, quia cor in terra. Ubi est ergo quod
habemus ad Dominum 10? Dolete qui intellexistis, corrigimini si doluistis. Quamdiu laudare, et non
facere? Verum est, nihil verius. Fiat quod verum est. Uni Deo laudamus, et non mutamur, ut etiam
in hoc vane conturbemur.

In caelum migrandae divitiae.
6. Ergo: Nolite vobis condere thesaurum in terra, sive experti quomodo pereat quod in terra
reconditur, sive non experti, sed ex aliis metuentes experiri. Quem non corrigunt verba, corrigant
experimenta. Non surgitur, non proceditur, nisi ut una voce dicatur ab omnibus: Vae nobis, ruit
mundus. Si ruit, quare non migras? Si tibi architectus diceret ruituram domum tuam, nonne prius
migrares quam mumurares? Instructor mundi tibi dicit ruiturum mundum. Non est cui contradicas.
Audi vocem praedicentis, audi consilium commonentis. Vox praedicentis est: Caelum et terra
transibunt 11. Vox commonentis est: Nolite vobis condere thesaurum in terra 12. Ergo si creditis
praedicenti, si non contemnitis commonentem, fiat quod dicit. Non enim ille qui tale consilium dedit
perdere vos voluit quod habetis, sed magis monuit ne perdatis. Quare non auditur ut migretur in
caelum? Non enim in illud caelum migrabitur, de quo dictum est: Caelum et terra transibunt 13.
Alioquin, quis audiret consilium monentis de ruina ad ruinam? Sunt caeli caelorum 14, sicut Sancta
sanctorum 15, sicut saecula saeculorum 16. Thesaurizate vobis thesaurum in caelo 17. Caeli enarrant
gloriam Dei 18. Forte cum das iusto, das caelo. Si autem das iniusto - quia si esurit inimicus, das illi
cibum 19 - nec illic aberras: etenim illi obtemperas qui fecit caelum et terram. Ergo impiger migra.
Habes multa quae congregasti? Magis migra. Nolo perdat pietas quod congregavit vanitas. Migra.
Habes per quod abundent pauperes Christi. Multos tibi laturarios fecit calamitas mundi. Nos diximus
et vos audistis, immo ille dixit et simul audivimus. Praestet adiutorium faciendi qui dedit consilium
corrigendi. Conversi ad Dominum. Amen.

12

SERMO 60/A

INCIPIT SERMO DE EVANGELIO UBI DOMINUS DICIT:
" NOLITE DARE SANCTUM CANIBUS NEQUE MISERITIS MARGARITAS
VESTRAS ANTE PORCOS " ET CETERA QUAE SEQUUNTUR

Qui quaerit et pulsat iam non est canis et porcus.
1. Novit Caritas vestra, quandoquidem filii estis Ecclesiae Christi, in catholica fide radicati atque
fundati, mysteria Dei non ad hoc celari, quia invidentur discentibus, sed ut non aperiantur nisi
quaerentibus. Ad hoc autem de Scripturis sanctis clausa recitantur, ut ad quaerendum erigant
animum. Modo nobis evangelica lectio recitata est, ubi praecipit Dominus ne proiciantur margaritae
ante porcos. Cum enim hoc moneret Dominus servos et discipulos suos dicens: Nolite dare sanctum
canibus, neque proieceritis margaritas vestras ante porcos 1, hoc quidem illos praemonuit; sed quia
non possent ipsi facile cognoscere qui essent canes et porci, qui vitandi erant, ne illis margaritae
proicerentur, ne sanctum talibus daretur, et ne clauderetur etiam dignis, continuo addidit et ait:
Petite, et accipietis: quaerite, et invenietis: pulsate, et aperietur vobis; omnis enim qui petit accipit,
et qui quaerens inveniens, et pulsanti aperietur 2. Ergo, Nolite dare sanctum canibus, neque
proieceritis margaritas vestras ante porcos, dispensatoribus praecipit, discipulis suis, quos Evangelii
praedicatores faciebat. Quod autem addidit: Petite et accipietis, quaerite et invenietis, pulsate et
aperietur vobis, populo praecepit; ut, cum petit et quaerit et pulsat, tunc intellegatur quia iam non
est canis et porcus, cui non debeant proici margaritae.

Exemplo Chananaeae demonstratur.
2. Hoc evidentissimo testimonio evangelico in alio loco satis apparet, quando se Dominus in partes
contulit Tyri et Sidonis 3. Mulier Chananaea a finibus illis egressa coepit petere salutem filiae suae.

47

