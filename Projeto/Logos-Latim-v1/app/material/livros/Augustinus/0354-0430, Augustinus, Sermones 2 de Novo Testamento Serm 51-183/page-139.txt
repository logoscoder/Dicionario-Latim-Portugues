DE VERBIS EVANGELII MT 19, 17-25:
"SI VIS VENIRE AD VITAM, SERVA MANDATA", ET CETERA

Mandatorum observatio ad promerendam vitam.
1. 1. Evangelica lectio, quae modo personuit in auribus nostris, fratres, auditorem magis atque
factorem, quam expositorem desiderat. Quid hac luce clarius: Si vis venire ad vitam, serva
mandata 1? Quid ergo dicturus sum? Si vis venire ad vitam, serva mandata. Quis est qui nolit
vitam? et tamen quis est qui velit servare mandata? Si mandata servare non vis, quare vitam
quaeris? Si ad opus piger es, quare ad mercedem festinas? Dixit se ille dives adolescens servasse
mandata: audivit praecepta maiora: Si vis perfectus esse, unum tibi deest; vade, vende omnia quae
habes, et da pauperibus; nec perdes, sed habebis thesaurum in coelo; et veni, sequere me 2. Nam
quid tibi prodest, si feceris, et non sequaris me? Abscessit autem tristis ac moestus, sicut audistis:
habebat enim multas divitias. Quod audivit ille, audivimus et nos. Os Christi, Evangelium est. In
coelo sedet: sed in terra loqui non cessat. Nos non simus surdi: nam ille clamat. Nos non simus
mortui: nam ille tonat. Si maiora non vis facere, minora fac. Onus maiorum ad te multum est, vel
minora prende. Quid ad utraque piger es? quid utrisque adversaris? Maiora sunt, Vende omnia
quae habes, et da pauperibus, et sequere me 3. Minora sunt: Non homicidium facias, Non adulteres,
Non falsum testimonium quaeras: Non fureris. Honora patrem et matrem, Diliges proximum tuum
tamquam te ipsum 4. Ista fac. Quid ad te clamo, ut vendas res tuas, cui extorquere non possum ne
rapias alienas? Audisti: Non furaberis; tu rapis. Ante conspectum tanti Iudicis, iam te non furem
teneo, sed raptorem. Parce tibi, miserere tui. Adhuc vita ista dat tibi dilationem, noli abicere
correptionem. Fuisti heri fur; noli et hodie. Iam forte et hodie fuisti; cras noli. Aliquando fini malum,
et pro mercede exige bonum. Bona habere vis, et bonus esse non vis: contraria est vita tua votis
tuis. Si magnum bonum est habere villam bonam, quantum malum est habere animam malam?

Divites difficile salvantur.
2. 2. Discessit dives contristatus, et ait Dominus: Quam difficile est, ut qui divitias habet, intret in
regnum coelorum! 5 Et quam esset difficile, similitudine proposita, ostendit tam esse difficile, ut
omnino sit impossibile. Omne enim impossibile difficile est: sed non omne difficile impossibile est.
Quale difficile est, similitudinem attende: Amen dico vobis, facilius est camelum per foramen acus
transire, quam divitem intrare in regnum coelorum 6. Camelum intrare per foramen acus: si diceret
pulicem, impossibile esset. Denique hoc audito, contristati sunt discipuli, et dixerunt: Si ita est,
quisnam poterit salvus fieri? 7 Quis divitum? Pauperes, audite Christum, populo Dei loquor. Plures
estis pauperes, vel vos apprehendite; et tamen audite. Quicumque de paupertate gloriamini, cavete
superbiam, ne vincant vos humiles divites: cavete impietatem, ne vincant vos pii divites: cavete
ebrietatem, ne vincant vos sobrii divites. Nolite de paupertate gloriari, si non debent illi de divitiis
gloriari.

Vermis divitiarum superbia.
3. 3. Audiant divites, si tamen sunt; audiant Apostolum: Praecipe divitibus huius mundi: quia sunt
divites alterius saeculi. Pauperes sunt divites alterius saeculi, Apostoli sunt divites alterius saeculi,
qui dicebant: Tamquam nihil habentes, et omnia possidentes 8. Ut sciatis de quibus loquatur
divitibus, addidit, huius mundi. Audiant ergo Apostolum divites huius mundi: Praecipe, inquit,
divitibus huius mundi, non superbe sapere 9. Primus vermis divitiarum superbia. Mala tinea, totum
rodit, et ad cinerem usque perducit. Praecipe ergo non superbe sapere, neque sperare in incerto
divitiarum 10; ne forte dives dormias, et pauper surgas. Neque sperare in incerto divitiarum
(Apostoli verba sunt); sed in Deo, inquit, vivo. Fur tibi tollit aurum, quis tollit tibi Deum? Quid habet
dives, si Deum non habet? Quid non habet pauper, si Deum habet? Non ergo sperare in divitiis, ait;
sed in Deo vivo, qui praestat nobis abundanter omnia ad fruendum 11; cum quibus omnibus et se
ipsum.

De divitiis quid praestandum.
3. 4. Si ergo non debent de divitiis sperare, non in eis fidere, sed in Deo vivo; de divitiis quid facturi
sunt? Audi quid: Divites sint in operibus bonis 12. Quid est hoc? Expone, Apostole. Multi enim quod
nolunt facere, nolunt intellegere. Expone, Apostole: noli dare occasionem mali operis per
obscuritatem sermonis. Dic quid dixeris: Divites sint in operibus bonis. Audiant, intellegant: non

139

