piscatorum, et colla subduntur oratorum. Tollantur ergo de medio inanes venti; tollatur de medio
fumus, qui crescendo evanescit; prorsus pro salute ista contemnantur.

Christo medico oboediendum, potestatibus illi adversis spretis.
10. 13. Si quisquam corpore aegrotaret in civitate, et esset ibi aliquis peritissimus medicus, amicis
aegroti potentibus inimicus: si quisquam ergo in civitate aliquo periculoso morbo corporis
aegrotaret, et esset in eadem civitate peritissimus medicus, amicis, ut dixi, aegrotantis potentibus
inimicus, qui dicerent amico suo, Noli eum adhibere, nihil novit: dicerent autem, non iudicante
animo, sed invidente: nonne ille pro salute sua removeret amicorum potentium fabulas, et ut paucis
diebus plus viveret, cum illorum qualibet offensione, pellendo sui corporis morbo medicum illum,
quem peritissimum fama commendaverat, adhiberet?
11. 13. Aegrotat humanum genus, non morbis corporis, sed peccatis. Iacet toto orbe terrarum ab
oriente usque in occidentem grandis aegrotus. Ad sanandum grandem aegrotum descendit
omnipotens medicus. Humiliavit se usque ad mortalem carnem, tamquam usque ad lectum
aegrotantis. Dat salutis praecepta, contemnitur: qui audiunt, liberantur. Contemnitur, cum dicunt
amici potentes, Nihil novit. Si nihil nosset, potentia eius gentes non impleret. Si nihil nosset, non
esset antequam apud nos esset. Si nihil nosset, Prophetas ante se non mitteret. Nonne modo
implentur quae ante praedicta sunt? Nonne probat medicus iste artis suae potentiam promissa
complendo? Nonne per totum mundum perniciosi evertuntur errores, et tritura mundi domantur
cupiditates? Nemo dicat, Antea melior erat mundus quam modo: ex quo coepit iste medicus artem
suam exercere, multa hic videmus horrenda. Noli mirari. Antequam aliquis curaretur, munda a
sanguine statio medici videbatur: imo iam tu hoc videns excute vanas delicias, veni ad medicum;
sanitatis tempus est, non voluptatis.

Phrenetici, et lethargici.
11. 14. Curemur ergo, fratres. Si medicum agnoscimus, non in eum tamquam phrenetici
saeviamus, non ab eo tamquam lethargici avertamur. Multi enim saeviendo, multi dormiendo
perierunt. Phrenetici sunt, qui non dormiendo insaniunt. Lethargici sunt, qui multum dormiendo
premuntur. Prorsus tales sunt homines. Contra istum medicum alii saevire in eum volunt; et
quoniam ipse iam in coelo sedet, membra eius fideles in terra persequuntur. Curat et tales. Multi ex
eis conversi ex inimicis facti sunt amici, ex persecutoribus facti sunt praedicatores. Tales etiam
ipsos Iudaeos, in se ipsum, cum hic esset, saevientes, tamquam phreneticos sanavit, pro quibus in
ligno pendens oravit. Dixit enim: Pater, ignosce illis, quia nesciunt quid faciunt 20. Multi tamen
eorum, sedato furore, tamquam phrenesi oppressa, cognoverunt Deum, cognoverunt Christum.
Post ascensionem misso Spiritu sancto, conversi sunt ad eum quem crucifixerunt, et in Sacramento
credentes sanguinem eius biberunt, quem saeviendo fuderunt.

Exempla.
12. 15. Habemus exempla. Persequebatur membra eius iam sedentis in coelo Saulus:
persequebatur graviter in phrenesi, mente perdita, morbo nimio. At ille una voce de coelo clamans
ei: Saule, Saule, quid me persequeris? 21 percussit phreneticum, erexit sanum; occidit
persecutorem, vivificavit praedicatorem. Etiam lethargici multi sanantur. Ipsis enim similes sunt,
qui non saeviunt in Christum, nec malitiosi sunt adversus Christianos; sed tantum differendo
languescunt verbis somnolentis, in lucem oculos extendere pigrescunt, et qui eos excitare volunt,
molesti sunt. Recede a me, inquit languidus lethargicus, obsecro te, recede a me. Quare? Dormire
volo. Sed morieris inde. Ille amore somni, Mori volo, respondet. Et caritas desuper: Nolo. Plerumque
istum caritatis affectum exhibet filius etiam patri seni morituro post paucos dies, iam utique aetate
finita. Si lethargicum videt, et lethargico morbo premi suum patrem a medico agnoscit, dicente sibi:
Excita patrem tuum, noli eum permittere dormire, si vis ut vivat: adest puer seni, pulsat, vellicat,
pungit, pietate molestus est: nec mori cito permittit ipsa senectute cito moriturum; et si vixerit,
gaudet filius, ut aliquanto plures dies vivat cum decessuro successurus. Quanto maiore caritate nos
amicis nostris molesti esse debemus, cum quibus non paucos in hoc mundo dies, sed apud Deum in
aeternum vivamus? Ament ergo nos, et faciant quod audiunt per nos, et colant quem colimus et
nos, ut recipiant quod speramus et nos. Conversi ad Dominum, etc.

53

SERMO 88

149

