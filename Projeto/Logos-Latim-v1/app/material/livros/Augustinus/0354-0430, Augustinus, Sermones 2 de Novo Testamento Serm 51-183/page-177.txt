vos, o convivae, ut securi discumbatis. Nolite dicere: Ad istam vestem habendam pauperes sumus.
Vestite, et vestimini. Hiems est: vestite nudos: nudus est Christus; et quicumque non habetis
vestem nuptialem, dabit illam. Ad illum currite, ipsum rogate: novit sanctificare fideles suos, novit
vestire nudos suos. Ut possitis vestem habentes nuptialem non timere tenebras exteriores, vincula
membrorum et manuum et pedum; non deficiant opera. Si deficiunt, ligatis manibus quid facturus
est? ligatis pedibus quo fugiturus est? Illam teneatis vestem nuptialem, induimini ipsam, et securi
discumbite, quando venit inspicere. Dies iudicii aderit: magnum spatium modo largitur, qui nudus
erat aliquando vestiatur.

62

SERMO 96

DE VERBIS EVANGELII MC 8, 34:
"SI QUIS VULT ME SEQUI, ABNEGET SEMETIPSUM", ET CETERA
DEQUE VERBIS 1 IO 2, 15:
"QUI DILIGIT MUNDUM, NON EST DILECTIO PATRIS IN EO".

Praecepta caritate levia fiunt.
1. 1. Durum videtur et grave quod Dominus imperavit, ut si quis eum vult sequi, abneget se
ipsum 1. Sed non est durum nec grave quod ille imperat, qui adiuvat ut fiat quod imperat. Nam et
illud verum est quod ei dicitur in Psalmo: Propter verba labiorum tuorum ego custodivi vias duras 2.
Et illud verum est quod ipse dixit: Iugum meum lene est, et onus meum leve est 3. Quidquid enim
durum est in praeceptis, ut sit lene, caritas facit. Novimus quanta ipse amor faciat. Plerumque
etiam ipse amor reprobus atque lascivus est: quanta homines dura perpessi sunt, quanta indigna et
intolerabilia pertulerunt, ut pervenirent ad id quod amaverunt; sive sit amator pecuniae, qui
vocatur avarus; sive sit honoris amator, qui vocatur ambitiosus; sive sit corporum pulchrorum
amator, qui vocatur lascivus? Et quis posset enumerare omnes amores? Considerate tamen,
quantum laborent omnes amatores, nec sentiunt quod laborant: et tunc ab eis plus laboratur,
quando a labore quisque prohibetur. Cum ergo tales sint homines plures, quales sunt amores,
nihilque aliud curae esse debeat quomodo vivatur, nisi ut quod amandum est eligatur; quid miraris,
si ille qui diligit Christum, et qui vult sequi Christum, amando negat se ipsum? Si enim perit homo
amando se, profecto invenitur negando se.

Amor sui, prima hominis perditio.
2. 2. Prima hominis perditio, fuit amor sui. Si enim se non amaret, et Deum sibi praeponeret, Deo
esse semper subditus vellet: non autem converteretur ad neglegendam voluntatem illius, et
faciendam voluntatem suam. Hoc est enim amare se, velle facere voluntatem suam. Praepone his
voluntatem Dei: disce amare te, non amando te. Nam ut sciatis vitium esse se amare, sic Apostolus
dicit: Erunt enim homines se ipsos amantes 4. Et numquid qui amat se, fidit in se? Incipit enim
deserto Deo amare se, et ad ea diligenda quae sunt extra se, pellitur a se: usque adeo ut cum
dixisset idem Apostolus: Erunt homines seipsos amantes, continuo subiceret, amatores pecuniae.
Iam vides quia foris es. Amare te coepisti: sta in te, si potes. Quid is foras? Numquid pecunia dives
factus es, amator pecuniae? Coepisti diligere quod est extra te, perdidisti te. Cum ergo pergit amor
hominis etiam a se ipso ad ea quae foris sunt, incipit cum vanis evanescere, et vires suas quodam
modo prodigus erogare. Exinanitur, effunditur, inops redditur, porcos pascit: et laborans in pastione
porcorum, aliquando recordatur et dicit: Quanti mercenarii patris mei panem manducant, et ego
fame hic pereo 5? Sed hoc quando dicit, quid narratum est de ipso filio, qui omnia effudit in
meretricibus, qui habere voluit in potestate quae bene illi apud patrem servabantur; habere illa
voluit in arbitrio suo, effudit ea, factus est inops? quid de illo dicitur? Et reversus ad semetipsum 6.
Si reversus est ad se, exierat a se. Quia ceciderat a se, et exierat a se, redit prius ad se, ut redeat in
illo unde ceciderat a se. Sicut enim cadendo a se, remansit in se: sic redeundo ad se, non debet
remanere in se, ne iterum exeat a se. Reversus ad semetipsum, ut non remaneret in semetipso,
quid dixit? Surgam, et ibo ad patrem meum 7. Ecce unde ceciderat a se, ceciderat a patre suo:
ceciderat a se, ad ea quae foris sunt exiit a se. Redit ad se, et pergit ad patrem, ubi tutissime
servet se. Si ergo exierat a se, et a quo exierat; redeundo ad se, ut eat ad patrem, neget se. Quid
est, neget se? Non praesumat de se, sentiat se hominem, et respiciat dictum propheticum:
Maledictus omnis qui spem suam ponit in homine 8. Subducat se sibi, sed non deorsum versus.
Subducat se sibi, ut haereat Deo. Quidquid boni habet, illi tribuat a quo factus est: quidquid mali
habet, ipse sibi fecit. Deus quod in illo malum est, non fecit: perdat quod fecit, qui inde defecit.
Abneget, inquit, se, et tollat crucem suam, et sequatur me 9.

177

