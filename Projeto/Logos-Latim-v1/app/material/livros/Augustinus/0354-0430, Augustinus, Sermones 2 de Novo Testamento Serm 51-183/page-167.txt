Sadducaeorum 15. Et cum putarent illi propterea hoc eum dicere, quia panes non intulerant;
respondit eis: Excidit vobis, quot millia saturati sunt ex quinque panibus? Tunc intellexerunt, inquit,
quia fermentum doctrinam eorum dicebat 16. Amabant enim illi ista temporalia: aeterna vero nec
timebant mala, nec diligebant bona. Clauso corde intellegere non poterant quod Dominus
interrogavit.

Unde fit animus capax ad intellegenda mysteria.
6. 6. Quid autem faciat Ecclesia Dei, ut possit intellegere quod prima meruit credere? Faciat
capacem animum ad recipiendum quod dabitur. Quod ut fieret, id est, ut capax animus esset,
Dominus Deus noster suspendit promissa, non abstulit. Ideo suspendit, ut nos extendamus: ideo
nos extendimus, ut crescamus: ideo crescimus, ut attingamus. Vide apostolum Paulum in suspensa
extensum. Non quia iam acceperim, aut iam perfectus sim. Fratres, ego me non arbitror
apprehendisse: unum autem, quae retro oblitus, in ea quae ante sunt extentus, secundum
intentionem sequor ad palmam supernae vocationis Dei in Christo Iesu 17. Ille in terra currebat:
palma de coelo pendebat. In terra ergo currebat: sed in Spiritu ascendebat. Vide ergo extentum,
vide ad suspensa pendentem. Sequor, inquit, ad palmam supernae vocationis Dei in Christo Iesu.

Non ascendit in coelum nisi qui Christo inhaeret.
6. 7. Ambulandum ergo est, nec pedes ungendi, nec iumenta quaerenda, nec navis providenda.
Affectu curre, amore ambula, caritate ascende. Quid quaeris viam? Inhaere Christo, qui
descendendo et ascendendo se ipsum fecit viam. Vis ascendere? Ascendentem tene. Etenim per te
ipsum levari non potes. Quia nemo ascendit in coelum, nisi qui de coelo descendit, Filius hominis,
qui est in coelo 18. Si nemo ascendit, nisi qui descendit, ipse autem est Filius hominis Dominus
noster Iesus; vis et tu ascendere? Membrum ipsius esto, qui solus ascendit. Etenim ille caput cum
caeteris membris unus homo est. Et cum ascendere nemo potest, nisi qui in eius corpore membrum
ipsius factus fuerit; impletur, Quia nemo ascendit, nisi qui descendit. Non enim potes dicere: Ecce
quare ascendit, verbi gratia, Petrus, quare ascendit Paulus, quare ascenderunt Apostoli, si nemo
ascendit, nisi qui descendit? Respondetur tibi: Petrus, Paulus et caeteri Apostoli, et omnes fideles,
quid audiunt ab Apostolo? Vos autem estis corpus Christi, et membra ex parte 19. Si ergo corpus
Christi et membra unius sunt, noli facere duos. Reliquit enim ille patrem et matrem, et adhaesit
uxori suae, ut essent duo in carne una 20. Reliquit patrem, quia non hic se ostendit aequalem Patri:
sed semetipsum exinanivit, formam servi accipiens 21. Reliquit et matrem Synagogam, de qua
carnaliter natus est. Adhaesit uxori suae, id est, Ecclesiae suae. Quod testimonium et ipse cum
commemoraret, quod separari non liceret coniugium demonstravit: Non legistis, inquit, quia Deus
qui fecit ab initio, masculum et feminam fecit eos? Erunt duo, inquit, in carne una. Quod ergo Deus
coniunxit, homo non separet 22. Et quid est: Duo in carne una? Sequitur, et dicit: Igitur iam non duo,
sed una caro 23. Nemo ascendit, nisi qui descendit 24.

Christus et Ecclesia unus homo.
7. 8. Nam ut noveritis, quia unus homo est sponsus et sponsa, secundum carnem Christi, non
secundum divinitatem: nam secundum divinitatem quod est ille, nos esse non possumus; quia ille
creator, nos creatura; ille effector, nos facti; ille conditor, nos conditi: sed ut essemus cum illo unum
in illo, caput nostrum esse voluit, accipiendo carnem ex nobis, in qua moreretur pro nobis: ut
noveritis ergo quia hoc totum unus est Christus, per Isaiam dixit: Sicut sponso alligavit mihi mitram,
et sicut sponsam induit me ornamento 25. Ipse sponsus, ipse sponsa. Ipse plane sponsus in capite,
sponsa in corpore. Erunt enim, inquit, duo in carne una: et non iam duo, sed una caro 26 est.

Fide ac bonis operibus ad Dei visionem pervenimus.
7. 9. Itaque ad membra ipsius pertinentes, ut hoc sacramentum intellegamus, ut dixi, fratres, pie
vivamus, Deum gratis diligamus. Ipse autem qui ostendit peregrinantibus formam servi, servat
pervenientibus formam Dei. De forma servi stravit viam, de forma Dei condidit patriam. Quia ergo
multum est ad nos capere hoc, sed non est multum credere hoc: Nisi enim credideritis, ait Isaias,
non intellegetis 27: ambulemus per fidem quamdiu peregrinamur a Domino, donec perveniamus ad
speciem, ubi videbimus facie ad faciem 28. Ambulantes per fidem, bene operemur. In bonis operibus
gratuita sit dilectio Dei, benefica sit dilectio proximi. Deo enim quod praestemus non habemus: sed
quia proximo habemus quod praestemus, praestando indigenti promerebimur abundantem. Inde
unusquisque quod habet, praestet alteri: quidquid plus habet largiatur inopi. Alius habet pecuniam:
pascat pauperem, vestiat nudum, aedificet ecclesiam, operetur de pecunia quidquid boni potest.

167

