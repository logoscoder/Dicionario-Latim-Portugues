Correctio non superbo animo facienda.
18. 20. Deinde in ipsa correctione vel coercitione alienorum peccatorum cavendum est, ne se
extollat qui alterum corripit; et apostolica illa cogitanda sententia est: Quapropter qui se putat
stare, videat ne cadat 50. Foris terribiliter personet increpatio; intus lenitatis teneatur dilectio. Si
praeoccupatus fuerit homo in aliquo delicto, sicut dicit idem apostolus; vos qui spiritales estis,
huiusmodi instruite in spiritu mansuetudinis, intendens te ipsum, ne et tu tenteris. Alter alterius
onera portate, et sic adimplebitis legem Christi 51. Item alio loco: Servum, inquit: Domini non
oportet litigare; sed mitem esse ad omnes, docibilem, patientem, in modestia corripientem diversa
sentientes: ne forte det illis Deus poenitentiam ad cognoscendam veritatem, et resipiscant a diaboli
laqueis, a quo capti tenentur ad ipsius voluntatem 52. Neque ergo consentientes sitis malis, ut
approbetis; neque neglegentes, ut non arguatis; neque superbientes, ut insultanter arguatis.

Unitas nunquam deserenda.
18. 21. Qui autem deseruit unitatem, violat caritatem: et quisquis violat caritatem, quodlibet
magnum habeat, ipse nihil est. Si linguis hominum loquatur et Angelorum, si sciat omnia
sacramenta, si habeat omnem fidem, ut montes transferat, si distribuat omnia sua pauperibus, si
corpus suum tradat, ut ardeat, caritatem autem non habeat; nihil est, nihil ei prodest 53. Universa
inutiliter habet, qui unum illud, quo universis utatur, non habet.
19. 21. Amplectamur itaque caritatem, studentes servare unitatem spiritus in vinculo pacis 54. Non
nos seducant qui carnaliter intellegunt et corporalem separationem facientes, ab Ecclesiae
frumentis toto orbe diffusis spiritali sacrilegio separantur. Per totum enim mundum seminatum est
bonum semen. Bonus ille seminator Filius hominis, non in Africa sola, sed ubique sparsit semen
bonum. Inimicus autem superseminavit zizania. Sed tamen quid ait paterfamilias? Sinite utraque
crescere usque ad messem 55. Per quid crescere? Utique per agrum. Quis est ager? Numquidnam
Africa? Non. Quis est ergo? Non interpretemur nos, Dominus dicat: neminem sinamus aliquid pro
arbitrio suspicari. Dixerunt enim Magistro discipuli: Enarra nobis parabolam zizaniorum 56. Et
enarravit Dominus: Semen bonum, dixit, filii sunt regni; zizania vero, filii mali. Quis ea seminavit?
Inimicus autem, inquit, qui ea seminavit, diabolus est. Quis est ager? Ager est, inquit, hic mundus.
Quae es messis? Messis est, ait, finis saeculi. Qui sunt messores? Messores, inquit, Angeli sunt 57.
Numquid Africa est mundus? Numquid messis hoc tempus? Numquid messor Donatus? Per totum
orbem terrarum exspectate messem, per totum orbem terrarum crescite in messem, per totum
orbem terrarum zizania tolerate usque ad messem. Non vos seducant perversi, paleae nimis leves,
quae evolant ante adventum ventilatoris ex area: non vos seducant. Tenete eos ad istam vel solam
similitudinem zizaniorum, neque illos sinatis loqui amplius. Ille codices tradidit. Non. Sed ille codices
tradidit. Quilibet tradiderit, numquid infidelitas traditorum fidem Dei evacuavit? Quae est fides Dei?
Quam promisit Abrahae, dicens: In semine tuo benedicentur omnes gentes 58. Quae est fides Dei?
Sinite utraque crescere usque ad messem. Per quid crescere? Per agrum. Quid est, Per agrum? Per
mundum.

Donatistarum commentum de frumentorum diminutione.
19. 22. Hic illi dicunt: Creverat quidem utrumque per mundum, sed iam frumenta diminuta sunt, et
in istam nostram regionem paucitatemque revocata. Non te permittit Dominus interpretari quod
vis. Ipse qui exponit hanc parabolam, claudit os tuum, os sacrilegum, os impium, os profanum, os
tibi contrarium, qui contradicis testatori, etiam te ad haereditatem vocanti? Quomodo claudit os
tuum? Dicendo: Sinite utraque crescere usque ad messem 59. Si iam fuit messis, credamus esse
frumenta diminuta. Quamquam ne tunc quidem minuentur, sed in horreum recondentur. Sic enim
ait: Colligite primum zizania, et alligate fasciculos, ad comburendum ea; frumentum autem
recondite in horreum meum 60. Si ergo usque ad messem crescunt, post messem reconduntur;
improbe, impie, quando minuuntur? Concedo in comparatione zizaniorum simul atque palearum
frumenta esse pauciora: tamen utraque crescunt usque ad messem. Cum enim abundat iniquitas,
refrigescit caritas multorum 61: crescunt zizania, crescit palea. Sed quia toto agro deesse non potest
frumentum, quod perseverando usque ad finem salvum fiat, crescunt utraque usque ad messem 62.
Et si propter abundantiam malorum dictum est: Putas, veniens Filius hominis inveniet fidem in
terra? 63 hocque nomine significantur quicumque legis praevaricatione imitantur eum cui dictum
est: Terra es, et in terram ibis 64: tamen et propter abundantiam bonorum, et propter eum cui
dictum est: Sic erit semen tuum sicut stellae coeli, et sicut arena maris 65, etiam illud non tacitum
est: Quia multi ab oriente et occidente venient, et recumbent cum Abraham et Isaac in regno Dei 66.
Utraque ergo crescunt usque ad messem; et suas sententias in Scripturis habent zizania vel paleae,

156

