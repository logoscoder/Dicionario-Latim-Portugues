non congregat mecum, spargit 164; ut illos ostenderet ad se non pertinere, qui extra congregando
nollent congregare sed spargere. Deinde subiunxit: Ideo dico vobis: Omne peccatum et blasphemia
remittetur hominibus;. Spiritus autem blasphemia non remittetur 165. Quid est hoc? Ideo sola
Spiritus blasphemia non remittetur, quoniam qui non est cum Christo, contra ipsum est; et qui non
cum illo congregat, spargit? Ideo utique. Qui enim non cum illo congregat, quomodolibet sub eius
nomine congreget, non habet Spiritum Sanctum.

Congregationes praeter Ecclesiam non habent Spiritum Sanctum quo
remittuntur peccata
23. 37. Hic omnino, hic nos compulit non alibi intellegere fieri posse remissionem omnis peccati
omnisque blasphemiae, nisi in Christi congregatione, quae non spargit. Congregatur quippe in
Spiritu Sancto, qui non est contra se ipsum divisus, sicut ille immundus spiritus. Et propterea omnes
congregationes, vel potius dispersiones, quae se Christi ecclesias appellant, et sunt inter se divisae,
atque contrariae, et unitatis congregationi quae vera est Ecclesia eius inimicae, non quia videntur
eius habere nomen, idcirco pertinent ad eius congregationem. Pertinerent autem, si Spiritus
Sanctus, in quo consociatur haec congregatio, adversum se ipsum divisus esset. Hoc autem quia
non est (qui enim non est cum Christo, contra ipsum est; et qui cum illo non congregat, spargit),
ideo peccatum omne atque omnis blasphemia dimittetur hominibus in hac congregatione, quam in
Spiritu Sancto et non adversus se ipsum diviso congregat Christus; ipsius autem Spiritus illa
blasphemia, qua fit ut corde impaenitenti huic tanto Dei dono usque in finem vitae istius resistatur,
non remittetur. Nam et si quisquam ita sit contrarius veritati, ut Deo loquenti non in Prophetis sed
in unico Filio (cum propter nos eum, ut nobis in eo loqueretur, Filium hominis esse voluit),
reluctetur, remittetur ei, cum paenitendo conversus fuerit ad Dei benignitatem; qui cum mortem
impii nollet quantum ut revertatur et vivat 166, dedit Ecclesiae suae Spiritum Sanctum, ut
cuicumque in eo peccata dimitteret, dimitterentur ei. Qui vero huic dono exstiterit inimicus, ut non
illud per paenitentiam petat, sed ei per impaenitentiam contradicat, fit irremissibile non
quodcumque peccatum, sed contempta vel etiam oppugnata ipsa remissio peccatorum. Atque ita
dicitur verbum contra Spiritum Sanctum, cum ex dispersione ad congregationem numquam venitur,
quae ad remittenda peccata accepit Spiritum Sanctum. Ad quam congregationem etiamsi per
malum clericum sed tamen catholicum ministrum, reprobum et fictum, aliquis accesserit corde non
ficto, in ipso Spiritu Sancto remissionem accipit peccatorum. Qui Spiritus in sancta Ecclesia, etiam
isto tempore quo velut area cum palea trituratur 167 sic operatur, ut nullius veram confessionem
aspernetur, nullius simulatione fallatur, atque ita reprobos fugiat, ut etiam per eorum ministerium
probos colligat. Unum ergo suffugium est, ne sit irremissibilis blasphemia, cor impaenitens
caveatur; nec aliter paenitentia prodesse credatur, nisi ut teneatur Ecclesia ubi remissio
peccatorum datur et societas Spiritus in pacis vinculo custoditur 168.

Conclusio.
24. 38. Ut potui, difficillimam quaestionem, si tamen aliquatenus potui, Domino miserante atque
adiuvante tractavi. Quidquid tamen in eius difficultate apprehendere non valui, non imputetur ipsi
veritati, quae salubriter pios etiam cum occultatur exercet, sed infirmitati meae, qui vel
intellegenda conspicere vel intellecta explicare non potui. De his autem, quae forte potuimus et
cogitando vestigare et expedire dicendo, illi sunt agendae gratiae a quo quaesivimus, a quo
petivimus, ad quem pulsavimus, ut haberemus unde et nos meditando aleremur, et vobis loquendo
ministraremus.

31

SERMO 72

DE VERBIS EVANGELII MT 12,33:
" AUT FACITE ARBOREM BONAM ET FRUCTUM EIUS BONUM "

Bona opera habere malus homo non potest.
1. 1. Admonuit nos Dominus noster a Iesus Christus, ut bonae arbores simus et bonos fructus
habere possimus. Ait enim: Aut facite arborem bonam, et fructum eius bonum; aut facite arborem
malam, et fructum eius malum. De fructu enim arbor cognoscitur 1. Ubi ait: Facite arborem bonam,
et fructum eius bonum, hoc utique non est admonitio, sed praeceptum salubre, cui oboedientia
necessaria est. Quod autem dicit: Facite arborem malam, et fructum eius malum, non praeceptum
est, ut facias, sed monitio, ut caveas. Contra hos enim dixit, qui putabant se, cum mali essent, bona
loqui posse vel bona opera habere. Hoc Dominus Iesus dicit non posse. Prius est enim mutandus

97

