Iam pondere senectutis vicinus est sepulturae, desiderio lucis eligit orbari quam mori. Qualis lux erit
post filii funus? Quam insuavis, quam luctuosa, quam amara! Tamen lux amatur, filius sepelitur.

Te ipsum redde Deo pro omnibus beneficiis eius.
12. Christus dilexit te antequam esses; creavit te; ante constitutionem mundi praedestinavit te; iam
creatum per patrem et matrem nutrivit te. Non enim parentes qui tibi tradunt de suo fecerunt.
Dilexit te, creavit te, nutrivit te, tradidit semetipsum pro te, opprobria audivit pro te, vulnera
suscepit pro te, sanguine suo redemit te. Non expavescis et non dicis: Quid retribuam Domino pro
omnibus quae retribuit mihi? 22 Quid retribues Domino pro omnibus quae retribuit tibi? Audi eum
dicentem: Qui dilexit patrem aut matrem plus quam me, non est me dignus 23. Audi dicentem, time
terrentem, ama promittentem. Quid retribuisti Domino pro omnibus quae retribuit tibi? Ecce iam
retribuisti. Quid retribuisti? Salvum cum fecisti quemadmodum te ipse? In aeternam vitam
introduxisti sicut te ipse? Creasti sicut te ipse? Tu eum Dominum fecisti sicut te ipse hominem fecit?
Quid retribuisti nisi quod ad te rediret? Si verum cogites, non illi tribuisti, sed tibi praestitisti. Nec
tamen et hoc a te ipso habuisti. Quid enim habes quod non accepisti? 24 Quare non invenis quid
retribuas Domino? Te ibi retribue, quod fecit illi redde. Redde te, non tua. Creaturam suam, non
iniquitatem tuam.

Unum requirendum: inhabitare in domo Domini per omnes dies vitae nostrae.
13. Sic imbutus, sic instructus, sic eruditus ex lege Dei, unam pete a Domino, hanc require 25. Nihil
deerit 26, non privabit bonis eos qui ambulant in innocentia 27. Non est autem innocens qui in se est
nocens. Quid expectas alterius misereri, qui tibi forte nondum didicisti? Miserere animae tuae
placens Deo 28. Vis ut placeat tibi Deus, tu non vis placere Deo. Talis es autem cui Deus placere non
possit. Tunc enim tibi placebit si tuis iniquitatibus favebit! Suspicatus es, inquit, iniquitatem, quod
ero similis tui 29. Miserere animae tuae placens Deo. Non est bonum ut quando perversus es placeat
tibi Deus. Te corrige. Noli Deum velle curvare. Place Deo et placebit tibi Deus. Esto rectus, ne
<non> solum te sed et Deum quaeras perversum. Sedes enim otiosus et componis Deum
secundum cupiditates tuas. Si hoc, inquit, faceret Deus! O si illud faceret! Non faciet nisi bonum.
Sed malis displicet Deus. Quam bonus Israel rectis corde 30. Unam ergo petamus a Domino, fratres.
Quando vobis dico, et mihi dico. Omnes hanc unam petamus. Hoc ab uno omnes audiamus. Unam
petamus a Domino, hanc requiramus inhabitare in domo Domini per omnes dies vitae nostrae.
Omnes ipsi dies unus aeternus est dies. Quando audis: per omnes dies vitae meae 31, noli timere ne
isti dies finiantur. Isti dies revera <non> finiuntur quia nec cum sunt concupiscimus humanum
diem. Non ad nos stat nec unus dies, nec unus dies ad nos stat, fugiunt omnes. Antequam venit,
abscedit. De hoc ergo die ex quo loquimur quantum iam fugit. Nec horam in qua sumus tenemus.
Fugit et ipsa, venit et alia, nec ipsa statura sed fugitura. Quid amas? Comprehende quod amas,
tene quod amas, habe quod amas. Nec stat nec stare permittit. Omnis caro foenum et omnis
claritas hominis ut flos foeni. Foenum aruit, flos decidit 32. Omnia haec fugiunt. Stare vis? Verbum
autem Domini manet in aeternum. Ergo in Verbo eius quod manet in aeternum sta et audi eum et
cum illo manebis in aeternum.

24

SERMO 66

DE VERBIS EVANGELII MT 11, 2-11:
"CUM AUDISSET IOANNES IN VINCULIS OPERA CHRISTI" ET CETERA

Ioannis de Christo testimonium.
1. Lectio sancti Evangelii quaestionem nobis proposuit de Ioanne Baptista. Adiuvet nos Dominus ut
solvamus eam vobis, quomodo eam solvit nobis. Ioannes Christi testimonio laudatus est, ut
audistis; et sic laudatus, ut in natis mulierum non surrexisset maior. Sed maior illo erat natus ex
Virgine 1. Quantum maior? Ipse praeco dicat, quantum intersit inter se et iudicem suum, cuius
praeco est. Antecessit enim Christum Ioannes, et nascendo, et praedicando: sed antecessit
obsequendo, non se praeferendo. Nam et Officium totum ante iudicem ambulat; et qui ambulant
priores, ipsi sunt posteriores. Quantum ergo testimonium perhibuit Ioannes Christo? Ita ut diceret
non se dignum esse, qui solveret corrigiam calceamenti eius 2. Adhuc quid? Nos, inquit, de
plenitudine eius accepimus 3. Lucernam se confessus est de illo accensam, et ideo ad pedes eius
confugit, ne ad alta petens vento superbiae exstingueretur. Tam quippe magnus erat, ut Christus
putaretur: et si non ipse testis suus esset quia non erat ipse, remaneret error, et putaretur ipse.

72

