aeternitas, una coaeternitas, et opera eadem Trinitatis. Non alios homines creat Pater, alios Filius,
alios Spiritus Sanctus. Unum eumdemque hominem et Pater et Filius et Spiritus Sanctus creat. Et
Pater et Filius et Spiritus Sanctus unus Deus creat.

Trinitas personarum et unitas divinitatis.
9. 11. Attendis pluralitatem personarum sed unitatem divinitatis agnosce. Propter enim
pluralitatem personarum dictum est: Faciamus hominem ad imaginem et similitudinem nostram.
Non ait: Faciam hominem, et attende cum facio, ut possis et tu alterum facere. Faciamus, inquit.
Pluralitatem audio. Ad imaginem nostram. Item pluralitatem audio. Ubi ergo singularitas divinitatis?
Lege sequentia: Et fecit Deus /RB 189/ hominem 27. Dicitur: Faciamus hominem, et non dicitur:
Fecerunt dii hominem. Intellegitur unitas in eo quod dictum est: Fecit Deus hominem.

Sensus verborum Christi ante recta fide, perquirendus.
9. 12. Ubi est ergo intentio illa carnalis? Confundatur, abscondatur, perimatur. Loquatur nobis
Verbum Dei. Iam pii, iam credentes, iam imbuti fide et comparato aliquo merito intellegentiae,
convertamus nos ad ipsum Verbum, ad fontem luminis, et dicamus simul: Domine, eadem fecit
Pater quae tu; quia quidquid facit Pater, per te facit. Te Verbum audivimus in principio: Non
vidimus, sed credimus. Ibi consequenter audivimus, quia omnia per te facta sunt 28. Omnia ergo
quae facit Pater, per te facit. Eadem ergo facis quae Pater. Quid est? Quare dicere voluisti: Non
potest Filius a se facere quidquam? Video enim aequalitatem quamdam tibi cum Patre, in eo quod
audio: Quaecumque Pater facit, haec eadem Filius facit 29. Agnosco aequalitatem, hic intellego, hic
capio ut possum: Ego et Pater unum sumus 30. Quid est: Quod non potes facere quidquam, nisi
quod videris Patrem facientem? Quid est hoc?

Difficultas intellegendi ex eo quod non intellegatur videre Verbi.
10. 13. Forte dicat mihi, immo dicat omnibus nobis : Hoc enim quod dixi: Non potest facere Filius
quidquam, nisi quod viderit Patrem facientem 31, videre meum quomodo intellegis? Videre meum
quid est? Sequestra paululum formam servi, quam propter te suscepit. Etenim in illa forma servi
Dominus noster oculos et aures habebat in carne, et in illa forma humana qualem et nos portamus
eadem figura corporis erat, eadem lineamenta membrorum. Caro illa venerat ex Adam, sed non ille
erat Adam. Ergo Dominus ambulans sive in terra, sive in mari, sicut ei placuit, sicut voluit, quia
quidquid voluit potuit, inspexit quod voluit. Iecit oculos, vidit. Avetit oculos, et non vidit. A tergo
erat qui sequebatur, ante erat qui videretur. Oculis corporis quod ante erat videbat. Divinitatem
vero nihil latebat. Sepone, sepone, inquam, paululum formam servi. Formam Dei vide, in qua erat
antequam mundus fieret, in qua erat aequalis Patri. Per eum hoc accipe et intellege quid tibi ait:
Qui cum in forma Dei esset, non rapinam arbitratus est esse aequalis Deo 32. Ibi eum vide, si potes,
ut possis videre quid sit videre ipsius. In principio erat Verbum 33. Quomodo videt Verbum? Habetne
oculos Verbum, an in illo se inveniunt oculi nostri, et oculi non carnales, sed oculi piorum cordium?
Beati enim mundo corde, quoniam ipsi Deum videbunt 34.

In Christo forma servi mortalibus ostendebatur, forma Dei beatis servabatur.
10. 14. Aspicis Christum hominem et Deum. Ostendit tibi hominem, servat tibi Deum. Et vide quia
Deum tibi servat, qui se tibi hominem ostendit. Qui diligit me, inquit, mandata mea custodit. Qui
diligit me, diligetur a Patre meo, et ego diligam eum. Et tamquam diceretur: Quid ei dabis, quem
diligis? Et ostendam, inquit, me ipsum illi 35. Quid est hoc, fratres? Quem iam videbant, ipse se illis
demonstraturum promittebat. /RB 190/ Quibus? A quibus videbatur, an a quibus et non videbatur?
Sic loquens Apostolo cuidam ait, quaerenti videre Patrem ut sufficeret ei, et dicenti: Ostende nobis
Patrem, et sufficit nobis. Et ille stans ante oculos servi, in forma servi, servans oculis deificatis
formam Dei, ait illi: Tanto tempore vobiscum sum, et non cognovistis me? Qui me videt, videt et
Patrem 36. Patrem quaeris videre, me vide. Vides me, et non vides me. Vides quod pro te assumpsi,
non vides quod pro te servavi. Audi mandata, purga oculos. Quia: Qui diligit me, mandata mea
custodit, et ego diligam eum. Tamquam custodienti mandata mea, et tamquam sanato per
mandata mea, ostendam me ipsum illi.

Videre Verbi non aliud a Verbo. Caritas capaces reddit ad capienda divina.

270

