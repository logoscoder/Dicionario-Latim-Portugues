tentari spiritalis, etsi non ex mente, utique ex carne. Spiritalis enim, quia secundum spiritum vivit;
adhuc autem ex parte mortali carnalis: idem spiritalis, idemque carnalis. Ecce spiritalis: Mente
servio legi Dei. Ecce carnalis: Carne autem legi peccati 15. Idem ergo ipse et spiritalis et carnalis?
Idem plane, quamdiu hic vivit, sic est.

Quis totus carnalis, quis ex parte vel totus spiritalis.
6. 8. Noli mirari, quisquis es, quicumque carnalibus concupiscentiis cedis atque consentis, qui eas
vel bonas putas ad explendam libidinis saturitatem, vel certe sic iam vides malas, ut eis tamen
cedendo consentias, et quo ducunt sequaris, et ea quae mala suggerunt perpetres; totus carnalis
es. Tu, tu quisquis talis es, totus carnalis es. Si autem concupiscis quidem, quod lex vetat, cum
dicit: Non concupisces 16; servas tamen aliud quod item lex iubet: Post concupiscentias tuas non
eas 17; mente spiritalis es, carne carnalis. Aliud est enim, non concupiscere; aliud, post
concupiscentias suas non ire. Non concupiscere, omnino perfecti est; post concupiscentias suas non
ire, pugnantis est, luctantis est, laborantis est. Ubi fervet pugna, quare desperatur victoria? Quando
erit victoria? Quando absorbebitur mors in victoriam. Tunc enim vox erit triumphantis, non sudor
pugnantis. Quae futura est vox illa triumphantis, cum corruptibile hoc induerit incorruptionem, et
mortale hoc induerit immortalitatem? Vides victorem, audi exsultantem, exspecta triumphantem.
Tunc fiet sermo qui scriptus est: Absorpta est mors in victoriam. Ubi est, mors, contentio tua? Ubi
est, mors, aculeus tuus? 18 Ubi est? Ecce erat, et non est. Ubi est, mors, contentio tua? Ecce mortis
contentio: Non quod volo ago. Ecce mortis contentio: Scimus quia lex spiritalis est, ego autem
carnalis sum 19. Si ergo Apostolus de se ipso dicit; si dico, non confirmo; si Apostolus dicit: Scimus
quia lex spiritalis est, ego autem carnalis sum; mente enim spiritalis, corpore carnalis: quando totus
spiritalis? Cum: Seminatur corpus animale, resurget corpus spiritale 20. Modo ergo quando fervet
mortis contentio, non quod volo ago: ex parte spiritalis, ex parte carnalis; ex parte meliore spiritalis,
ex parte inferiore carnalis. Adhuc confligo, nondum vici; magnum mihi est non vinci. Non quod volo,
hoc ago; quod odi, illud facio 21. Quid facis? Concupisco. Etsi concupiscentiae non consentio, etsi
post concupiscentias meas non eo; tamen adhuc concupisco: et utique etiam in ipsa parte ego sum.

Idem carnalis simul et spiritalis.
7. 9. Non enim ego in mente, et alius in carne. Sed quid? Igitur ipse ego: quia ego in mente, ego in
carne. Non enim duae naturae contrariae, sed ex utraque unus homo; quia unus Deus, a quo factus
est homo. Igitur ipse ego, ego ipse, mente servio legi Dei, carne autem legi peccati 22. Mente non
consentio legi peccati: sed tamen nollem esse in membris meis lex ulla peccati. Quia ergo nollem,
et tamen est; non quod volo ago: quia concupisco, et nolo, non quod volo ago; sed quod odi, illud
facio 23. Quid odi? Concupiscere. Odi concupiscere, et tamen ago illud carne, non mente: Quod odi,
illud facio.

Consentiens cum lege.
7. 10. Si autem quod nolo, illud facio; consentio legi, quoniam bona est 24. Quid est hoc: Si quod
nolo, illud facio; consentio legi, quoniam bona est? Consentires legi, si quod vellet faceres: facis
quod lex odit, quomodo consentis legi? Prorsus: Si quod nolo, hoc facio; consentio legi, quoniam
bona est. Quomodo? Quia iubet lex: Non concupisces 25. Quid volo ego? Non concupiscere? Volendo
quod vult lex, consentio legi, quoniam bona est. Si diceret lex: Non concupisces, et ego vellem
concupiscere; non consentirem legi, et omnino ab illa voluntatis perversitate diversus existerem.
Dicente enim lege: Non concupisces, et ego vellem concupiscere; non consentio legi Dei. Quid
modo? Quid dicis, o lex? Non concupisces. Et ego nolo concupiscere, et ego nolo; quod non vis,
nolo; ideo consentio, quia quod non vis, nolo. Non implet legem infirmitas mea; sed legem laudat
voluntas mea. Ergo si quod nolo, hoc ago; ideo consentio legi, quia nolo quod non vult, non quia
ago quod nolo. Ipsum enim agere concupiscere est, non concupiscentiae consentire: ne aliquis iam
in Apostolo peccandi sibi quaerat exemplum, et det malum exemplum. Non quod volo ago. Quid
enim lex dicit? Non concupisces. Et ego nolo concupiscere, et tamen concupisco; quamvis
concupiscentiae meae assensum non praebeam, quamvis post eam non eam. Resisto enim, averto
mentem, nego arma, teneo membra; et tamen fit in me quod nolo. Quod non vult lex, nolo cum
lege; quod non vult, nolo: ergo consentio legi.

Ignorare peccatum.
8. 11. Sed quia ego sum in carne, ego sum in mente; sed magis ego sum in mente, quam in carne.
Quia enim ego sum in mente, ego sum in regente; mens enim regit, caro regitur; et magis sum ego

357

