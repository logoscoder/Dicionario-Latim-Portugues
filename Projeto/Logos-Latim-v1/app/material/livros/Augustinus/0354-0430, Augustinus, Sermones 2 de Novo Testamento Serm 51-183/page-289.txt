quaeris, noli esse impurus. Non enim illa potest, et tu non potes. Si fieri non posset, nec illa posset.
Quia vero illa potest, doceat te quia fieri potest. Et illam, ut possit, Deus regit. Sed tu gloriosior eris,
si feceris. Quare gloriosior? Illam premit parentum custodia, refrenat infirmioris sexus ipsa
verecundia: postremo leges timet, quas tu non times. Ideo ergo gloriosior eris, si feceris; quia tu si
feceris, Deum times. Habet illa multa quae timeat praeter Deum: tu solum Deum times. Sed tu
quem times, maior est omnibus. Ipse timendus est in publico, ipse in secreto. Procedis, videris;
intras, videris; lucerna ardet, videt te; lucerna exstincta est, videt te; in cubiculum intras, videt te;
in corde versaris, videt te. Ipsum time, illum cui cura est ut videat te; et vel timendo castus esto.
Aut si peccare vis, quaere ubi te non videat, et fac quod vis.

Continentiae voto obstricti.
3. Qui vero iam vovistis, corpus arctius castigate, et concupiscentiae frenos nec ad ipsa quae
permissa sunt, patiamini relaxare; ut non solum a concubitu illicito divertatis, sed etiam licitum
contemnatis aspectum. Mementote in quocumque sexu sitis, sive mares, sive feminae, Angelorum
vitam ducere vos in terra. Angeli enim non nubunt, neque uxores ducunt. Hoc erimus, cum
resurrexerimus 4. Quanto vos meliores, qui quod erunt homines post resurrectionem, hoc vos
incipitis esse ante mortem? Servate gradus vestros: servat enim vobis Deus honores vestros.
Comparata est resurrectio mortuorum stellis in caelo constitutis. Stella enim ab stella differt in
gloria, ut Apostolus dicit: Sic et resurrectio mortuorum 5. Aliter enim ibi lucebit virginitas, aliter ibi
lucebit castitas coniugalis, aliter ibi lucebit sancta viduitas. Diverse lucebunt: sed omnes ibi erunt.
Splendor dispar, caelum commune.

Gradus cuique servandus.
4. Cogitantes ergo gradus vestros, servantes et professiones vestras, accedite ad carnem Domini,
accedite ad sanguinem Domini. Qui se scit aliter esse, non accedat. Compungimini magis sermone
meo. Congratulantur enim qui sciunt servare coniugibus, quod a coniugibus exigunt; qui sciunt
servare omnimodo continentiam, si hanc Deo voverunt; qui vero audiunt me dicentem: Quicumque
non servatis castitatem, nolite accedere ad illum panem, contristantur. Et ego nollem hoc dicere:
sed quid facio? Timebo hominem, ut taceam veritatem? Ergo si illi servi non timent Dominum,
etiam ego non timeam? Quasi non sciam dictum esse: Serve nequam et piger, tu dares, et ego
exigerem 6. Ecce dedi, Domine Deus meus; ecce in conspectu tuo et Angelorum tuorum et in
conspectu ipsius plebis tuae erogavi pecuniam tuam: timeo enim iudicium tuum. Ego dedi, tu exige.
Etsi non dicam, facturus es. Ergo hoc potius dico: Ego dedi, tu converte, tu parce. Fac pudicos qui
fuerunt impudici, ut simul in tuo conspectu, cum iudicium venerit, gaudeamus, et qui erogavit et cui
erogatum est. Placet hoc? Placeat. Quicumque impudici estis, corrigite vos, dum vivitis. Ego enim
verbum Dei loqui possum, impudicos autem in nequitia perseverantes, de iudicio et damnatione Dei
liberare non possum.

107 SERMO 132/A

EX EVANGELIO SECUNDUM IOANNEM. DE EUCHARISTIA

Christum manducare, quid sit.
1. Qualem vocem Domini audistis invitantis nos? Quis invitavit, quos invitavit, et quid praeparavit?
Invitavit Dominus servos, et praeparavit eis cibum se ipsum. Quis audeat manducare Dominum
suum? Et tamen ait: Qui manducat me, vivit propter me 1. Quando Christus manducatur, vita
manducatur. Nec occiditur ut manducetur, sed mortuos vivificat. Quando manducatur, reficit, sed
non deficit. Non ergo timeamus, fratres, manducare istum panem, ne forte finiamus illum, et postea
quod manducemus non inveniamus. Manducetur Christus: vivit manducatus, quia resurrexit
occisus. Nec quando manducamus, partes de illo facimus. Et quidem in sacramento sic fit, et norunt
fideles quemadmodum manducent carnem Christi; unusquisque accipit partem suam, unde et ipsa
gratia partes vocantur. Per partes manducatur, et manet integer totus; per partes manducatur in
sacramento, et manet integer totus in caelo, manet integer totus in corde tuo. Totus enim erat
apud Patrem, quando venit in virginem; implevit illam, nec recessit ab illo. Veniebat in carnem, ut

289

