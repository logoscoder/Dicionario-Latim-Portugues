9. Quodam die frater eius, cum iam pariter in custodia tenerentur, ait illi: Si ego haec pro meritis
patior peccatorum meorum; tu, cuius vitam novimus, tam attente ferventerque christianam, quibus
malis meritis ad ista perductus es? At ille: Parvumne, inquit, mihi existimas conferri divinitus
beneficium, si tamen hoc testimonium tuum de vita mea verum est, ut hoc quod patior, etiamsi
usque ad effusionem sanguinis patiar, ibi peccata mea puniantur, nec mihi ad futurum iudicium
reserventur. Hic forte aliquis credat eum fuisse sibi conscium aliquorum occultorum impudicitiae
peccatorum. Dicam ergo quid me Dominus Deus, ad magnam meam consolationem, ex eius ore
audire, et plane scire voluerit. Cum de hoc ipso, ut sunt humana, sollicitus, solus cum solo agerem,
iam in eadem custodia constituto, ne quid esset unde maiore et insigniore poenitentia Deum sibi
placare deberet; ille ut erat verecundiae singularis, cum ipsam, licet falsam meam suspicionem
erubesceret, sed admonitionem gratissime acciperet, modeste graviterque subridens, et utraque
manu meam dexteram apprehendens: Testor, inquit: Sacramenta quae per hanc afferuntur
manum, me nullum esse expertum concubitum praeter uxorem, nec ante, nec postea.

Quam sit horrenda sceleris conscientia.
10. Quid ergo huic in morte accidit mali, ac non potius plurimum boni, cum haec habens dona ad
Christum, sine quo inaniter habentur, ex hac vita migravit? Quae apud te non commemorarem, si
crederem te laudibus eius offendi. Cum autem hoc non credo, nec illud profecto, quod te, non dico
instante, sed saltem volente aut optante posset occidi. Proinde iudicas nobiscum tanto sincerius,
quanto innocentius, quod ille cum anima sua, quam cum istius corpore crudelius egerit; quando
contemptis nobis, contemptis promissionibus suis, contemptis tot ac tantis petitionibus et
admonitionibus tuis, contempta denique Ecclesia Christi (et in ea quo, nisi Christo?), ad finem suae
machinationis huius morte pervenit. An vero illius honos, istius vel carceri comparandus est, cum
ille fureret sublimatus, iste gauderet inclusus? Horrendis et poenalibus tenebris, omnes non tantum
carceres, sed etiam inferos vincit scelerati hominis conscientia. Tibi etiam quid nocuit, cuius etsi
famam graviter laesit, tamen innocentiam non peremit? Quamvis fama quoque ipsa salva sit, et
apud eos qui te melius noverunt quam nos, et apud nos ipsos, qui curas nobiscum tuas, ne tam
immane perpetraretur scelus, tanto expressas inspiciebamus affectu, ut tui cordis invisibilia pene
oculis cerneremus. Sibi igitur ille nocuit, quidquid nocuit; suam transfixit animam, suam vitam,
suam conscientiam; suam denique ipsam famam, quam bonam solent etiam pessimi concupiscere,
caeca illa crudelitate vastavit. Tanto enim est odiosior omnibus bonis, quanto magis impiis placere
conatus est, vel placuisse laetatus.

Marini scelus Caeciliano abhorrendum.
11. Ubi autem magis potuit apparere non eum habuisse necessitatem quam se habere confinxit, ut
eius obtentu tamquam bonus faceret tantum malum, quam quod nec illi placuit de cuius praecepto
se ausus est excusare? Referat Praestantiae tuae sanctus diaconus Quintianus; ipse enim fuerat
episcopo quem pro illis miseramus adiunctus, quemadmodum nec indulgentia illis danda visa est,
ne vel sic aliquo crimine notarentur; sed tantum commonitorium quo eos ab omni molestia liberos
dimittere iuberetur. Gratuita igitur crudelitate, nulla necessitate (quamvis et aliae causae, quas
suspicamur, nec opus est committere litteris, forsitan fuerint), atrociter contristavit Ecclesiam. Ad
cuius Ecclesiae gremium frater eius, metuens perire, confugerat, ut eum vivum tanti sceleris
consiliarium reperiret: cuius Ecclesiae etiam ipse, cum patronum offendisset, petivit asylum, nec ei
potuit denegari. Hunc si diligis, detestare; si non vis ut in aeternum puniatur, exhorre. Sic
existimationi tuae, sic est vitae illius consulendum: nam qui in eo diligit quod odit Deus, non solum
odit ipsum, sed etiam seipsum.

Caecilianus sit inimicus sceleri sui amici.
12. Quae cum ita sint, nec de tua benignitate credo quod tanti sceleris auctor vel particeps fueris,
neque quod malitiosa crudelitate fefelleris: quod absit a vita et moribus tuis! Nec amicitias vestras
tales volo, quibus et ille in suum interitum glorietur de malo, et confirmetur humana suspicio; sed
tales potius, quibus ad poenitentiam disponatur, et talem ac tantam poenitentiam, qualem
quantamque postulant tam horrenda vulnera medicinam: tanto quippe amicior eris, quanto
sceleribus eius inimicior. Curiosum est Praestantiae tuae nosse rescriptis, ubi eo die fueris quo illud
admissum est; quomodo acceperis, quid postea egeris, aut cum eum videris quid ei dixeris, quid ab
illo audieris. Ego enim ex quo inde postridie repente discessi, nihil quod hanc rem attinet, de te
audire potui.

Cur Carthaginem A. non frequentet.
369

