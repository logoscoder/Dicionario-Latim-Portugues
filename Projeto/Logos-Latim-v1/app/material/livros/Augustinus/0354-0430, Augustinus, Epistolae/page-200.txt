De hominis generatione ac regeneratione in Christo.
1. Quaeris a me, utrum parentes baptizatis parvulis suis noceant, cum eos daemoniorum sacrificiis
sanare conantur. Et si non nocent, quomodo eis prosit, cum baptizantur, parentum fides quorum eis
non potest obesse perfidia. Ubi respondeo, tantam illius Sacramenti, hoc est Baptismi salutaris,
esse virtutem in sancta compage corporis Christi, ut semel generatus per aliorum carnalem
voluptatem, cum semel regeneratus fuerit per aliorum spiritalem voluntatem, deinceps non possit
vinculo alienae iniquitatis obstringi, cui nulla sua voluntate consentit. Et anima enim patris mea est,
inquit, et anima filii mea est. Anima quae peccaverit, ipsa morietur 1: non autem peccat ipsa, cum
parentes ei omnino nescienti, vel quilibet alius adhibet sacrilegia daemoniorum. Sed ideo ex Adam
traxit quod Sacramenti illius gratia solveretur, quia nondum erat anima separatim vivens, id est
altera anima de qua diceretur, Et anima patris mea est, et anima filii mea est. Iam itaque cum
homo in seipso est, ab eo qui genuit alter effectus, peccato alterius sine sua consensione non
tenetur obnoxius. Traxit ergo reatum, quia unus erat cum illo et in illo a quo traxit, quando quod
traxit admissum est. Non autem trahit alter ab altero, quando sua unoquoque propria vita vivente
iam est unde dicatur: Anima quae peccaverit, ipsa morietur.

Baptismi vis atque effectus.
2. Ut autem possit regenerari per officium voluntatis alienae, cum offertur consecrandus, facit hoc
unus Spiritus, ex quo regeneratur oblatus. Non enim scriptum est, Nisi quis renatus fuerit ex
parentum voluntate, aut ex offerentium vel ministrantium fide; sed: Nisi quis renatus fuerit ex aqua
et Spiritu Sancto 2. Aqua igitur exhibens forinsecus sacramentum gratiae, et Spiritus operans
intrinsecus beneficium gratiae, solvens vinculum culpae, reconcilians bonum naturae, regenerant
hominem in uno Christo, ex uno Adam generatum. Regenerans ergo Spiritus in maioribus
offerentibus, et parvulo oblato renatoque communis est: ideo per hanc societatem unius
eiusdemque Spiritus prodest offerentium voluntas parvulo oblato. Quando autem in parvulum
maiores peccant, offerentes eum atque obligare conantes daemonum sacrilegis vinculis, non est
anima utrorumque communis, ut etiam culpam possint habere communem. Non enim sic
communicatur culpa per alterius voluntatem, quemadmodum communicatur gratia per sancti
Spiritus unitatem. Potest enim et in hoc et in illo homine esse unus Spiritus sanctus, etiamsi
invicem nesciant per quem sit utriusque gratia communis. Non autem potest spiritus hominis esse
et huius et illius, per quem peccante altero, et altero non peccante, sit tamen culpa communis. Ac
per hoc potest parvulus semel ex parentum carne generatus Dei Spiritu regenerari, ut ex illis
obligatio contracta solvatur. Non potest autem semel Dei Spiritu regeneratus ex parentum carne
regenerari, ut obligatio quae soluta est, iterum contrahatur. Et ideo semel perceptam parvulus
Christi gratiam non amittit, nisi propria impietate, si aetatis accessu tam malus evaserit. Tunc enim
etiam propria incipiet habere peccata, quae non regeneratione auferantur, sed alia curatione
sanentur.

Parentes quomodo spiritaliter homicidae.
3. Verumtamen recte dicuntur parentes, vel quicumque maiores, filios seu quoslibet parvulos
baptizatos daemoniorum sacrilegiis obligare conantes, spiritaliter homicidae. Nam in illis quidem
interfectionem non faciunt, sed quantum in ipsis est, interfectores fiunt. Recte illis dicitur, quando
ab hoc scelere prohibentur, Nolite occidere parvulos vestros: dicit enim et Apostolus: Spiritum
nolite exstinguere 3; non quia ille exstingui potest, sed quantum in ipsis est, exstinctores eius
merito dicuntur, qui sic agunt ut exstinctum velint. Isto sensu recte intellegi potest quod scripsit
beatissimus Cyprianus in epistola de Lapsis, cum eos qui tempore persecutionis idolis immolaverant
arguens: "Ac ne quid deesset, inquit, ad criminis cumulum, infantes quoque parentum manibus
impositi vel attrectati, amiserunt parvuli quod in primo statim nativitatis exordio fuerant
consecuti" 4. Amiserunt, dixit, quantum attinuit ad illorum scelus, a quibus amittere coacti sunt.
Amiserunt in eorum mente ac voluntate, qui in illos tantum facinus commiserunt. Nam si in seipsis
amisissent, remansissent utique divina sententia sine ulla defensione damnandi. Quod si sanctus
Cyprianus arbitraretur, non eorum defensionem continuo subiceret, dicens: "Nonne illi, cum iudicii
dies venerit, dicent, Nos nihil fecimus, nec derelicto cibo et poculo Domini, ad profana contagia
sponte properavimus; perdidit nos aliena perfidia, parentes sensimus parricidas: illi nobis Ecclesiam
matrem, illi patrem Dominum negaverunt, ut dum parvi et improvidi, et tanti facinoris ignari per
alios ad consortium criminis iungimur, aliena fraude caperemus?" 5 Hanc defensionem non
subnecteret, nisi iustissimam crederet et in Dei iudicio parvulis profuturam. Si enim vere dicitur,
Nos nihil fecimus; Anima quae peccaverit, ipsa morietur, nec illi peribunt sub Dei iusto iudicio, quos
parentes suo scelere quantum ad seipsos attinet, perdiderunt.

200

