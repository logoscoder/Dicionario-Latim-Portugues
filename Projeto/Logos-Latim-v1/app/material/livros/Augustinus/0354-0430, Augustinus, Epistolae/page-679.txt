3. Quid ergo faciendum sit in talibus causis talibusque personis in earum causarum reatu
deprehensis, prius debent inquirere atque definire qui volunt, cum haec iudicantur, rectam ferre
sententiam; alioquin, si querelis eorum movemur, quando corporalem accipiunt disciplinam, nec
movemur factis quando Deo faciunt impiissimam iniuriam et inquietissima nequitia decus
honestatis et sanctitatis Ecclesiae quietemque perturbant, aut sic movemur ipsis malefactis
nequissimorum hominum quae in Ecclesia nefandis ausibus perpetrant, ut ea quae pro disciplina
patiuntur parva puniamus, ea vero quae contra disciplinam magna committunt vel impunita a nobis
relinquenda esse censeamus, vel quomodo punienda sint, nequaquam reperire possimus, non sane
video qualem rationem iudiciorum nostrorum simus nostro Domino reddituri 1. Prius ergo
quaerenda, invenienda, constituenda est ordinata inquietis perditis poena, tunc demum punienda,
si qua eis ingesta probari potuerit inordinata sive immoderata vindicta; quod donec fiat, quae
sententia proferenda sit adversus Dei servos qui pro Domini sui domo faciunt aliquid scelerati
incomparabiliter minus quam paretur legibus publicis, ut sit utcumque quod timeant qui easdem
publicas leges contra se ab episcopis vel clericis moveri posse non timent, omnino non video.

In episcopali iudicio apparebit illius scelerati crimen in
libello omissum.
4. Puto tamen, immo non dubito quod, si ille lugendus filius noster in libello suo posuisset quid ipse
commiserit, nullo modo eum censeret Papa venerabilis vindicari conquerentem, quod a clericis
vapulaverit, nisi forte qui hoc ei fecit mensuram christianae moderationis excessit. Aestimo autem
illum in iudicio Sanctitatis vestrae rem tam manifestam, id est factum suum quod in libello suo
tacuit, negare non posse. Iam vero in ecclesiasticis iudiciis si nec iustitia ista servatur quam
providentissime constituerunt leges publicae, ne quisquam facile per imperiale rescriptum inique
pulsetur, ut beneficio careat nec ei sit impunitum quicumque in precibus quae Imperatori dantur
aliquid quod ad causam constat pertinere suppresserit, et iste qui hoc fecit in libello tam sanctae
Sedi tradito non solum non puniendus episcopis, verum etiam vindicandus videtur, quid dicam
nescio.

1.1.286

EPISTOLA 10*

COMMONITORIUM SANCTO FRATRI ALYPIO AUGUSTINUS

Aug. nuntiat se Iuliani Caelestique libros ab Alypio
missos recepisse.
1. Remeantibus sanctis fratribus et coepiscopis nostris, quamvis eos non viderim, eorum tamen
ammonitus litteris, ut si aliquid tuae Sanctitati vellem scribere, Carthaginem mitterem, ista dictavi.
[Quibus salutaris] germanitatem tuam iam iamque etiam videre desidero accedente spe reditus tui
quam significasti litteris tuis. Iam vero rescripseram quod pervenerint ad me cum tuo commonitorio
libri Iuliani et Caelestii quos per filium nostrum Commilitonem diaconum direxisti, et quod multum
mirarer, quod mihi nihil nuntiasse curaveris de correctione Turbanti, ad quem scripsit libros illos
quattuor Iulianus. Hunc enim eamdem haeresem satis humili confessione damnantem et in pacem
catholicam a papa Caelestino esse susceptum a tali homine audivi quem non possum dicere fuisse
mentitum. Magis enim, cum ad me scriberes, hoc te oblitum fuisse potui suspicari. Quamquam ergo
iam ista scripseram, tamen etiam nunc volui commonere, ne fortasse prius haec rescripta quam illa
quae prius feci accipiat Sanctitas tua. Interea in quibusdam schedis nostris inveni exemplum
commonitorii quod tibi feceras, quando ad comitatum de concilio primitus missus es, eoque
perlecto vidi multa necessaria non te potuisse tunc agere, et detractis quibusdam quae vel acta
sunt vel non multum videntur urgere mittendum putavi, ne forte nunc agi possint.

Mangonum pernicies qui quos mercantur servos reddunt.
2. Addo autem et aliud: Tanta est eorum qui vulgo "mangones" vocantur in Africa multitudo, ut
eam ex magna parte humano genere exhauriant, transferendo quos mercantur in provincias
transmarinas et paene omnes liberos. Nam vix pauci reperiuntur a parentibus venditi quos tamen
non ut leges Romanae sinunt ad operas viginti quinque annorum emunt isti, sed prorsus sic emunt
ut servos et vendunt trans mare ut servos; veros autem servos a dominis omnino rarissime. Porro
ex hac multitudine mercatorum ita insolevit seducentium et depraedantium multitudo, ita ut
gregatim ululantes habitu terribili vel militari vel barbaro et agrestia quaedam loca, in quibus pauci
sunt homines, perhibeantur invadere et quos istis mercatoribus vendant violenter abducere.

679

