A Donatistis accusari universalem Ecclesiam.
4. Sed haec humana iudicia deputentur, et circumveniri ac falli, vel etiam corrumpi potuisse
dicantur. Cur ergo adhuc accusatur christianus orbis terrarum, et nescio quibus traditorum
criminibus infamatur, qui utique nec potuit nec debuit nisi electis iudicibus potius quam victis
litigatoribus credere? Habent apud Deum illi iudices causam suam sive bonam sive malam: quid
fecit Ecclesia toto orbe diffusa, quae non ob aliud ab istis rebaptizanda censetur, nisi quia in ea
causa, in qua quid veri esset iudicare non potuit, eis potius qui iudicare potuerunt, quam eis qui nec
superati cesserunt, credendum putavit? O magnum crimen omnium gentium, quas in semine
Abrahae benedicendas promisit Deus 2, et sicut promisit exhibuit! quae cum una voce dixerint,
Quare nos vultis rebaptizare, respondetur eis, Quia nescitis qui fuerint in Africa sanctorum Codicum
traditores, et in eo quod nesciebatis, iudicibus magis quam accusatoribus credere voluistis. Si
crimen alienum non gravat quemquam, quid pertinet ad orbem terrarum quod in Africa quisque
commisit? Si crimen incognitum non gravat quemquam, unde potuit orbis terrarum cognoscere vel
crimen iudicum vel reorum? Iudicate qui cor habetis. Haec est haeretica iustitia, ut quia orbis
terrarum non damnat crimen incognitum, pars Donati damnet orbem terrarum inauditum. Sed sane
sufficit orbi terrarum tenere promissiones Dei, et in se videre compleri quod Prophetae tanto ante
cecinerunt; in eisdem Scripturis agnoscere Ecclesiam, ubi et rex eius Christus agnoscitur. Ubi enim
de Christo talia praedicta sunt, qualia completa in Evangelio legimus, illic praedicta sunt de
Ecclesia, qualia compleri toto orbe iam cernimus.

Quando baptisma valeat secundum Donatistas.
5. Nisi forte quemquam prudentium permovebit, quod de Baptismo solent dicere, tunc esse verum
baptismum Christi, cum ab homine iusto datur, cum et hinc teneat orbis terrarum evidentissimam
et evangelicam veritatem, ubi Ioannes ait: Qui me misit baptizare in aqua, ipse mihi dixit: Super
quem videris Spiritum descendentem quasi columbam, et manentem super eum, ipse est qui
baptizat in Spiritu sancto 3. Unde secura Ecclesia spem non ponit in homine, ne incidat in illam
sententiam in qua scriptum est: Maledictus omnis qui spem suam ponit in homine 4; sed spem
suam ponit in Christo, qui sic accepit formam servi, ut non amitteret formam Dei 5, de quo dictum
est: Ipse est qui baptizat. Proinde homo quilibet minister baptismi eius, qualemcumque sarcinam
portet, non iste, sed super quem columba descendit, ipse est qui baptizat. Illos autem vana
sentientes, tanta absurditas sequitur, ut quo ab ea fugiant non inveniant. Cum enim fateantur
ratum et verum esse Baptismum, quando baptizat apud eos aliquis criminosus, cuius crimina latent;
dicimus eis, Quis tunc baptizat? nec habent quid respondeant nisi, Deus: neque enim possunt
dicere quod homo adulter quemquam sanctificet. Quibus respondemus, Si ergo cum baptizat homo
iustus manifestus, ipse sanctificat, cum autem baptizat homo iniquus occultus, tunc non ipse, sed
Deus sanctificat; optare debent qui baptizantur, ab occultis malis hominibus potius baptizari, quam
a manifestis bonis: multo enim eos melius Deus, quam quilibet homo iustus sanctificat. Quod si
absurdum est, ut quisque baptizandus optet ab occulto adultero potius baptizari, quam a manifesto
casto, restat utique ut quilibet ministrorum hominum accesserit, ideo ratus sit Baptismus, quia
super quem descendit columba, ipse baptizat.

Ecclesiae maternus amor in Donatistas.
6. Et tamen cum tam perspicua veritas aures et corda hominum feriat, tanta quosdam malae
consuetudinis vorago submersit, ut omnibus auctoritatibus rationibusque resistere, quam
consentire malint. Resistunt autem duobus modis; aut saeviendo, aut pigrescendo. Quid igitur hic
faciat Ecclesiae medicina, salutem omnium materna caritate conquirens, tamquam inter
phreneticos et lethargicos aestuans? numquid contemnere, numquid desistere vel debet vel potest?
Utrisque sit necesse est molesta, quia neutris est inimica. Nam et phrenetici nolunt ligari, et
lethargici nolunt excitari: sed perseverat diligentia charitatis, phreneticum castigare, lethargicum
stimulare, ambos amare. Ambo offenduntur, sed ambo diliguntur; ambo molestati, quamdiu aegri
sunt indignantur, sed ambo sanati gratulantur.

Quomodo Ecclesia haereticos recipiat ad se conversos.
7. Denique non sicut putant, et sicut iactant, tales eos suscipimus quales fuerunt, sed omnino
mutatos; quia esse catholici non incipiunt, nisi haeretici esse destiterint. Neque enim sacramenta
eorum nobis inimica sunt quae cum illis nobis sunt communia; quia non humana sunt, sed divina.
Proprius eorum error auferendus est, quem male imbiberunt, non sacramenta quae similiter
acceperunt, quae ad poenam suam portant et habent, quanto indignius habent, sed tamen habent.
Errore itaque derelicto, separationis pravitate correcta, ab haeresi ad Ecclesiae pacem transeunt

170

