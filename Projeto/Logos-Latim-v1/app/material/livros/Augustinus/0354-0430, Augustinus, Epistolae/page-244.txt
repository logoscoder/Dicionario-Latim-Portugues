quibus nihil iungi nisi per fines locorum potest. Sic autem addidit: Neque sensum omnino, quo non
tota natura pulsa sentiret; quasi ille dixisset mentem illam ordinatricem et moderatricem rerum
omnium habere sensum, qualem habet anima per corpus. Nam manifestum est totam sentire
animam, cum per corpus aliquid sentit: nam totam utique non latet, quidquid illud est quod
sentitur. Ad hoc autem dixit totam naturam sentire, ut illi quasi auferret quod ait mentem infinitam.
Quomodo enim tota sentit, si infinita est? Sensus enim corporis ab aliquo loco incipit, nec percurrit
totum, nisi ad cuius finem pervenerit; quod in infinito dici non potest. Sed neque ille de sensu
corporis aliquid dixerat. Et aliter dicitur totum quod incorporeum est, quia sine finibus locorum
intellegitur, ut et totum et infinitum dici possit: totum propter integritatem; infinitum, quia locorum
finibus non ambitur.

Anaxagorae secum pugnantia de Mente divina.
4. 25. Deinde, inquit, si mentem ipsam quasi animal aliquod esse voluit, erit aliquid interius ex quo
illud animal nominetur; ut mens ista quasi corpus sit, et habeat intus animam unde animal
appelletur. Vide quemadmodum corporali consuetudine loquitur, quomodo solent videri animalia,
propter sensum crassum, ut opinor, eorum contra quos disserit: et tamen dixit rem quae illos, si
evigilare possent, satis admoneret, omne quod sicut corpus vivum animo occurrit, magis animam
habere et esse animal, quam animam esse cogitari oportere. Hoc est enim quod ait: Erit aliquid
interius, ex quo illud animal nominetur. Sed adiungit: Quid autem interius mente? Non ergo potest
mens habere interiorem animam ut sit animal, quia ipsa est interior. Ergo corpus habeat
extrinsecus, cui sit interior, ut sit animal. Hoc est enim quod ait: Cingitur igitur corpore externo;
quasi Anaxagoras dixerit, nisi animalis alicuius esset, mentem esse non posse. Si mentem ipsam
summam sapientiam esse sentiebat, quae nullius quasi animantis propria est, quia omnibus animis
se frui valentibus veritas communiter praesto est. Et ideo vide quam urbane concludat: Quod
quoniam non placet, inquit, hoc est non placet Anaxagorae, ut illa mens, quam dicit Deum, cingatur
corpore externo, quo animal esse possit, aperta simplexque mens nulla re adiuncta qua sentire
possit, id est nullo corpore adiuncto per quod sentire possit, fugere intellegentiae nostrae vim et
notionem videtur 4.

Ipsa Sapientia, non Anaxagorae conquirenda sententia.
4. 26. Nihil verius quam fugere hoc vim et notionem intellegentiae Stoicorum et Epicureorum, qui
nisi corporalia cogitare non possunt. Quod autem ait, nostrae, humanae intellegi voluit; et bene non
ait: Fugit; sed: Fugere videtur. Hoc enim illis videtur, neminem hoc posse intellegere, et ideo nihil
tale esse arbitrantur: sed quorumdam intellegentiam, quantum homini datum est, non fugit esse
apertam simplicemque sapientiam atque veritatem, quae nullius animantis sit propria, sed qua
communiter omnis, quae id potest anima, sapiens et verax efficitur. Quam si sensit esse
Anaxagoras, eamque Deum esse vidit, mentemque appellavit, non solum nomen Anaxagorae, quod
propter litteratam vetustatem, omnes, ut militariter loquar, litteriones libenter sufflant, nos doctos
et sapientes non facit, sed ne ipsa quidem eius cognitio, qua id verum esse cognovit. Non enim mihi
propterea veritas cara esse debet, quia non latuit Anaxagoram, sed quia veritas est, etiamsi nullus
eam cognovisset illorum.

Democriti de Deo sententia.
4. 27. Si igitur nec eius hominis qui verum forsitan vidit, cognitio nos inflare debet, ut ea quasi docti
esse videamur, sed nec ipsius veri solida res, qua vere docti esse possumus; quanto minus eorum
hominum qui falsa senserunt, nomina et dogmata nostram possunt adiuvare doctrinam, et latentia
cognita facere? cum si homines simus, magis nos contristari deceat tot et tam nobilitatorum
hominum erroribus, si eos audire contigerit, quam haec propterea studiose quaerere, ut inter eos
qui illa nesciunt, iactatione inanissima ventilemur. Quanto enim melius ne audissem quidem nomen
Democriti, quam cum dolore cogitarem, nescio quem suis temporibus magnum putatum, qui deos
esse arbitraretur imagines, quae de solidis corporibus fluerent, solidaeque ipsae non essent,
easque hac atque hac motu proprio circumeundo atque illabendo in animos hominum facere ut vis
divina cogitetur; cum profecto illud corpus, unde imago flueret, quanto solidius est, tanto
praestantius quoque esse iudicetur? Ideoque fluctuavit eius, sicut isti dicunt, nutavitque sententia,
ut aliquando naturam quamdam de qua fluerent imagines Deum esse diceret, qui tamen cogitari
non posset, nisi per eas imagines quas fundit ac emittit, id est quae de illa natura, quam nescio
quam corpoream et sempiternam, ac etiam per hoc divinam putat, quasi vaporis similitudine
continua velut emanatione ferrentur, et venirent atque intrarent in animos nostros, ut Deum vel
deos cogitare possemus. Nullam enim aliam causam cuiuslibet cogitationis nostrae opinantur isti,
nisi cum ab his corporibus quae cogitamus, veniunt atque intrant imagines in animos nostros: quasi
non multa ac prope innumerabilia cogitentur incorporaliter atque intellegibiliter ab eis qui talia

244

