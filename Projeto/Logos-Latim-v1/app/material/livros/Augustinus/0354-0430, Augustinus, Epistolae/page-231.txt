1. Litterae tuae impleverunt grandi dolore cor nostrum, quibus petisti ut prolixo opere aliqua
responderem; cum talibus malis magis prolixi gemitus et fletus, quam prolixi libri debeantur. Totus
quippe mundus tantis affligitur cladibus, ut pene pars nulla terrarum sit, ubi non talia, qualia
scripsisti, committantur atque plangantur. Nam ante parvum tempus, etiam in illis solitudinibus
Aegypti, ubi monasteria separata ab omni strepitu, quasi secura delegerant, a barbaris interfecti
sunt fratres. Iamvero quae modo in regionibus Italiae, quae in Galliis nefaria perpetrata sint, etiam
vos latere non arbitror; de Hispanis quoque tot provinciis, quae ab his malis diu videbantur intactae,
coeperunt iam talia nuntiari. Sed quid longe imus? Ecce in regione nostra Hipponensi, quoniam eam
barbari non attigerunt, clericorum donatistarum et Circumcellionum latrocinia sic vastant ecclesias,
ut barbarorum fortasse facta mitiora sint. Quis enim barbarus excogitare potuit quod isti, ut in
oculos clericorum nostrorum calcem et acetum mitterent, quorum membra etiam caetera plagis
horrendis vulneribusque sauciarunt? Depraedantur etiam domos aliquas et incendunt, fructus
aridos diripiunt, humidos fundunt, et talia caeteris comminando, multos etiam rebaptizari
compellunt. Pridie quam ista ad te dictavi, ex uno loco per huiusmodi terrores quadraginta et octo
animae mihi rebaptizatae nuntiatae sunt.

Calumniosae ethnicorum in Christianam religionem querelae.
2. Plangenda sunt haec, non miranda, et exclamandum ad Deum, ut non secundum merita nostra.
sed secundum misericordiam suam a tantis malis liberet nos. Nam quid utique sperandum fuit
generi humano, cum haec et in Prophetis et in Evangelio tanto ante praedicta sint? Non itaque
debemus tam nobis ipsis esse contrarii, ut credamus quando leguntur, et queramur quando
complentur: sed potius et illi qui increduli fuerant, cum haec in sanctis Libris conscripta legerent vel
audirent, nunc saltem credere debent cum compleri iam vident; ut de his tum magnis pressuris
tamquam in torculari Domini Dei nostri, sicut amurca infidelium murmurantium et blasphemantium
fluit, ita oleum quoque fidelium confitentium et orantium exprimi et liquari non cesset. Illis enim qui
contra christianam fidem querelas impias iactare non quiescunt, dicentes quod antequam ista
doctrina per mundum praedicaretur, tanta mala non patiebatur genus humanum, facile est ex
Evangelio respondere; Dominus enim dicit: Servus nesciens voluntatem domini sui, et faciens digna
plagis, vapulabit paucas; servus autem sciens voluntatem domini sui, et faciens digna plagis,
vapulabit multas 1. Quid ergo mirum, si christianis temporibus iste mundus, tamquam servus iam
sciens voluntatem Domini sui, et faciens digna plagis, vapulat multas? Attendunt quanta celeritate
Evangelium praedicatur, et non attendunt quanta perversitate contemnitur. Servi autem Dei
humiles et sancti, qui dupliciter mala temporalia patiuntur, quia et ab ipsis impiis, et cum ipsis
patiuntur, habent consolationes suas, et spem futuri saeculi; unde dicit Apostolus: Non sunt
condignae passiones huius temporis ad futuram gloriam, quae revelabitur in nobis 2.

Cur Deus sinat bonos vexari.
3. Proinde, carissime, etiam illis quorum verba dicis te ferre non posse, quoniam dicunt: Si nos
peccatores ista meruimus, quare et servi Dei barbarorum ferro perempti sunt, et ancillae Dei
captivae ductae sunt? humiliter et veraciter et pie responde: Quantamlibet enim iustitiam
servemus, quantamlibet Domino obedientiam exhibeamus, numquid meliores esse possumus illis
tribus viris, qui in caminum ignis ardentis pro conservanda lege Dei proiecti sunt? Et tamen lege
quid illic dicat Azarias, unus ex tribus qui aperiens os suum in medio ignis, dixit: Benedictus es,
Domine Deus patrum nostrorum, et laudabilis; et gloriosum nomen tuum in saecula: quoniam
iustus es in omnibus quae fecisti nobis, et omnia opera tua vera, et rectae viae tuae, et omnia
iudicia tua veritas, et iudicia veritatis fecisti per omnia quae intulisti nobis, et civitati sanctae
patrum nostrorum Ierusalem; quoniam in veritate et iudicio intulisti nobis omnia haec, propter
peccata nostra; quoniam peccavimus, et Legi tuae non paruimus, et mandatis tuis non
obaudivimus, ut bene nobis esset; et omnia quae intulisti nobis, in iudicio vero intulisti. Et tradidisti
nos in manus iniquorum inimicissimorum transfugarum, et regi iniusto et pessimo ultra universam
terram. Et nunc non est ut possimus aperire os: vere confusio et opprobrium facti sumus servis tuis,
et eis qui te colunt. Ne tradideris nos in perpetuum propter nomen tuum, Domine, et ne despexeris
testamentum tuum, et ne abstuleris misericordiam tuam a nobis, propter Abraham qui a te dilectus
est, et propter Isaac servum tuum, et Israel sanctum tuum, quibus locutus es multiplicaturum te
semen eorum ut astra coeli et arenam maris: quoniam, Domine, minimi facti sumus prae omnibus
nationibus, et sumus humiles hodie in terra propter peccata nostra 3. Vides certe, frater, quales viri,
quam sancti, quam fortes in medio tribulationis, ubi tamen eis parcebatur, et eos urere ipsa flamma
verebatur, peccata sua confitebantur, pro quibus se digne et iuste humiliari noverant, nec tacebant.

Daniel et populi et sua ipsius peccata confitens.

231

