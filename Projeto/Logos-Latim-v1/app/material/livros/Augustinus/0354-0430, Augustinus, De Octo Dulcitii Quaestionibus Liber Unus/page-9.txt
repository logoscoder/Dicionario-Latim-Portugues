Iudaeis, quamquam perversis atque immundis et facta diaboli facientibus, et teneri se et vinciri et
illudi et crucifigi atque interfici passus est, non est absurdum credere ex aliqua dispensatione
divinae voluntatis permissum fuisse, ut non invitus nec dominante atque subiugante magica
potentia, sed volens atque obtemperans occultae dispositioni Dei quae pythonissam illam et
Saulem latebat, consentiret spiritus prophetae sancti se ostendi aspectibus regis divina eum
sententia percussurus. Cur enim anima boni hominis, a malis vivis evocata si venerit, amittere
videatur dignitatem suam, cum et vivi plerumque boni vocati ad malos veniant et agant cum eis
quod officium postulat aequitatis, servato atque inconcusso decore virtutis suae et illorum vitiis pro
rerum praesentium vel usu vel necessitate tractatis?

Samuelis forte phantasma, non spiritus apparuit.
6. 3. Quamquam in hoc facto potest esse alius facilior exitus et expeditior intellectus, ut non vere
spiritum Samuelis excitatum a requie sua credamus, sed aliquod phantasma et imaginariam
illusionem diaboli machinationibus factam, quam propterea Scriptura nomine Samuelis appellat,
quia solent imagines earum rerum nominibus appellari, quarum imagines sunt; sicut omnia quae
pinguntur atque finguntur ex aliqua materie metalli aut ligni vel cuiuscumque rei aptae ad opera
huiusmodi quae etiam videntur in somnis, et omnes fere imagines earum rerum quarum imagines
sunt appellari nominibus solent. Quis enim est qui hominem pictum dubitet vocare hominem?
Quando quidem et singulorum quorumque picturam cum aspicimus, propria quoque nomina
incunctanter adhibemus, velut cum intuentes tabulam aut parietem dicimus: Ille Cicero est, ille
Sallustius, ille Achilles, ille Hector, hoc flumen Simois, illa Roma, cum aliud nihil sint quam pictae
imagines. Unde Cherubim, cum sint caelestes potestates, fictae tamen ex metallo, quod imperavit
Deus, super arcam Testamenti magnae rei significandae gratia, non aliud quam Cherubim illa
quoque figmenta vocitantur 80. Item quisquis vidit somnium non dicit: Vidi imaginem Augustini aut
Simpliciani, sed: Vidi Augustinum aut Simplicianum, cum eo tempore, quo tale aliquid vidit, nos
ignoraremus: usque adeo manifestum est non ipsos homines sed imagines eorum videri. Et Pharao
spicas se dixit vidisse in somnis et boves 81, non spicarum aut boum imagines. Si igitur liquido
constat nominibus earum rerum quarum imagines sunt easdem imagines appellari, non mirum est
quod Scriptura dicit Samuelem visum, etiamsi forte imago Samuelis apparuit machinamento eius
qui transfigurat se velut angelum lucis et ministros suos velut ministros iustitiae 82.

Daemones quomodo norint futura.
6. 4. Iam vero si illud movet, quomodo et a maligno spiritu Sauli vera praedicta sunt, potest et illud
mirum videri, quomodo daemones agnoverint Christum 83, quem Iudaei non agnoscebant. Cum
enim vult Deus etiam per infimos infernosque spiritus aliquem vera cognoscere, temporalia
dumtaxat atque ad istam mortalitatem pertinentia, facile est et non incongruum, ut omnipotens et
iustus ad eorum poenam quibus ista praedicuntur, ut malum quod eis impendet, antequam veniat
praegnoscendo patiantur, occulto apparatu ministeriorum suorum etiam spiritibus talibus aliquid
divinationis impertiat, ut quod audiunt ab angelis praenuntient hominibus. Tantum autem audiunt,
quantum omnium Dominus atque moderator vel iubet vel sinit. Unde etiam spiritus pytonius in
Actibus Apostolorum attestatur Paulo apostolo et evangelista esse conatur 84. Miscent tamen isti
fallacias, et verum quod nosse potuerint non docendi magis quam decipiendi fine praenuntiant. Et
forte hoc est quod, cum illa imago Samuelis Saulem 85 praediceret moriturum, dixit etiam secum
futurum, quod utique falsum est. Magno quippe intervallo post mortem separari bonos a malis in
Evangelio legimus, cum Dominus inter superbum illum divitem, cum iam apud inferos tormenta
pateretur, et illum qui ad eius ianuam ulcerosus iacebat iam in requie constitutum magnum chaos
interiectum esse testatur 86. Aut si propterea Samuel Sauli dixit: " Mecum eris "87, ut non ad
aequalitatem felicitatis, sed ad parem condicionem mortis referatur, quod uterque homo fuerit et
uterque mori potuerit, iamque mortuus mortem vivo praenuntiabat. Perspicit, quantum opinor,
prudentia tua secundum utrumque intellectum habere exitum illam lectionem qui non sit contra
fidem, nisi forte profundiore et perplexiore inquisitione, quae vel virium mearum vel temporis
excedit angustias, inveniatur ad liquidum vel posse vel non posse animam humanam, cum ex hac
vita emigraverit, magicis carminibus evocatam vivorum apparere conspectibus etiam corporis
liniamenta gestantem, ut non solum videri valeat sed et agnosci (et si potest, utrum etiam iusti
anima non quidem cogatur magicis sacris, sed dignetur ostendi occultioribus imperiis summae legis
obtemperans), ut si fieri non posse claruerit, non uterque sensus in huius Scripturae tractatione
atque expositione admittatur, sed illo excluso imaginaria simulatio Samuelis diabolico ritu facta
intellegatur. Sed quoniam, sive illud fieri possit sive non possit, tamen fallacia satanae atque
imaginum simulandarum callida operatio decipiendis humanis sensibus multiformis invigilat,
pedetentim quidem ne inquisitionibus diligentioribus praescribamus, sed tamen potius existimemus
tale aliquid factum maligno pythonissae illius ministerio, quamdiu nobis aliquid amplius excogitare
atque explicare non datur.

9

