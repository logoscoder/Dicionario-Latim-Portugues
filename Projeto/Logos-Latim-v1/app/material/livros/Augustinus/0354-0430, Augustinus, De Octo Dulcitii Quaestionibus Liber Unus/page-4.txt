1. 8. Sive ergo in hac tantum vita homines ista patiuntur, sive etiam post hanc vitam talia quaedam
iudicia subsequuntur, non abhorret, quantum arbitror, a ratione veritatis iste intellectus huiusce
sententiae. Verumtamen etiam si est alius qui mihi non occurrit potius eligendus, istum quamdiu
tenemus, non cogimur dicere iniustis non subditis, scelestis contaminatis, parricidis, matricidis,
homicidis, fornicatoribus, masculorum concubitoribus, plagiariis, mendacibus, periuris et si quid
aliud sanae doctrinae adversatur, quae est secundum Evangelium gloriae beati Dei: " Si
tantummodo in Christum credatis et sacramentum baptismi eius accipiatis, etiamsi vitam istam
pessimam non mutaveritis, salvi eritis " 30.

Chananeae fides qualis laudata est.
1. 9. Unde nec illa nobis mulier Chananea praescribit, quia Dominus ei quod petebat dedit, cum
ante dixisset: " Non est bonum tollere panem filiorum et mittere canibus ", quia ille cordis inspector
mutatam vidit, quando laudavit. Et ideo non ait: O canis, magna est fides tua, sed: " O mulier,
magna est fides tua " 31. Mutavit vocabulum, quia mutatum vidit affectum, atque illam
correptionem ad fructum pervenisse cognovit. Miror autem, si laudaret in ea fidem sine operibus, id
est fidem non talem quae per dilectionem posset operari, fidem mortuam et, quod Iacobus dicere
minime dubitavit, fidem non christianorum sed daemonum. Postremo si istam Chananeam nolunt
intellegere mutasse perditos mores, quando eam Christus contemnendo et corripiendo redarguit,
quoscumque invenerint tantummodo credere, vitam vero inquinatissimam nec saltem occultare sed
etiam libere profiteri ac nolle mutare, sanent filios eorum, si possunt, sicut sanata est filia
Chananeae mulieris, non tamen eos faciant membra Christi, cum ipsi esse non desinant membra
meretricis.

Opinio quorumdam, fideles baptizatos, quantumvis peccatores, salvandos esse per
ignem.
1. 10. Itemque in eo libro cuius titulus est: De fide, spe et caritate, quem scripsi ad filium meum
fratrem tuum Laurentium, ista de hac re verba mea sunt. Creduntur, inquam, a quibusdam etiam
hi, qui nomen Christi non relinquunt, et eius lavacro in Ecclesia baptizantur, nec ab ea ullo
schismate vel haeresi praeciduntur, in quantislibet sceleribus vivant, quae nec diluant paenitendo
nec elemosinis redimant, sed in eis usque ad huius vitae ultimum diem pertinacissime perseverent,
salvi futuri per ignem, licet pro magnitudine facinorum flagitiorumque diuturno non tamen aeterno
igne puniti. Sed qui hoc credunt et tamen catholici sunt, humana quadam benivolentia mihi falli
videntur; nam Scriptura divina aliud consulta respondet. Librum autem de hac quaestione
conscripsi, cuius titulus est: " De fide et operibus ", ubi secundum Scripturas sanctas, quantum Deo
adiuvante potui, demonstravi eam fidem salvos facere, quam satis evidenter expressit Paulus
apostolus dicens: " In Christo enim Iesu neque circumcisio quidquam valet neque praeputium, sed
fides quae per dilectionem operatur " 32. Si autem male non bene operatur, procul dubio secundum
apostolum Iacobum " mortua est in semetipsa " 33. Qui rursus ait: " Si fidem quis dicat se habere,
opera autem non habeat, numquid poterit fides salvare eum? " 34. Porro autem si homo sceleratus
propter solam fidem per ignem salvatur, et sic est accipiendum quod ait beatus Paulus: " Ipse
autem salvus erit, sic tamen quasi per ignem " 35, poterit ergo salvare sine operibus fides, et falsum
erit quod dixit eius coapostolus Iacobus, falsum erit et illud quod idem ipse Paulus: " Nolite ", inquit,
" errare: neque fornicatores, neque idolis servientes, neque adulteri, neque molles, neque
masculorum concubitores, neque fures, neque avari, neque ebriosi, neque maledici, neque rapaces
regnum Dei possidebunt " 36. Si enim etiam in istis perseverantes criminibus tamen propter fidem
Christi salvi erunt, quomodo in regno Dei non erunt?

Ignis cuiusque opus probans in hac vita.
1. 11. Sed quia haec apostolica manifestissima et apertissima testimonia falsa esse non possunt,
illud quod obscure dictum est de his qui superaedificant super fundamentum, quod est Christus,
non aurum, argentum, lapides pretiosos, sed ligna, fenum, stipulam (de his enim dictum est quod
per ignem salvi erunt, quoniam fundamenti merito non peribunt), sic est intellegendum, ut his
manifestis non inveniatur esse contrarium. Ligna quippe et fenum et stipula non absurde accipi
possunt rerum saecularium quamvis licite concessarum tales cupiditates, ut amitti sine animi
dolore non possint. Cum autem iste dolor urit, si Christus in corde fundamenti habet locum, id est
ut ei nihil anteponatur et malit homo qui tali dolore uritur rebus quas ita diligit magis carere quam
Christo, per ignem fit salvus. Si autem res huiusmodi temporales ac saeculares tempore tentationis
maluerit tenere quam Christum, eum in fundamento non habuit, quia haec priore loco habuit, cum
in aedificio prius non sit aliquid fundamento. Ignis enim, de quo eo loco est locutus Apostolus, talis
debet intellegi, ut ambo per eum transeant, id est et qui " aedificat super hoc fundamentum aurum,

4

