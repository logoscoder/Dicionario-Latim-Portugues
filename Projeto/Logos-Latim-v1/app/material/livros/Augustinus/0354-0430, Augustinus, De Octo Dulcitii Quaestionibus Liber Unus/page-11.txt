historiographus cum creaturis enumerare Creatorem, nec huic locum aliquem deputare, qui ubique
sit totus cum Patre videlicet atque Filio.
8. 2. Quid ergo istorum ego senserim, ex primo libro eorum, quos de Genesi duodecim, sicut potui,
non secundum allegorias sed secundum rerum gestarum fidem scripsi, in hoc opusculum transtuli.
Inest, inquam, Deo benignitas summa et sancta et iusta et quidam non ex indigentia sed ex
beneficientia veniens amor in opera sua. Propterea priusquam scriberetur: " Dixit Deus: Fiat lux " 98,
praecessit Scriptura dicens: " Et Spiritus Dei superferebatur super aquam " 99, quia sive aquae
nomine appellare voluit totam corporalem materiam, ut eo modo insinuaret unde facta et formata
sint omnia, quae in suis generibus iam dignoscere possumus, appellans aquam quia ex humida
natura videmus omnia in terra per species varias formari atque concrescere, sive spiritalem vitam
quamdam ante formam conversionis quasi fluitantem, superferebatur utique Spiritus Dei, quia
subiacebat scilicet bonae voluntati Creatoris quidquid illud erat, quod formandum perficiendumque
inchoavera; ut dicente Deo in Verbo suo: "
Fiat lux", in bona voluntate, hoc est bono placito eius, pro modo sui generis maneret quod factum
est. Et ideo rectum est quod placuerit Deo, Scriptura dicente: " Et facta est lux; et vidit Deus lucem
quia bona est" 100, ut quemadmodum in ipso exordio inchoatae creaturae, quae caeli et terrae
nomine propter id quod de illa perficiendum erat commemorata est, Trinitas insinuatur Creatoris
(nam dicente Scriptura: "In principio fecit Deus caelum et terram " 101, intellegimus Patrem in Dei
nomine et Filium in principii nomine, qui non Patri sed per se ipsum creatae primitus ac potissimum
spiritali creaturae et consequenter etiam universae creaturae principium est, dicente autem
Scriptura: " Et Spiritus Dei superferebatur super aquam ", completam commemorationem Trinitatis
agnoscimus) ita et in conversione atque perfectione creaturae, ut rerum species digerantur, eadem
Trinitas insinuetur, Verbum Dei scilicet et Verbi Generator, cum dicitur: " Dixit Deus ", et sancta
Bonitas, in qua Deo placet quidquid ei pro suae naturae modulo perfectum placet, cum dicitur: "
Vidit Deus quia bonum est " 102.
8. 3. Sed cur commemorata prius quamvis imperfecta creatura postea commemoratur Spiritus Dei,
prius dicente Scriptura: " Terra autem erat invisibilis et incomposita, et tenebrae erant super
abyssum ", ac deinde inferente: " Et Spiritus Dei superferebatur super aquam " 103? An quoniam
egenus atque indiguus amor ita diligit, ut rebus quas diligit subiciatur, propterea cum
commemoraretur Spiritus Dei, in quo sancta eius benevolentia dilectioque intellegitur, superferri
dictus est, ne facienda opera sua per indigentiae necessitatem potius quam per abundantiam
beneficientiae Deus amare putaretur? Cuius rei memor Apostolus dicturus de caritate
supereminentem viam demonstraturum se ait 104, et alio loco: " Supereminentem ", inquit,
"scientiae caritatem Christi " 105. Cum ergo sic oporteret insinuari Spiritum Dei, ut superferri
diceretur, commodius factum est ut prius insinuaretur aliquid inchoatum, cui superferri diceretur,
non autem loco sed omnia superante ac praecellente potentia.

QUAESTIO QUINTA. (quae novissimo loco tractatur). Quomodo electus David secundum cor
Dei.
5. 1. Iam nunc illud quod disserendum distuleram paulisper intende. Quaeris enim: Quare dixerit
Dominus nimirum praescius futurorum: " Elegi David secundum cor meum " 106, cum talia et tanta
homo ipse commiserit.
5. 2. Quod quidem, si de ipso David, qui reprobato Saule et exstincto fuit rex Israel 107, dictum
intellegamus, magis quia Deus praescius futurorum est, praevidit in eo tantam pietatem tamque
veracem paenitentiam, ut esset in eorum numero de quibus ipse dicit: Beati quorum remissae sunt
iniquitates, et quorum tecta sunt peccata. Beatus vir cui non imputavit Dominus peccatum 108. Cum
ergo praesciret eum Deus et peccaturum et peccata sua pia humilitate et sincera paenitentia
deleturum, cur non diceret: Inveni David secundum cor meum 109, cui non erat imputaturus
peccatum tam multa bona facienti et cum tanta pietate viventi et ipsa pietate pro peccatis suis
sacrificium contriti spiritus offerenti? Propter haec omnia verissime dictum est: Inveni David
secundum cor meum. Quia licet secundum cor Dei non esset, quod ille peccavit, tamen secundum
cor Dei fuit, quod pro peccatis suis congrua poenitentia satisfecit. Hoc solum ergo in illo secundum
cor Dei non fuit, quod illi Deus non imputavit. Hoc itaque ablato, id est non imputato, quid remansit
nisi unde verissime diceretur: Inveni David secundum cor meum?

Christus David appellatus.
11

