venturum ad vivos et mortuos iudicandos. Cum ergo ipsa sit ei causa veniendi, quid aliud acturus
est mox ut venerit nisi propter quod veniet? De illis autem qui rapientur in nubibus in quadam
epistula, quam scripsi ad filium meum nomine Mercatorem procul dubio notissimum vobis, cum me
consuluisset de quibusdam quaestionibus Pelagianorum, qui negant mortem peccato esse
retributam, quatenus disputaverim, in subditis lege: Illi autem, inquam, de quibus dixit Apostolus,
cum loqueretur de resurrectione mortuorum: " Et nos viventes qui reliqui sumus, simul cum illis
rapiemur in nubibus obviam Christo in aera, et ita semper cum Domino erimus " 49, adferunt
quidem aliquid quaestionis, sed per se ipsos non propter istos. Nam et si non sunt etiam ipsi
morituri, quid istos adiuvent omnino non video, cum talia de his dici possint, qualia de illis dicta
sunt duobus, Enoch scilicet et Helia. Sed re vera, quantum ad verba beati Apostoli pertinet, videtur
asserere quosdam in fine saeculi adveniente Domino, cum futura est resurrectio mortuorum, non
esse morituros, sed vivos repertos in illam immortalitatem, quae sanctis etiam ceteris datur,
repente mutandos et simul cum illis rapiendos, sicut dicit, in nubibus. Nec aliquid aliud mihi visum
est, quotiens de his verbis volui cogitare.
3. 3. Sed vellem hinc potius audire doctiores, ne illis etiam, qui putant aliquos morte non
praecedente vivificatos ad vitam perpetuam transituros, dicere inveniatur Apostolus: " Stulte, tu
quod seminas non vivificatur nisi moriatur " 50. Nam et illud, quod in plerisque codicibus legitur: "
Omnes resurgemus " 51, unde fieri poterit, nisi omnes moriamur? Resurrectio quippe, nisi mors
praecesserit, nulla est. Et quod nonnulli codices habent: " Omnes dormiemus ", multo facilius et
apertius id cogit intellegi; et si quid aliud tale in sanctis Litteris invenitur, ad id videtur impellere, ut
nullus hominum existimetur immortalitatem, nisi mors praecesserit, adepturus. Proinde ubi dixit
Apostolus: " Et nos viventes qui reliqui sumus in adventu Domini non praeveniemus eos qui ante
dormierunt. Ipse enim Dominus in iussu, in voce Archangeli et in tuba Dei descendet de caelo, et
mortui in Christo resurgent primi, deinde nos viventes qui reliqui sumus simul cum illis rapiemur in
nubibus obviam Christo in aera, et ita semper cum Domino erimus " 52; vellem, sicut dixi, de his
verbis audire doctiores et, si mihi potuerint haec ita exponi, ut in eis possit intellegi omnes homines
qui vivunt vel post nos victuri sunt esse morituros, corrigerem quod hinc aliquando aliter sensi.
Neque enim debemus indociles esse doctores; et certe melius homo corrigitur parvus quam
frangitur durus, cum his quae scribimus ita nostra vel aliorum exerceatur et erudiatur infirmitas, ut
tamen in eis nulla velut canonica constituatur auctoritas.
3. 4. Si autem in his verbis Apostoli nullus alius sensus potuerit repperiri, et hoc eum intellegi
voluisse claruerit quod videntur verba ipsa clamare, id est quod futuri sint in fine saeculi et adventu
Domini qui non expolientur corpore sed superinduantur immortalitate, ut absorbeatur mortale a
vita 53, huic sententiae procul dubio conveniet quod in regula fidei confitemur venturum Dominum
iudicaturum vivos et mortuos 54, ut non hic intellegamus vivos iustos, mortuos autem iniustos,
quamvis iudicandi sint iusti et iniusti, sed vivos quos nondum exisse, mortuos autem quos iam
exisse de corporibus adventus eius inveniet. Quae si ita esse constiterit, illa verba excutienda
erunt, quomodo sic accipiamus: " Tu quod seminas non vivificatur nisi moriatur " 55, et: " Omnes
resurgemus ", sive: " Omnes dormiemus " 56, ut non adversentur huic sententiae, qua quidam
creduntur etiam cum suis corporibus in aeternum non gustata morte victuri.
3. 5. Sed utrumlibet horum veracior et perspicacior intellectus inveniatur, quid ad causam pertinet
istorum sive omnes debita morte plectantur sive aliquibus ab hac condicione parcatur, cum tamen
constet mortem non solum animae verum etiam corporis secuturam non fuisse, si peccatum non
praecessisset, et gratiae mirabiliore virtute iustos a morte ad aeternam beatitudinem reviviscere,
quam in mortis experientiam non venire? Haec propter illos de quibus mihi scripsisti satis dicta sint,
quamvis eos iam non existimem dicere, etiam si non peccasset Adam, fuisse vel corpore
moriturum.
3. 6. Ceterum quod attinet ad quaestionem resurrectionis, propter illos qui creduntur non esse
morituri, sed ex hac mortalitate ad immortalitatem sine morte media transituri, inquisitio diligentior
adhibenda est; et si quid hinc absolutum ac definitum disputatione rationabili atque perfecta vel
audisti vel legisti vel etiam ipse excogitare potuisti, sive adhuc audire aut legere aut excogitare
potueris, peto mihi mittere non graveris. Ego enim, quod confitendum est Caritati tuae, plus amo
discere quam docere; nam hoc admonemur etiam dicente apostolo Iacobo: " Sit autem omnis homo
velox ad audiendum, tardus autem ad loquendum " 57. Ut ergo discamus, invitare nos debet
suavitas veritatis; ut autem doceamus, cogere necessitas caritatis, ubi potius optandum est, ut
transeat ista necessitas qua hominem docet aliquid homo, et simus omnes dociles Deo 58, quamvis
hoc simus, cum ea quae ad veram pietatem pertinent discimus, etiam quando illa docere videtur
homo. Quia " neque qui plantat est aliquid, neque qui rigat, sed qui incrementum dat Deus " 59.
Cum itaque, si Deus incrementum non daret, nihil essent Apostoli plantatores et rigatores; quanto
magis ego vel tu vel quilibet huius temporis homines, quando nobis videmur esse doctores.

7

