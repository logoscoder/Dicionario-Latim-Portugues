6. 5. Haec sunt quae tunc de pythonissa et Samuele rescripsi. Sed quam non frustra dixerim,
pedetentim nos in hac re gesta simulatam Samuelis imaginem maligno pytonissae ministerio
praesentatam existimare debere, ne inquisitionibus diligentioribus praescribamus, mea posterior
inquisitio declaravit, quando inveni in libro Ecclesiastico, ubi Patres laudantur ex ordine, ipsum
Samuelem sic fuisse laudatum, ut prophetasse etiam mortuus diceretur 88. Sed si huic libro ex
Hebreorum, quia in eorum non est canone, contradicitur; quid de Moyse dicturi sumus, qui certe et
in Deuteronomio mortuus 89, et in Evangelio cum Elia qui mortuus non est, legitur apparuisse
viventibus? 90

QUAESTIO SEPTIMA. Quomodo stuprum Abimelech et Pharaonis effugit Sara.
7. 1. Septima tua propositio est: Qualiter satisfaciendum sit his qui dicunt Saram stuprum non
effugisse, cum dicant Abimelech ab eius conventione somnio esse revocatum 91, et immissum in
eius copulam Pharaonem 92?
7. 2. Quomodo dicant immissum in eius copulam Pharaonem, non video, cum ad hoc credendum
Scriptura non cogat. Accepit enim eam quidem in uxorem, continuoque ditatus est Abraham multis
Aegyptiorum muneribus propter illam; sed non scriptum est, quod cum ea Pharao dormierit eique
permixtus sit, quoniam Deus multis et magnis eum cladibus affligendo id facere non permisit. Non
enim placitae regibus ad coniugium feminae mox etiam carne copulabantur. Sed, sicut legimus in
libro qui praenotatur Hester, per aliquot menses, immo per totum annum unguentis, pigmentis ,
aromatis accurabantur earum corpora, priusquam corpori regio miscerentur 93. Hoc ergo spatio
facta sunt illa quae scripta sunt, donec Pharao contritus et exterritus marito restituisset uxorem 94.
Abimelech autem quoniam somnio est ab eius commixtione prohibitus 95, ideo qui Saram stuprum
non vitasse contendunt, putant utique regem, ut somniaret, nonnisi post eius concubitum dormire
potuisse. Quasi vero, ut omittam tempus quo accurabantur, ut supra dixi, ad voluptatem regiam
corpora feminarum, non potuit Deus, priusquam convenirent, eum mergere in somnum et
admonere per somnium.

Quod factum est in Mauritania Sitifensi.
7. 3. Dicam quod factum est in Mauritania Sitifensi. Neque enim Deus sanctorum Patrum non ipse
est etiam Deus noster. Viduam in proposito continentiae constitutam Celticius quidam
cathecumenus iuvenis rapuit, ut haberet uxorem. Antequam concumberent pressus somno et
territus somnio, Sitifensi episcopo eamdem vehementissime requirenti revocavit intactam. Vivunt
adhuc de quibus loquor. Ille baptizatus et ipso in se facto miraculo conversus ad Dominum, ad
episcopatum venerabili probitate pervenit, illa in sancta viduitate persistit.
7. 4. Quid autem dixerim Contra Faustum Manichaeum, cum calumniaretur patri Abrahae, quod
uxorem suam duobus regibus ad concubitum venditasset, indicant quae subieci. Quod autem
iustum, inquam, et fidelem virum matrimonii sui infamissimum nundinatorem appellans, avaritiae
ac ventris causa duobus regibus, Abimelech et Pharaoni diversis temporibus Saram coniugem suam
sororem mentitum, quia erat pulcherrima, in concubitum asserit venditasse, non ore veridico a
turpitudine separat honestatem, sed ore maledico totum vertit in crimen. Hoc enim Abrahae factum
lenocinio simile videtur, sed non valentibus ex illius aeternae legis lumine a peccatis recte facta
discernere, quibus et constantia, pertinacia videri potest, et virtus fiduciae vitium putatur audaciae,
et quaecumque similiter obiciuntur quasi non recte agentibus a non recte cernentibus. Neque enim
Abraham flagitio consensit uxoris eiusque vendidit adulterium; sed sicut illa famulam suam non
libidini mariti permisit, sed officio generandi ultro intulit 96 nequaquam turbato ordine naturali, ubi
eius potestas erat, iubens potius oboedienti quam cedens concupiscenti; sic et ipse coniugem
castam et casto corde sibi cohaerentem, de cuius animo, ubi pudicitiae virtus habitat, nullo modo
dubitabat, tacuit uxorem dixit sororem, ne se occiso ab alienigenis atque impiis captiva
possideretur, certus de Deo suo quod nihil eam turpe ac flagitiosum perpeti sineret. Nec eum fides
ac spes fefellit. Namque Pharao territus monstris multisque propter eam malis afflictus, ubi eius
esse uxorem divinitus didicit, illaesam cum honore restituit; Abimelech autem somnio commonitus,
et edoctus similiter fecit 97.

QUAESTIO OCTAVA. Denique de Spiritu Dei, qui superferebatur super aquam, an ipse sit
Spiritus Sanctus.
8. 1. Novissime exponendum poscis de spiritu Dei qui superferebatur super aquam. Quidam enim
asseverant, inquis, Spiritum Sanctum, alii mundanum spiritum dicunt, dicentes quia non potuit

10

