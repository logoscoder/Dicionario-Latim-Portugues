1 DE OCTO DULCITII QUAESTIONIBUS

PRAEFATIO.
Quantum mihi videtur, dilectissime fili Dulciti, non tardavi respondere interrogationibus tuis. Per
Pascha quippe hoc anno, quo domi cum meis fui, tertio calendas Aprilis a Carthagine mihi missas
litteras tuae dilectionis accepi. Post eos autem dies sanctos confestim Carthaginem sum profectus,
in qua civitate nihil me dictare permisit occupationum, quae ibi non potest deesse, nimia multitudo.
Sed posteaquam inde regressus sum, peractis apud nostros quindecim diebus, qui me post
absentiam diuturnam curare alia compulerunt (nam post tres menses redire permissus sum),
rescribere ista non distuli et abs te missis quaestionibus, quae a me per diversa opuscula mea iam
fuerant pertractatae, ex eisdem opusculis reddere vel solutionem vel certe disceptationem meam.
Denique illud tantummodo, ubi quaeris quare dixerit Dominus nimirum praescius futurorum: Elegi
David secundum cor meum 1, cum ille talia et tanta commiserit, ubi tractaverim et quomodo id
exposuerim, non potui repperire, et utrum sit in aliquo libro vel epistula mea nescio. Ac per hoc,
quoniam mihi de hoc intulisti novae disputationis necessitatem, in hac mea rescriptione id ultimum
feci, prius volens ea ponere quae habebam in aliis meis voluminibus praeparata, ut nec studio tuae
Sanctitatis deessem, quod mihi est gratissimum, nec alio modo eadem dicere cogerer, quod mihi
esset laboriosissimum nec te aliquo amplius adiuvaret.

QUAESTIO PRIMA. An baptizati peccatores exituri sint de gehenna.
1. 1. Prima itaque propositio tua est: Utrum aliquando, qui sint post baptismum peccatores, exeant
de gehenna. Aliquantorum namque super hoc, inquis, diversa sententia est, respondentium sicut
iustorum praemium ita peccatorum finem non habere tormenta. Asseverare etenim cupiunt tam
perpetem vindictam manere quam praemium. Quibus contra praescribitur evangelica illa sententia
quae ait: " Non exies inde, donec reddas novissimum quadrantem " 2. Superest ergo ut hoc reddito
possit exire. Credimus hoc et Apostoli definitione dicentis: " Ipse autem salvus erit, sic tamen quasi
per ignem " 3. Sed quoniam alibi legimus, inquis: " Et non cognovit eam, donec peperit " 4, quod ita
interpretari non possumus, idcirco de hoc cupimus fieri certiores. Huc usque est propositio tua.

Fides ad salutem non sufficit sine operibus.
1. 2. Cui respondeo ex libro meo qui inscribitur De fide et operibus, ubi de hac re ita locutus sum.
Iacobus, inquam, tam vehementer infestus est eis qui sapiunt fidem sine operibus valere ad
salutem, ut illos etiam daemonibus comparet dicens: " Tu credis quoniam unus est Deus: bene
facis; et daemones credunt et contremiscunt " 5. Quid brevius, verius, vehementius dici potuit, cum
et in Evangelio legamus hoc dixisse daemonia, cum Christum Filium Dei confiterentur et ab illo
corriperentur 6, quod in Petri confessione laudatum est 7? "
Quid proderit ", ait Iacobus, " fratres mei, si fide dicat se quis habere, opera autem non habeat?
Numquid poterit fides salvare eum? ". Dicit etiam: " Quia fides sine operibus mortua est "8.
Quousque igitur falluntur qui de fide mortua sibi vitam perpetuam pollicentur?

Locus Apostoli difficilis male intellectus.
1. 3. Quapropter diligenter oportet attendere, quomodo accipienda sit apostoli Pauli illa sententia,
plane ad intellegendum difficilis, ubi ait: "Fundamentum enim aliud nemo potest ponere praeter id
quod positum est, quod est Christus Iesus. Si quis autem superaedificat super fundamentum hoc g
aurum, argentum, lapides pretiosos, ligna, fenum, stipulam, uniuscuiusque opus manifestabitur.
Dies enim declarabit, quia in igne revelabitur, et uniuscuiusque opus quale sit ignis probabit. Si
cuius opus manserit quod superaedificavit, mercedem accipiet; si cuius autem opus arserit,
damnum patietur. Ipse autem salvus erit, sic tamen quasi per ignem " 9. Quod quidam ita
intellegendum putant, ut illi videantur aedificare super hoc fundamentum aurum, argentum,
lapides pretiosos, qui fidei quae in Christo est bona opera adiciunt, illi autem ligna, fenum,
stipulam, qui cum eamdem fidem habeant male operantur. Unde arbitrantur per quasdam poenas
ignis eos posse purgari ad salutem percipiendam merito fundamenti.

Refutatur opinio existimantium fidem sine operibus prodesse ad salutem.
1

