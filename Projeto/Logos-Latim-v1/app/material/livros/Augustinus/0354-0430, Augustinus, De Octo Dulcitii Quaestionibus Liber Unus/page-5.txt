argentum, lapides pretiosos " et qui " aedificat ligna, fenum, stipulam ". Cum enim hoc dixisset,
adiunxit: " Uniuscuiusque opus quale sit, ignis probabit. Si cuius opus permanserit, quod
superaedificavit, mercedem accipiet. Si cuius autem opus exustum fuerit, damnum patietur: ipse
autem salvus erit, sic tamen quasi per ignem" 37. Non ergo unius eorum sed utriusque opus ignis
probabit.
1. 12. Est quidam ignis tentatio tribulationis, de quo aperte alio loco scriptum est: " Vasa figuli
probat fornax, et homines iustos tentatio tribulationis " 38. Iste ignis in hac interim vita facit quod
Apostolus dixit, si accidat duobus fidelibus, uni scilicet cogitanti " quae sunt Dei, quomodo placeat
Deo ", hoc est aedificanti super Christum fundamentum aurum, argentum, lapides pretiosos, alteri
autem cogitanti ea " quae sunt mundi, quomodo placeat uxori " 39, id est aedificanti super idem
fundamentum ligna, fenum, stipulam: illius enim opus non exuritur, quia non ea dilexit quorum
amissione crucietur, exuritur autem opus huius, quoniam sine dolore non pereunt quae cum amore
possessa sunt. Sed quoniam alterutra condicione proposita eis potius mallet carere quam Christo,
nec timore amittendi talia deserit Christum, quamvis doleat cum amittit, " salvus est " quidem, " sic
tamen quasi per ignem ", quia urit eum dolor rerum quas dilexerat amissarum, sed non subvertit
neque consumit fundamenti stabilitate atque incorruptione munitum.

Purgatorius ignis post hanc vitam.
1. 13. Tale aliquid etiam post hanc vitam fieri incredibile non est, et utrum ita sit quaeri potest, et
aut inveniri aut latere nonnullos fideles per ignem quemdam purgatorium, quanto magis minusve
bona pereuntia dilexerunt, tanto tardius citiusque salvari; non tamen tales, de qualibus dictum est
quod " regnum Dei non possidebunt " 40, nisi convenienter paenitentibus eadem crimina
remittantur. Convenienter autem dixi ut steriles in elemosinis non sint, quibus tantum tribuit
Scriptura divina, ut earum tantummodo fructum se imputaturum praenuntiet Dominus dextris, et
earum tantummodo sterilitatem sinistris, quando his dicturus est: " Venite, benedicti Patris mei,
percipite regnum ", illis autem: " Ite in ignem aeternum " 41. Haec de duobus opusculis meis satis
puto quaestioni tuae fuisse responsa.
1. 14. De illa vero sententia Domini: Non exies inde, donec solvas novissimum quadrantem 42,
respondere mihi necesse non fuit, quoniam ipse quaestionem simili ex Evangelio locutione solvisti,
ubi scriptum est: Non cognovit eam, donec peperit 43. Sane ut non te celem de hac re cogitationem
meam, vellem si fieri posset, immo vero volo si fieri potest, in hac quaestione veritate superari. Illud
enim quod dicitur, quandoque, etsi post plurimum temporis, eos qui in catholica communione
moriuntur, quamvis usque in finem vitae huius flagitiosissime et sceleratissime vixerint, de poenis
ultricibus exituros, familiarius meum tangit affectum, quem habemus erga eos qui nobiscum
corporis et sanguinis Christi sacramenta communicant, quamvis eorum mores perditos oderimus,
quos disciplina ecclesiastica emendare non possumus aut a mensa dominica separare. Sed ea
veritate vinci volo, quae sacris Litteris apertissimis non resistit. Non enim quae resistit, dicenda est
ulla ratione veritas vel putanda. Sed interim donec audiamus tale aliquid aut legamus, auscultemus
ei qui dicit: Nolite errare: neque fornicatores, neque idolis servientes, et cetera, regnum Dei
possidebunt 44. Quia si talia sunt quae contra dicuntur, ut horum verborum apostolicorum
manifestationem in alios sensus ducere nequeant, profecto adversus ea nos instruxit et paratos
esse voluit idem Apostolus dicens: Hoc autem scitote intellegentes, quoniam omnis fornicator aut
immundus aut avarus, quod est idolorum servitus, non habet haereditatem in regno Christi et Dei;
nemo vos seducat inanibus verbis 45. Cum ergo audierimus quosdam fornicatores et immundos et
avaros per ignem salvari, ut habeant hereditatem in regno Christi et Dei, non obsurdescamus
contra istum reclamantem et dicentem: Omnis fornicator aut immundus aut avarus non habet
hereditatem in regno Christi et Dei, et ne adquiescamus illis verbis, continuo subicientem: Nemo
vos seducat inanibus verbis.

QUAESTIO SECUNDA. An mortuis prosit oblatio, quae fit pro ipsis.
2. 1. Secunda tua quaestio est: Utrum oblatio quae fit pro quiescentibus, aliquid eorum conferat
animabus, cum evidenter nostris aut sublevemur actibus aut gravemur, si quidem legamus quod in
inferno nemo iam possit Domino confiteri. Ad quod multi dicunt quod si aliquid beneficii in hoc
possit esse post mortem, quanto magis sibi anima ferret ipsa refrigerium sua per se illic confitendo
peccata, quam in eorum refrigerium ab aliis oblatio procuratur.
2. 2. Dixi de hac re aliquid in eo libro quem nuper ad sanctum Paulinum Nolanum episcopum
scripsi, cum me consuluisset, utrum sepultura quae fit in memoriis martyrum prosit aliquid
spiritibus mortuorum. Inde est hoc quod his ad te litteris insero. Diu, inquam, Sanctitati tuae,

5

