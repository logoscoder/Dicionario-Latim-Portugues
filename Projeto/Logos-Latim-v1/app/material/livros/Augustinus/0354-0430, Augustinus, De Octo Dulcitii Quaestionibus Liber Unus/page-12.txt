5. 3. Si autem hoc prophetice dictum de Christo velimus accipere, nullus nodus quaestionis
occurret, nisi forte ut quaeratur a nobis, quomodo Christum recte isto nomine vocare potuerit. Sed
respondemus propter semen David, ex quo carnem Christus assumpsit. Nec sine exemplo rationem
huius in Christo nominis reddimus. Invenimus quippe apertissime Christum Iesum apud prophetam
Ezechielem David esse appellatum ubi legitur ex persona Dei Patris: Et suscitabo super pecora mea
pastorem unum qui pascat ea, servum meum David; et ipse pascet ea, et ipse erit his in pastorem.
Ego autem Dominus ero eis in Deum, et servus meus David princeps in medio eorum, ego Dominus
locutus sum 110. Et alio loco: Et rex, inquit, unus erit omnibus imperans; et non erunt ultra duae
gentes, nec dividentur amplius in duo regna, neque polluentur ultra in idolis suis et
abominationibus suis et in cunctis iniquitatibus suis; et salvos eos faciam de universis sedibus suis
in quibus peccaverunt, et mundabo eos. Et erunt mihi populus, et ego ero eis Deus; et servus meus
David rex super eos, et pastor unus erit omnium eorum 111. Osee quoque propheta, cum
praenuntiaret tempus Iudaeorum, quale nunc habent, et in Christum eos postea credituros,
eumdem Christum David nomine prophetavit dicens: Quoniam diebus multis sedebunt filii Israel
sine rege, sine principe, sine sacrificio, sine altari, sine sacerdotio, sine manifestationibus 112. Sic
nunc esse Iudaeos ambigit nemo. Sed quod ait apostolus Paulus gentibus loquens: Sicut enim vos
aliquando non credidistis Deo, nunc autem misericordiam consecuti estis in illorum incredulitate,
sic et ipsi nunc non crediderunt in vestra misericordia, ut et ipsi misericordiam consequantur 113;
hoc Propheta iste tanto ante praedicens secutus adiunxit: Et postea revertentur filii Israel, et
inquirent Dominum Deum suum et David regem suum, et stupescent in Domino et in bonis ipsius in
novissimis diebus 114. Ecce et hic per David nomen prophetatus est Christus, quoniam quando ista
prophetabantur, ille David rex Israel iam olim ante dormierat. Dominus autem Iesus ex eius semine
fuerat in carne venturus, propter quod prophetico loquendi modo appellabatur David. Videtur
autem apostolus Paulus hoc testimonium ita posuisse in Actibus Apostolorum, ut nonnisi de illo rege
David qui Sauli successit possit intellegi. Nam inter cetera: Et exinde, inquit, postulaverunt regem,
et dedit illis Deus Saul filium Cis, virum de tribu Beniamin annis quadraginta. Et amoto illo
suscitavit illis David regem, cui et testimonium perhibens dixit: Inveni David filium Iesse virum
secundum cor meum, qui faciet omnes voluntates meas. Sed quoniam secutus adiungit et dicit:
Huius Deus ex semine secundum promissionem adduxit Israel salvatorem Iesum 115, altius
significavit in Domino Iesu potius esse intellegendum illud testimonium, qui vere fecit omnes
voluntates Patris Dei, quam in illo rege David, qui licet secundum superiorem disputationem,
remissis peccatis et non imputatis, propter ipsam quoque piam paenitentiam non immerito dici
possit inventus secundum cor Dei, tamen omnes voluntates Dei quomodo fecit? Qui cum
excellentissime laudaretur, quando eius tempora et facta Scriptura narravit, notatus est tamen
quod non destruxit excelsa, ubi sacrificabat populus Dei contra praeceptum Dei, qui tantummodo in
tabernaculo testimonii sibi sacrificari iusserat, quamvis et in eisdem excelsis eidem sacrificaretur
Deo. Quae postmodum excelsa ex ipsius David semine propagatus rex Ezechias cum testimonio
magnae suae laudis evertit 116.
5. 4. Sicut potui respondi inquisitionibus tuis. Si quid de his rebus invenisti melius, sive invenire
potueris, gratissimum habebimus, si nos feceris nosse. Ego enim, quod et supra de me
commemoravi, magis amo discere quam docere
1 - Reg 8, 16.
2 - Mt 5, 26.
3 - 1 Cor 3, 15.
4 - Mt 1, 25.
5 - Iac 2, 19.
6 - Cf. Mt 8, 28-32; Mc 1, 24-25.
7 - Cf. Mt 16, 16-17.
8 - Iac 2, 14. 20.
9 - 1 Cor 3, 11-15.
10 - 1 Cor 13, 2.

12

