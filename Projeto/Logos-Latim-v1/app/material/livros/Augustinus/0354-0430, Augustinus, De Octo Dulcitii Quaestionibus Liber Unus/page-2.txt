1. 4. Hoc si ita est, fatemur istos laudabili caritate conari ut omnes indiscrete admittantur ad
baptismum, non solum adulteri et adulterae contra sententiam Domini falsas nuptias
praetendentes, verum etiam publicae meretrices in turpissima professione perseverantes, quas
certe nulla etiam neglegentissima Ecclesia consuevit admittere, nisi ab illa primitus prostitutione
liberatas. Sed ista ratione cur non omnimodo admittantur, omnino non video. Quis enim non malit
eas posito fundamento, licet ligna et fenum et stipulam congerant, aliquanto certe diuturniore igne
purgari quam in aeternum perire? Sed falsa erunt illa, quae obscuritatem ambiguitatemque non
abent: " Si habeam omnem fidem, ita ut montes transferam, caritatem autem non habeam, nihil
sum " 10; et: " Quid proderit, fratres mei, si fidem quis dicat se habere, opera autem non habeat?
Numquid poterit fides salvare eum?" 11. Falsum erit et illud: " Nolite errare: neque fornicatores,
neque idolis servientes, neque adulteri, neque molles, neque masculorum concubitores, neque
fures, neque avari, neque ebriosi, neque maledici, neque rapaces regnum Dei possidebunt " 12.
Falsum et illud: " Manifesta sunt opera carnis, quae sunt fornicationes, immunditiae, impudicitia ,
luxuria, idolorum servitus, veneficia, inimicitiae, contentiones, aemulationes, animositates,
dissensiones, hereses, invidiae, ebrietates comessationes, et his similia, quae praedico vobis, sicut
et praedixi, quoniam qui talia agunt regnum Dei non possidebunt " 13. Falsa erunt haec. Si enim
tantummodo credant et baptizentur, quamvis in malis talibus perseverent, salvi erunt per ignem;
atque ideo in Christo baptizati, etiam qui talia agunt, regnum Dei possidebunt. Frustra autem
dicitur: " Haec quidam fuistis, sed abluti estis " 14, quando et abluti haec sunt. Inaniter etiam illud a
Petro dictum videbitur: " Sic et vos simili forma baptisma salvos facit, non carnis depositio sordium
sed conscientiae bonae interrogatio " 15; siquidem et habentes pessimas conscientias omnium
flagitiorum et scelerum plenas nec eorum malorum poenitentia mutatas, tamen baptisma salvos
facit; propter fundamentum enim quod in eodem baptismate ponitur, licet per ignem, salvi erunt.
Illud quoque non video, cur Dominus dixerit: " Si vis venire ad vitam, serva mandata " 16, et
commemoravit ea quae ad bonos mores pertinent, si etiam his non servatis ad vitam veniri potest
per solam fidem, quae " sine operibus mortua est ". Illud deinde quomodo verum erit, quod eis
quos ad sinistram positurus est dicet: " Ite in ignem aeternum, qui paratus est diabolo et angelis
eius "? Quibus non increpat quia in eum non crediderunt, sed quia bona opera non fecerunt. Nam
profecto ne sibi quisquam de fide, quae sine operibus mortua est, vitam promittat aeternam,
propterea omnes gentes segregaturum se dixit, quae permixtae eisdem pascuis utebantur, ut
appareat eos illi dicturos:" Domine, quando te vidimus illa et illa patientem et non ministravimus
tibi? ", qui in eum crediderunt, sed bona operari non curaverunt , tamquam de ipsa fide mortua ad
vitam perveniretur aeternam. An forte ibunt in ignem aeternum qui opera misericordiae non
fecerunt, et non ibunt qui aliena rapuerunt, vel corrumpendo in se templum Dei in se ipsos
immisericordes fuerunt, quasi opera misericordiae prosint aliquid sine dilectione dicente Apostolo: "
Si distribuam omnia mea pauperibus, caritatem autem non habeam, nihil mihi prodest " 17, aut
diligat quisquam proximum sicut se ipsum qui non diligit se ipsum? " Qui enim diligit iniquitatem
odit animam suam " 18. Neque illud hic dici poterit, in quo nonnulli se ipsos seducunt , ignem
aeternum dictum, non ipsam poenam aeternam. Per ignem quippe, qui aeternus erit, transituros
arbitrantur eos quibus propter fidem mortuam per ignem promittunt salutem, ut videlicet ipse ignis
aeternus sit, combustio vero eorum, hoc est operatio ignis, non sit in eis aeterna, cum et hoc
praevidens Dominus tamquam Dominus sententiam suam ita concluserit dicens: " Sic ibunt illi in
combustionem aeternam, iusti autem in vitam aeternam " 19. Erit ergo aeterna combustio sicut
ignis, et eos in illam ituros Veritas dixit, quorum non fidem sed bona opera defuisse declaravit.

Locus Apostoli quomodo intelligendus.
1. 5. Si ergo haec omnia et cetera, quae innumerabilia per omnes Scripturas sine ambiguitate dicta
reperiri possunt, falsa erunt, poterit verus esse ille intellectus de lignis et feno et stipula, quod hi
salvi erunt per ignem, qui solam in Christo fidem tenentes bona opera neglexerunt. Si autem ista et
vera et clara sunt, procul dubio in illa Apostoli sententia alius requirendus est intellectus, atque in
his deputanda est, quae Petrus dicit esse in scriptis eius quaedam difficilia intellectu; quam non
debent homines pervertere ad proprium suum interitum, ut contra evidentissima testimonia
Scripturarum securos faciant de percipienda salute nequissimos, nequitiae suae pertinacissime
cohaerentes nec emendando aut penitendo mutatos.
1. 6. Hic a me fortasse quaeratur, de ipsa Pauli apostoli sententia quid ego sentiam, et quonam
modo intellegendam putem. Fateor malle me hinc audire intellegentiores atque doctiores, qui sic
eam exponant, ut illa omnia vera et inconcussa permaneant, quae supra commemoravi et
quaecumque alia non commemoravi, quibus apertissime Scriptura testatur nihil prodesse fidem nisi
eam quam definivit Apostolus, id est " quae per dilectionem operatur " 20, sine operibus autem
salvare non posse, neque praeter ignem neque per ignem, quia si per ignem salvat, ipsa utique
salvat. Absolute autem dictum est et aperte: " Quid prodest, si dicat quis fidem se habere, opera
autem non habeat? Numquid poterit fides salvare eum? " 21. Dicam tamen quam brevissime potero,

2

