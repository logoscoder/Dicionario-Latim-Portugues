coepiscope venerande Pauline, rescriptorum debitor fui, ex quo mihi scripsisti per homines filiae
nostrae religiosissimae Florae, quaerens a me utrum prosit cuique post mortem, quod corpus eius
apud sancti alicuius memoriam sepelitur. Hoc enim abs te vidua memorata petierat pro defuncto in
eis partibus suo filio, et rescripseras consolans eam, idque etiam nuntians de cadavere fidelis
iuvenis Cynegii, quod materno et pio affectu desideravit esse completum, ut scilicet in beatissimi
Felicis confessoris basilica poneretur. Qua occasione factum est, ut per eosdem perlatores
litterarum tuarum etiam mihi scriberes, ingerens huiuscemodi quaestionem atque, ut responderem
quid inde mihi videretur, exposcens nec tacens ipse quid sentias. Nam dicis videri tibi non esse
inanes motus animorum religiosorum atque fidelium pro suis ista curantium. Adiungis etiam vacare
non posse quod universa pro defunctis Ecclesia supplicare consuevit, ut hinc et illud conici possit
homini prodesse post mortem, si fide suorum humando eius corpori talis provideatur locus, in quo
appareat opitulatio etiam isto modo quaesita sanctorum.
2. 3. Sed cum haec ita sint, quomodo huic opinioni contrarium non sit quod ait Apostolus: " Omnes
enim astabimus ante tribunal Christi, ut ferat unusquisque secundum ea quae per corpus gessit,
sive bonum sive malum " 46, non te satis videre significas. Haec quippe apostolica sententia ante
mortem admonet fieri quod possit prodesse post mortem, non tunc quando iam recipiendum est
quod quisque gesserit ante mortem. Verum haec ita solvitur quaestio, quoniam quodam vitae
genere acquiritur, dum in hoc corpore vivitur, ut aliquid adiuvent ista defunctos; ac per hoc
secundum ea quae per corpus gesserunt eis quae post corpus religiose pro illis facta fuerint
adiuvantur. Sunt enim quos nihil omnino adiuvant ista, sive pro eis fiant quorum tam mala sunt
merita, ut nec talibus digni sint adiuvari, sive pro eis quorum tam bona, ut talibus non indigeant
adiumentis. Genere igitur vitae quod gessit quisque per corpus efficitur, ut prosint vel non prosint
quaecumque pro illo pie fiunt, cum reliquerit corpus. Nam meritum per quod ista prosint, si nullum
comparatum est in hac vita, frustra post hanc quaeritur vitam. Ita fit ut neque inaniter Ecclesia vel
suorum cura pro defunctis quod potuerit religionis impendat, et tamen ferat unusquisque
secundum ea quae per corpus gessit, sive bonum sive malum, reddente Domino unicuique
secundum opera eius. Ut enim hoc quod impenditur possit ei prodesse post corpus, in ea vita est
acquisitum quam gessit in corpore.

Animarum ante resurrectionem receptacula.
2. 4. Dixi etiam tale aliquid ad Laurentium, quod ita se habet: Tempus autem, inquam, quod inter
hominis mortem et ultimam resurrectionem interpositum est animas abditis receptaculis continet,
sicut unaquaeque digna est vel requie vel aerumna pro eo quod sortita est in carne dum viveret.
Neque negandum est defunctorum animas pietate suorum viventium relevari, cum pro illis
sacrificium Mediatoris offertur vel elemosinae in Ecclesia fiunt. Sed eis haec prosunt qui cum
viverent haec sibi, ut postea possent prodesse, meruerunt. Est enim quidam vivendi modus nec
tam bonus, ut non requirat ista post mortem, nec tam malus, ut ei non prosint ista post mortem,
est vero talis in bono, ut his non requirat, est rursus talis in malo, ut nec his valeat cum haec vita
transierit, adiuvari. Quocirca hic omne meritum comparatur, quo possit post hanc vitam relevari
quispiam vel gravari. Nemo se autem praeparet, quod hic neglexit, cum obierit Dominum
promereri. Non igitur ista quae pro defunctis commendandis frequentat Ecclesia illi apostolicae sunt
adversa sententiae, qua dictum est: "Omnes enim astabimus ante tribunal Christi, ut ferat
unusquisque secundum ea quae per corpus gessit, sive bonum sive malum " 47 quia etiam hoc
meritum sibi quisque, cum in corpore viveret comparavit, ut ei possent ista prodesse. Non enim
omnibus prosunt. Et quare non omnibus prosunt, nisi propter differentiam vitae quam quisque
gessit in corpore? Cum ergo sacrificia sive altaris sive quarumcumque elemosinarum pro baptizatis
defunctis omnibus offeruntur, pro valde bonis gratiarum actiones sunt, pro non valde malis
propitiationes sunt, pro valde malis, etiam si nulla sunt adiumenta mortuorum, qualescumque
vivorum consolationes sunt. Quibus autem prosunt, aut ad hoc prosunt, ut sit plena remissio, aut
certe ut tolerabilior fiat ipsa damnatio.

QUAESTIO TERTIA. Utrum in adventu Domini mox futurum sit iudicium, anve illi morituri sint,
qui rapientur in nubibus obviam Domino.
3. 1. Tertia tua quaestio est: Utrum statim in adventu Domini credendum sit futurum esse iudicium
an spatio interposito temporis. In cuius diebus adventus quoniam legimus, inquis, quod qui
superabunt, " rapientur in nubibus obviam Christo in aera et sic semper cum Domino futuri sunt "
48
, nosse desidero, utrum mox iudicium comitetur adventum, et hi qui rapientur in nubes an
solvantur in mortem, nisi forte ad vicem mortis ipsam immutationem debeamus accipere.
3. 2. Huic interrogationi tuae, qua quaeris utrum in adventu Domini mox credendum sit futurum
esse iudicium, puto quod sufficiat fides Symboli, qua confitemur Christum a Patris dextera esse

6

