QUAESTIO QUARTA. Quomodo iustorum filiis in Psalmo benedicitur.
4. 1. Quarta tua quaestio est: Quare dixerit David: " Potens in terra erit semen eius, generatio
rectorum benedicetur " 60, cum sciamus iustorum filios et fuisse et esse maledictos, et iniustorum et
fuisse et esse benedictos.
4. 2. Huic quaestioni de Psalmi ipsius expositione respondeo, quem cum in populo tractarem dixi: "
Beatus " enim " vir qui timet Dominum, in mandatis eius volet nimis " 61. Viderit Deus, qui solus et
veraciter et misericorditer iudicat, quantum iste proficiat in mandatis eius; quoniam " tentatio est
vita humana super terram " 62, sicut sanctus Iob dicit; et iterum scriptum est: " Quoniam corpus,
quod corrumpitur, aggravat animam, et deprimit terrena inhabitatio sensum multa cogitantem " 63.
Qui autem diiudicat nos Dominus est; nec ante tempus iudicare debemus, donec veniat Dominus,
et illuminet abscondita tenebrarum, et manifestabit cogitationes cordis; " et tunc laus erit unicuique
a Deo " 64. Viderit ergo ille, quantum quisque proficiat in mandatis eius, tamen volet nimis qui
pacem illius coaedificationis adamaverit, nec iam desperare debet, quoniam " in mandatis eius
volet nimis", et " pax in terra hominibus bonae voluntatis " 65.
4. 3. Inde " potens in terra erit semen eius ". Semen futurae messis opera esse misericordiae
Apostolus testis est qui dicit: " Bonum autem facientes non deficiamus; tempore enim proprio
metemus " 66, et iterum: " Hoc autem ", inquit, " qui parce seminat, parce et metet " 67. Quid autem,
fratres, potentius, quam ut regnum caelorum non solum Zacheus emat dimidio rerum suarum 68
sed et vidua duobus minutis 69, et tantundem ibi uterque possideat? Quid potentius, quam ut idem
regnum et thesauris divitis 70 et calice aquae frigidae pauperis valeat? 71 Sunt autem qui ista
faciant, dum terrena conquirunt, aut hic mercedem sperantes a Domino aut hominibus placere
cupientes sed: " generatio rectorum benedicetur ", id est opera eorum quorum bonus Deus Israel,
quia recto sunt corde (rectum autem cor est non resistere patri emendanti et credere pollicenti),
non eorum quibus commoventur pedes et effunduntur gressus atque labuntur, sicut in alio psalmo
canitur, dum zelant in peccatoribus pacem peccatorum videntes 72, et putant perire opera sua, quia
non eis merces redditur peritura. At iste vir qui timet Dominum, et in templum sanctum Dei
conversione recti cordis aptatur, nec gloriam hominum quaerit, nec terrenas divitias concupiscit, et
tamen " gloria et divitiae in domo eius". Domus enim eius cor eius est, ubi Deo laudante opulentius
habitat cum spe vitae aeternae, quam hominibus adulantibus in marmoratis laqueatisque tectis
cum timore mortis aeternae. Huius enim " iustitia manet in saeculum saeculi " 73: ipsa eius gloria,
ipsae divitiae. Illius autem purpura et byssus et epulae splendidae, et cum praesto sunt transeunt,
et cum ad finem venerint, aquae guttam ex digito stillantem desiderans, ardens lingua clamabit 74.
Haec sunt quae in dicto psalmo exposuisse me memini et ad quaestionis tuae quarto loco
propositae solutionem satis esse nunc existimo. Quinto autem loco id proposuisti unde post omnia
disputaturum me esse promisi.

QUAESTIO SEXTA. Utrum Samuel per pytonissam vere fuerit de inferno evocatus.
6. 1. Sexta tua propositio est: Utrum iuxta historiam libri Regnorum pytonissa ipsum prophetam
Samuelem de inferno evocaverit 75.
6. 2. Hoc a me beatae memoriae Simplicianus Mediolanensis episcopus aliquando quaesivit. Quid
ergo ei responderim, subditum lege. Item quaeris, inquam, utrum spiritus immundus qui erat in
pythonissa potuerit agere, ut Samuel a Saule videretur et loqueretur cum eo 76. Sed multo maioris
miraculi est quod ipse satanas princeps immundorum omnium spirituum potuit loqui cum Deo et
petere tentandum Iob iustissimum virum 77, qui etiam Apostolos tentandos petiit 78. Aut si hoc ideo
non habet difficilem quaestionem, quia per quam voluerit creaturam cui voluerit creaturae ubique
praesens veritas loquitur, nec propterea magni meriti est cui loquitur Deus; interest enim quid
loquatur, quia et imperator cum multis innocentibus non loquitur, quibus providentissime consulit
ad salutem, et cum multis nocentibus loquitur, quos iubet interfici, si ergo hinc propterea nulla
quaestio est, nulla sit quaestio, quomodo etiam immundus spiritus cum anima sancti viri loqui
potuerit. Omnibus enim sanctis Deus creator et sanctificator longe utique maior est. Quod si hoc
movet, quod licuerit maligno spiritui excitare animam iusti et tamquam de abditis mortuorum
receptaculis evocare, nonne magis mirandum est quod satanas ipsum Dominum assumpsit et
constituit super pinnam templi 79? Quolibet enim modo fecerit, ille etiam modus, quo Samueli
factum est ut excitaretur, similiter latet, nisi forte quis dixerit faciliorem diabolo fuisse licentiam ad
Dominum vivum unde voluit assumendum et ubi voluit constituendum quam ad Samuelis defuncti
spiritum a suis sedibus excitandum. Quod si illud in Evangelio nos ideo non perturbat, quia
Dominus voluit atque permisit nulla deminutione suae potestatis et divinitatis id fieri, sicut ab ipsis

8

