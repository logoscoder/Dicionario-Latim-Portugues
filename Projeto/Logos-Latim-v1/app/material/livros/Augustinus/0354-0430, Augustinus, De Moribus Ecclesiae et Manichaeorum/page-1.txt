1 LIBER PRIMUS

2 De moribus Ecclesiae catholicae

Quomodo detecturus sit fucos Manichaeorum.
1. 1. In aliis libris satis opinor egisse nos, quemadmodum Manichaeorum invectionibus, quibus in
Legem quod Vetus Testamentum vocatur, imperite atque impie feruntur, seseque inter imperitorum
plausus, inani iactatione ventilant, possimus occurrere; quod breviter etiam hic commemorari a me
potest. Quis enim mediocriter sanus non facile intelligat, Scripturarum expositionem ab his
petendam esse, qui earum doctores se esse profitentur; fierique posse, immo id semper accidere,
ut multa indoctis videantur absurda, quae cum a doctoribus exponuntur, eo laudanda videantur
elatius quo abiectius aspernanda videbantur et eo accipiantur aperta dulcius quo clausa difficilius
aperiebantur? Hoc fere in sanctis Veteris Testamenti libris evenit, si modo ille qui eis offenditur,
doctorem potius eorum pium quam impium laceratorem requirat priusque studio quaerentis quam
temeritate reprehendentis imbuatur. Nec si ea discere cupiens in aliquos forte inciderit vel
episcopos vel presbyteros vel cuiuscemodi Ecclesiae catholicae antistites et ministros, qui aut
passim caveant nudare mysteria aut contenti simplici fide altiora cognoscere non curarint, desperet
ibi esse scientiam veritatis, ubi neque omnes a quibus quaeritur docere possunt neque omnes qui
quaerunt discere digni sunt. Et diligentia igitur et pietas adhibenda est; altero fiet ut scientes
inveniamus; altero ut scire mereamur.

Duo quibus fallunt Manichei.
1. 2. Sed quoniam duae maxime illecebrae sunt Manichaeorum, quibus decipiuntur incauti, ut eos
velint habere doctores; una cum Scripturas reprehendunt vel quas male intelligunt vel quas male
intelligi volunt; altera cum vitae castae et memorabilis continentiae imaginem praeferunt: hic liber
congruentem catholicae disciplinae sententiam nostram de vita et moribus continebit, in quo
fortasse intelligetur et quam sit facile simulare et quam difficile habere virtutem. Eum sane modum
tenebo, si potero, ut neque in illorum morbos, qui mihi sunt notissimi, tam graviter invehar quam illi
in ea quae ignorant; sanari enim eos potius, si fieri potest, quam oppugnari volo. Et ea de Scripturis
assumam testimonia, quibus eos necesse sit credere de Novo scilicet Testamento, de quo tamen
nihil proferam eorum quae solent immissa esse dicere, cum magnis angustiis coartantur; sed ea
dicam, quae et approbare et laudare coguntur. Nec omnino ullam relinquam testem sententiam
productam de apostolica disciplina, cui non de Veteri Testamento similem comparem, ut si evigilare
tandem deposita pertinacia somniorum suorum et in christianae fidei lucem aspirare voluerint,
animadvertant et quam non sit christiana vita quam ostentant et quam sit Christi Scriptura quam
lacerant.

Rationibus prius agit, obsequens vitiosae Manichaeorum consuetudini.
2. 3. Unde igitur ordiar? Ab auctoritate an a ratione? Naturae quidem ordo ita se habet, ut cum
aliquid discimus, rationem praecedat auctoritas. Nam infirma ratio videri potest, quae cum reddita
fuerit, auctoritatem postea per quam firmetur assumit. Sed quia caligantes hominum mentes
consuetudine tenebrarum, quibus in nocte peccatorum vitiorumque velantur, perspicuitati
sinceritatique rationis aspectum idoneum intendere nequeunt, saluberrime comparatum est, ut in
lucem veritatis aciem titubantem veluti ramis humanitatis opacata inducat auctoritas. Sed quoniam
cum his nobis res est, qui omnia contra ordinem et sentiunt et loquuntur et gerunt, nihilque aliud
maxime dicunt nisi rationem prius esse reddendam, morem illis geram et quod fateor in disputando
vitiosum esse, suscipiam. Delectat enim me imitari, quantum valeo, mansuetudinem Domini mei
Iesu Christi, qui etiam ipsius mortis malo quo nos exuere vellet, indutus est.

Beatus qui eo fruitur quod hominis optimum est.

1

