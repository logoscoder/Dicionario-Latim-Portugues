5. 8. At si corpus est homo, quin hominis optimum anima ipsa sit, recusare non possum. Sed certe
cum de moribus agitur, cum quaerimus quinam vitae modus tenendus sit ut beatitudinem possimus
adipisci, non corpori praecepta dantur, non corporis investiganda est disciplina. Postremo bonos
mores ea nostra pars actura est, quae inquirit et discit et haec animae sunt propria; non igitur de
corpore, cum de virtute obtinenda satagimus, quaestio est. Quod si est consequens sicuti est, ut
ipsum corpus cum ab anima regitur, quae virtutis compos est, multo et melius regatur et honestius
eoque optime sese habeat quo est optima illa, quae sibi iusta lege dominatur, id erit hominis
optimum quod animam optimam facit, etiamsi hominem corpus vocemus. An vero, si mihi auriga
obtemperans equos quibus praeest alit ac regit commodissime atque ipse quo mihi est
oboedientior, mea liberalitate perfruitur, negare quisquam potest non solum quod auriga, verum
etiam quod equi sese optime habent, mihi deberi? Itaque sive corpus tantum sive tantum anima
sive utrumque homo sit, non mihi maxime quaerendum videtur, nisi quid animam faciat optimam;
nam eo percepto non potest homo non aut optime aut certe multo melius sese habere, quam si hoc
unum defuisset.

Virtus animam optimam efficit; virtutem anima comparat sequendo Deum; Dei autem
consecutio vita beata.
6. 9. Nemo autem dubitaverit quod virtus animam faciat optimam. Sed rectissime quaeri potest
utrum ista virtus etiam per sese an nisi in anima esse non possit. Oboritur iterum altissima et
longissimi sermonis indigens quaestio, sed hoc bene utar fortasse compendio; spero Deum
adfuturum, ut quantum imbecillitas nostra patitur, de tantis rebus non modo dilucide sed etiam
breviter doceamus. Quodlibet enim eorum sit, sive etiam per sese esse possit virtus sine anima,
sive nisi animae inesse non possit, procul dubio aliquid anima sequitur ut virtutem assequatur; id
erit aut ipsa anima aut virtus aut aliquid tertium. At si seipsam sequitur ut virtutem adipiscatur,
stultum nescio quid sequitur; stulta est enim ante adeptam virtutem. Summa sunt autem vota
sequentium, ut id quod sequimur, assequamur. Aut igitur optabit non assequi quod sequitur anima,
quo nihil absurdius et perversius dici potest: aut cum se sequitur stulta, eamdem stultitiam quam
vitat assequitur. Si autem virtutem sequitur hanc assequi cupiens, quomodo sequitur id quod non
est? Aut quomodo assequi cupit quod habet? Aut igitur virtus est praeter animam, aut si non placet
vocare virtutem, nisi habitum ipsum et quasi sapientis animae qualitatem, quae nisi in anima esse
non potest, oportet aliquid aliud sequatur anima, ut ei virtus possit innasci, quia neque nihil
sequendo neque stultitiam sequendo potest, quantum ratio mea fert, ad sapientiam pervenire.
6. 10. Hoc igitur aliud, quod sequendo anima virtutis atque sapientiae compos fit, aut homo sapiens
est, aut Deus. Sed supra dictum est, tale quiddam esse debere quod inviti amittere nequeamus.
Quis vero cunctandum putet, hominem sapientem, si eum sequi satis putaverimus, auferri nobis
non modo recusantibus sed etiam repugnantibus posse? Deus igitur restat quem si sequimur, bene,
si assequimur, non tantum bene sed etiam beate vivimus. Quem si qui esse negant, quid ego
cogitem quo illis sermone suadendum sit, cum quibus utrum omnino sermocinandum sit, nescio?
Quod tamen si videbitur, longe aliud principium, alia ratio, alius ingressus ineundus est quam
impraesentiarum suscepimus. Nunc itaque cum illis mihi res est, qui Deum esse non negant, neque
id tantum sed etiam non ab eo negligi res humanas fatentur. Nullum enim arbitror aliquo religionis
nomine teneri, qui non saltem animis nostris divina providentia consuli existimet.

Deus auctoritate Scripturarum vestigandus. Economiae divinae erga nostram salutem
ratio et praecipua mysteria.
7. 11. Sed quo pacto sequimur quem non videmus, aut quomodo videmus, qui non solum homines
sed etiam insipientes homines sumus? Quamquam enim non oculis sed mente cernatur, quae
tandem mens idonea reperiri potest, quae cum stultitiae nube obtegatur, valeat illam lucem vel
etiam conetur haurire? Confugiendum est igitur ad eorum praecepta, quos sapientes fuisse
probabile est. Hactenus potuit ratio perduci. Versabatur namque non veritate certior sed
consuetudine securior in rebus humanis. At ubi ad divina perventum est, avertit sese; intueri non
potest, palpitat, aestuat, inhiat amore, reverberatur luce veritatis et ad familiaritatem tenebrarum
suarum non electione sed fatigatione convertitur. Quam hic formidandum est, quam tremendum,
ne maiorem inde concipiat anima imbecillitatem, ubi quietem fessa conquirit. Ergo refugere in
tenebrosa cupientibus per dispensationem ineffabilis sapientiae nobis illa opacitas auctoritatis
occurrat et mirabilibus rerum vocibusque librorum velut signis temperatioribus veritatis umbrisque
blandiatur.

Summa fidei.

3

