3. 4. Ratione igitur quaeramus, quemadmodum sit homini vivendum. Beate certe omnes vivere
volumus neque quisquam est in hominum genere, qui non huic sententiae, antequam plane sit
emissa, consentiat. Beatus autem, quantum existimo, neque ille dici potest, qui non habet quod
amat, qualecumque sit, neque qui habet quod amat, si noxium sit, neque qui non amat quod habet,
etiamsi optimum sit. Nam et qui appetit quod adipisci non potest, cruciatur et qui adeptus est quod
appetendum non esse, fallitur et qui non appetit quod adipiscendum esset, aegrotat. Nihil autem
istorum animo contingit sine miseria; nec miseria et beatitudo in homine uno simul habitare
consueverunt; nullus igitur illorum beatus est. Quartum restat, ut video, ubi beata vita inveniri
queat, cum id quod est hominis optimum, et amatur et habetur. Quid est enim aliud quod dicimus
frui, nisi praesto habere quod diligis? Neque quisquam beatus est, qui non fruitur eo quod est
hominis optimum nec quisquam, qui eo fruitur, non beatus. Praesto ergo esse nobis debet optimum
nostrum, si beate vivere cogitamus.

Hominis optimum quid. Duae conditiones summi boni: 1) ut nihil eo melius sit; 2) ut tale
sit quod non amittat invitus.
3. 5. Sequitur ut quaeramus quid sit hominis optimum, quod profecto deterius esse quam ipse
homo non potest. Quisquis enim quod seipso est deterius, sequitur, fit et ipse deterior. Oportet
autem omnem hominem id quod optimum est sequi. Non est igitur homine deterius hominis
optimum. Fortasse tale aliquid erit, quale ipse homo est? Ita sit sane, si nihil est homine melius quo
perfrui possit. Si autem invenimus aliquid quod et homine sit excellentius et praesto esse amanti
sese homini possit, quis dubitaverit homini ad id nitendum esse ut beatus sit, quod eo ipso qui
nititur manifestum est esse praestantius? Nam si id est beatum esse, ad tale bonum pervenisse quo
amplius non potest, id est autem quod dicimus optimum; quo tandem pacto potest in ea definitione
includi, qui ad summum bonum suum nondum pervenerit? Aut quomodo summum est, si est aliquid
melius quo pervenire possimus? Hoc igitur si est, tale esse debet quod non amittat invitus. Quippe
nemo potest confidere de tali bono, quod sibi eripi posse sentit, etiamsi retinere id amplectique
voluerit. Quisquis autem de bono quo fruitur non confidit, in tanto timore amittendi beatus esse qui
potest?

Homo quid.
4. 6. Quaeramus igitur quid sit homine melius. Quod profecto invenire difficile est, nisi prius
considerato atque discusso quid sit ipse homo. Nec nunc definitionem hominis a me postulandam
puto. Illud est magis quod mihi hoc loco quaerendum videtur, cum inter omnes paene constet, aut
certe, id quod satis est, inter me atque illos cum quibus nunc agitur hoc conveniat, ex anima et
corpore nos esse compositos, quid est ipse homo utrumque horum quae nominavi, an corpus
tantummodo an tantummodo anima. Quamquam enim duo sint anima et corpus et neutrum homo
vocaretur, si non esset alterum - nam neque corpus homo esset, si anima non esset nec rursus
anima homo, si ea corpus non animaretur - fieri tamen potest ut unum horum et habeatur homo et
vocetur. Quid ergo hominem dicimus? Animam et corpus tamquam bigas vel centaurum? An corpus
tantum, quod sit in usu animae se regentis, tamquam lucernam non ignem simul et testam sed
testam solam tamen propter ignem appellamus? An nihil aliud hominem quam animam dicimus,
sed propter corpus quod regit, veluti equitem non simul equum et hominem sed hominem solum,
ex eo tamen quod regendo equo sit accommodatus, vocamus? Difficile est istam controversiam
diiudicare, aut si ratione facile, oratione longum est; quem laborem ac moram suscipere ac subire
non opus est. Sive enim utrumque sive corpus solum sive anima sola nomen hominis teneat, non
est hominis optimum quod optimum est corporis, sed quod aut corpori simul et animae aut soli
animae optimum est, id est hominis optimum.

Hominis optimum non quod solius corporis, sed quod animae optimum est.
5. 7. Corporis autem si quaerimus quid optimum sit, id certa ratio cogit fateri, per quod fit ut sese
corpus quam optime habeat. Nihil est autem omnium quae vegetant corpus anima melius atque
praestantius. Est ergo summum corporis bonum, non voluptas eius, non indoloria, non vires, non
pulchritudo, non velocitas et si quid aliud in bonis corporis numerari solet sed omnino anima. Nam
et ista quae commemorata sunt, praesentia sui exhibet corpori et quod antecellit omnibus vitam.
Quamobrem non mihi videtur anima esse summum hominis bonum, sive animam simul et corpus,
sive animam solam hominem dicimus. Ut enim corporis summum bonum id invenit ratio, quod est
corpore melius et quo ei vigor et vita praebetur, ita sive corpus et anima sive anima ipsa per se
homo sit, inveniendum est, si quid animam praecedit ipsam, quod cum anima sequitur, fit in suo
genere quam potest optima. Quod si reperire poterimus, id erit profecto quod ambagibus remotis
omnibus summum hominis bonum iure meritoque nominandum est.

2

