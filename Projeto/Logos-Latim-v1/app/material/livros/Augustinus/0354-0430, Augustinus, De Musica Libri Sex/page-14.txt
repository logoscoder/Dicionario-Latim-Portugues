correptis, alias offendatur: id est enim quod ad diu, et non diu pertinet. Quam partem nos
explicandam suscepisse credo quod memineris.
D. - Ego vero et illud discrevi, et hoc memini, et ea quae sequuntur intentissime exspecto.

Quibus numeris syllabae ad sese habeant.
3. 3. M. - Quae putas, nisi ut incipiamus sibimet syllabas comparare, et videre quos numeros ad
sese habeant; sicut de motibus iam inter nos tam longa superius ratione tractatum est? In motu est
enim etiam omne quod sonat; et syllabae utique sonant: an quidquam horum negari potest?
D. - Nullo modo.
M. - Cum ergo inter se syllabae conferuntur, motus quidam inter se conferuntur, in quibus possint
numeri quidam temporis mensura diuturnitatis inquiri.
D. - Ita est.
M. - Num igitur potest sibi una syllaba comparari? Nam omnem comparationem, nisi tu aliud putes,
singularitas fugit.
D. - Nihil puto aliud.
M. - Quid? una uni, aut una vel duae duabus vel tribus, et deinceps in pluribus, quin possint sibimet
conferri, num negas?
D. - Quis hoc negaverit?
M. - Rursus hoc vide, quamlibet syllabam brevem minimeque diu pronuntiatam, et mox ut eruperit
desinentem, occupare tamen in tempore aliquid spatii, et habere quamdam morulam suam.
D. - Video necesse esse quod dicis.
M. - Dic nunc, unde numerum exordiamur.
D. - Ab uno scilicet.
M. - Non absurde igitur hoc in tempore quasi minimum spatii, quod brevis obtinet syllaba, unum
tempus veteres vocaverunt: a brevi enim ad longam progredimur.
D. - Verum est.
M. - Sequitur iam, ut illud quoque animadvertas, quoniam ut in numeris ab uno ad duo est prima
progressio; ita in syllabis, qua scilicet a brevi ad longam progredimur, longam duplum temporis
habere debere: ac per hoc si spatium quod brevis occupat, recte unum tempus vocatur; spatium
item quod longa occupat, recte duo tempora nominari.
D. - Recte prorsus: nam id rationem postulare consentio.

Quibus numeris pes currat.
4. 4. M. - Age, nunc collationes ipsas videamus: nam una brevis syllaba ad unam brevem syllabam
quaero quam rationem tibi habere videatur, vel hi motus inter se quid vocentur. Meministi enim,
nisi fallor, in superiore sermone nos omnibus motibus, qui inter se aliqua numerositate conveniunt,
imposuisse vocabula.
D. - Aequales eos memini nominatos: tantumdem enim ad sese habent temporis.
M. - Sed istam collationem syllabarum qua sibi iam conferuntur ut habeant ad se aliquos numeros,
num censes sine vocabulo esse relinquendam?
D. - Non puto.
M. - Atqui scias, veteres pedem nuncupasse talem collationem sonorum. Sed quousque pedem
progredi ratio sinat, diligenter advertendum est. Quamobrem iam dic etiam, brevis et longa syllaba
qua sibi ratione conferuntur?
D. - Opinor, ex illo genere numerorum, quos complicatos vocavimus, istam collationem manare:
siquidem in ea simplum ad duplum collatum esse video, id est unum tempus brevis syllabae ad duo
tempora longae syllabae.
M. - Quid si ita ordinentur, ut prius longa, deinde brevis syllaba pronuntietur? num quia ordo
mutatus est, ideo complicatorum numerorum ratio non manet? Nam ut in illo pede simplum ad
duplum, ita in isto duplum ad simplum invenitur.
D. - Ita est.
M. - Quid? in pede duarum longarum, nonne duo tempora duobus temporibus conferuntur?
D. - Manifestum est.
M. - Ex qua ergo ratione ducitur ista collatio?
D. - Ex eorum scilicet qui aequales appellati sunt.

Duarum syllabarum quattuor sunt pedes.
4. 5. M. - Age, nunc dic mihi, ex quo a duabus brevibus orsi ad duas syllabas longas pervenimus,
quot pedum collationes tractaverimus.
D. - Quatuor: nam primo de duabus brevibus dictum est, secundo de brevi et longa, tertio de longa
et brevi, quarto de duabus longis.

14

