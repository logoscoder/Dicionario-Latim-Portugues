1 LIBER PRIMUS
QUID SIT MUSICA EIUSQUE MOTUS ET NUMERI
Quae musices sit scientia (1, 1 - 6, 12)

Quid de sono grammaticus et musicus doceant.
1. 1. MAGISTER - Modus, qui pes est?
DISCIPULUS - Pyrrhichius.
M. - Quot temporum est?
D. - Duum.
M. - Bonus, qui pes est?
D. - Idem qui et modus.
M. - Hoc est ergo modus, quod bonus.
D. - Non.
M. - Cur ergo idem?
D. - Quia idem in sono, in significatione aliud.
M. - Concedis ergo eumdem sonum esse cum dicimus, modus, et, bonus.
D. - Litterarum sono ista video discrepare, caetera autem paria esse.
M. - Quid? cum enuntiamus, pone verbum, et pone adverbium; praeter id quod significatio diversa
est, nihil tibi videtur sonus distare?
D. - Distat omnino.
M. - Unde distat, cum et iisdem temporibus utrumque, et iisdem litteris constet?
D. - Eo distat quod in diversis locis habent acumen.
M. - Cuius tandem artis est ista dignoscere?
D. - A grammaticis haec audire soleo, et ibi ea didici; sed utrum hoc eiusdem artis sit proprium, an
aliunde usurpatum, nescio.
M. - Post ista videbimus: nunc illud quaero, utrum si tympanum vel chordam his percuterem tam
raptim et velociter quam cum enuntiamus modus, aut bonus; agnosceres et tibi eadem tempora
esse, an non.
D. - Agnoscerem.
M. - Vocares ergo pedem pyrrhichium.
D. - Vocarem.
M. - Nomen huius pedis a quo, nisi a grammatico, didicisti?
D. - Fateor.
M. - Ergo de omnibus huiusmodi sonis grammaticus iudicabit; an per teipsum istos pulsus didicisti,
sed nomen quod imponeres, a grammatico audieras?
D. - Ita est.
M. - Et ausus es nomen quod te grammatica docuit, transferre ad eam rem, quam non pertinere ad
grammaticam confiteris?
D. - Video non ob aliud pedi nomen impositum, quam propter temporum dimensionem; quam
ubicumque cognovero, eo transferre illud vocabulum cur non audeo? Sed etsi alia vocabula sunt
imponenda, cum eiusdem dimensionis soni sunt, sed ad grammaticos tamen non pertinent; quid
mihi est de nominibus laborare, cum res aperta sit?
M. - Nec ego id volo: sed tamen cum videas innumerabilia genera sonorum, in quibus certae
dimensiones observari possunt, quae genera fatemur grammaticae disciplinae non esse tribuenda;
nonne censes esse aliam aliquam disciplinam, quae quidquid in huiusmodi sit vocibus numerosum
artificiosumque, contineat?
D. - Probabile mihi videtur.
M. - Quod eius esse nomen existimas? Nam opinor non tibi novum esse omnipotentiam quamdam
canendi Musis solere concedi. Haec est, nisi fallor, illa quae Musica nominatur.
D. - Et ego hanc esse existimo.

Musica est scientia...
2. 2. M. - Sed iam placet nobis de nomine minime laborare: modo inquiramus, si videtur, quam
diligentissime possumus, omnem huius quaecumque est disciplinae vim atque rationem.
D. - Inquiramus sane: nam hoc totum quidquid est, multum nosse desidero.
M. - Defini ergo musicam.
D. - Non audeo.
M. - Potes saltem definitionem meam probare?
D. - Experibor, si dixeris.

1

