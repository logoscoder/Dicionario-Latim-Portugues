M. - Potest ergo proceleumatico adiungi.
D. - Potest.
M. - Quid cum ei adiungitur? interrogati utrum rhythmus proceleumaticus an spondiacus sit, quid
respondebimus?
D. - Quid censes, nisi spondeo dandum esse principatum? Cum enim plausu ista controversia non
diiudicetur, nam in utroque bina levamus ac ponimus tempora; quid aliud restat, nisi ut ille regnet
qui in ipso pedum ordine prior est?
M. - Rationem te secutum esse satis approbo; et vides, ut arbitror, quid sequatur.
D. - Quid tandem?
M. - Quid putas, nisi proceleumatico rhythmo nullum alium pedem posse misceri? quoniam quisquis
miscebitur totidem temporum, non enim aliter potest misceri, in eum rhythmi nomen transferatur
necesse est. Omnes enim priores illo sunt, qui totidem temporibus constant. Et quoniam iis qui
priores inventi fuerint, cogit nos ratio, quam vidisti principatum dare, id est, ex eo rhythmum
nuncupare; non erit iam proceleumaticus rhythmus, aliquo alio quatuor temporum mixto, sed
spondiacus aut dactylicus aut anapaesticus. Amphibrachum enim ab istorum copulatione
numerorum recte remotum esse convenit.
D. - Fateor ita esse.

Iambus trochaeus et spondeus principatum obtinent.
4. 9. M. - Nunc ergo ex ordine considera iambicum rhythmum, quoniam pyrrhichium et
proceleumaticum, qui duplicato pyrrhichio gignitur, satis discussimus. Quare dicas velim huic quem
censes admiscendum pedem, ut iambicus rhythmus suum nomen obtineat.
D. - Quem, nisi tribrachum, qui et temporibus et plausu congruit; et quia posterior est, regno pollere
non potest? Nam chorius est quidem posterior, et totidem temporum, sed non eodem modo
plauditur.
M. - Age, iam vide rhythmum trochaicum, et ad eadem de hoc quoque responde.
D. - Idem respondeo: nam potest et huic non solum spatio temporis, sed plausu etiam concinere
tribrachus. Cavendum autem iambum quis non videat? qui etiam si aequaliter plauderetur,
principatum tamen mixtus auferret.
M. - Quid? spondiaco rhythmo quem tandem copulabimus pedem?
D. - Sane in hoc largissima copia est: nam et dactylum et anapaestum et proceleumaticum nulla
imparilitate temporum, nulla claudicatione plausus, nulla principatus ademptione impediente, huic
video misceri posse.

Qui pedes in rhythmo misceantur.
4. 10. M. - Video iam te facile posse caetera ordine persequi: quocirca remota interrogatione mea,
vel potius tamquam de omnibus interrogatus responde breviter, dilucideque quantum potes,
quomodo singuli qui restant pedes, aliis legitime immixtis, obtineant suum nomen in rhythmo.
D. - Faciam: neque enim ullius negotii est, tanta rationum luce praemissa. Nam tribracho nullus
miscebitur; omnes enim priores sunt, qui ei sunt temporibus pares. Dactylo anapaestus potest; nam
et est posterior, et tempore ac plausu currit aequaliter: utrique autem proceleumaticus eadem
scilicet ratione copulatur. Iam bacchio creticus, et de paeonibus primus, secundus et quartus
misceri possunt. Porro ipsi cretico, omnes qui post illum sunt quinque temporum pedes iure
miscentur, sed non omnes eadem divisione. Alii namque ad duo et tria, alii ad tria et duo tempora
dividuntur. Iste autem creticus utroque modo dividi potest, quia media brevis cuilibet parti tribuitur.
Palimbacchius autem, quia eius divisio a duobus temporibus incipiens, in tria desinit, congruos et
copulabiles habet paeones omnes, praeter secundum. Molossus de trisyllabis restat, a quo primo
incipiunt sex temporum pedes, qui omnes eidem coniungi possunt, partim propter simpli duplique
rationem; partim propter illam quam nobis plausus ostendit, partitionem longae syllabae, quae
singula tempora parti utrique concedit, quia in senario numero par lateribus medium est. Ob quam
causam et molossus, et ambo ionici non solum in simplum et duplum, sed etiam in aequas partes
per terna tempora feriuntur. Hinc efficitur ut deinceps omnibus sex temporum pedibus, omnes
totidem temporum posteriores copulari queant; solusque antispastus, qui nullum sibi velit misceri,
remaneat. Hos consequuntur quatuor epitriti, quorum primus admittit secundum, secundus nullum,
tertius quartum, quartus nullum. Restat dispondeus, rhythmum solus etiam ipse facturus, quia nec
posteriorem quemquam invenit, nec aequalem. Itaque omnium pedum octo sunt, qui nullo alio
mixto rhythmum faciunt: pyrrhichius, tribrachus, proceleumaticus, paeon quartus, antispastus,
epitritus secundus, et quartus, et dispondeus: reliqui eos, qui se posteriores sunt, copulari sibi
patiuntur, ita ut rhythmi nomen obtineant, etiamsi pauciores in ea serie numerentur. Hoc est, ut
opinor, satis a me quod voluisti, explicatum atque digestum: tuum est iam videre quod restat.

An pedes sint qui quattuor syllabas excedant
26

