10. 27. Age, in coniunctis pedibus sive libera perpetuitate porrigatur ista coniunctio, sicut in
rhythmis; sive ab aliquo certo fine revocetur, sicut in metris; sive etiam in duo membra quadam
lege sibimet congruentia tribuatur, sicut in versibus; qua tandem alia re, nisi aequalitate pes pedi
amicus est? Unde molossi, et ionicorum syllaba media quae longa est, non sectione, sed nutu ipso
pronuntiantis atque plaudentis in duo paria momenta distribui potest; ut etiam ad terna tempora
pes totus conveniat, quando caeteris qui eodem modo dividuntur, adiungitur; cur nisi aequalitatis
iure dominante, quod scilicet aequalis est lateribus suis, quae binorum temporum sunt, cum et ipsa
sit duum temporum? Cur idem fieri in amphibracho non potest, quando caeteris quatuor temporum
adiungitur, nisi quia tanta ibi non invenitur aequalitas duplo medio, lateribus simplis? Cur in
silentiorum intervallis nulla fraude sensus offenditur, nisi quia eidem iuri aequalitatis, etiamsi non
sono, spatio tamen temporis quod debetur, exsolvitur? Cur sequente silentio etiam brevis syllaba
pro longa accipitur, non instituto, sed ipso naturali examine quod auribus praesidet; nisi quia in
spatio temporis longiore sonum coarctare in angustias eadem illa aequalitatis lege prohibemur?
Itaque syllabam ultra duo tempora producere, ut etiam sono impleatur quod silentio impleri potest,
admittit natura audiendi et tacendi: ut autem minus quam duo tempora occupet syllaba, dum restat
spatium tacitis nutibus, quaedam fraus aequalitatis est, quia minus quam in duobus esse aequalitas
non potest. Iam vero in ipsa aequalitate membrorum qua variantur illi ambitus, quos Graeci
vocant, versusque figurantur, quomodo ad eamdem aequalitatem secretius reditur; nisi
ut in ambitu brevius membrum maiori aequalibus pedibus ad plausum conveniat, et in versu
occultiore consideratione numerorum, ea quae inaequalia membra iunguntur, vim aequalitatis
habere inveniantur?

Sensus delectationis quandoque deficit.
10. 28. Quaerit ergo ratio, et carnalem animae delectationem, quae iudiciales partes sibi
vindicabat, interrogat, cum eam in spatiorum temporalium numeri aequalitas mulceat, utrum duae
syllabae breves quascumque audierit vere sint aequales; an fieri possit, ut una earum edatur
productius, non usque ad longae syllabae modum, sed infra quantumlibet, quo tamen excedat
sociam suam. Num negari potest, fieri posse, cum haec delectatio ista non sentiat, et inaequalibus
velut aequalibus gaudeat? quo errore et inaequalitate quid turpius? Ex quo admonemur ab his
avertere gaudium, quae imitantur aequalitatem, et utrum impleant, comprehendere non possumus:
imo quod non impleant fortasse comprehendimus; et tamen in quantum imitantur, pulchra esse in
suo genere et ordine suo, negare non possumus.

Delectamur aequalitate...
11. 29. Non ergo invideamus inferioribus quam nos sumus, nosque ipsos inter illa quae infra nos
sunt, et illa quae supra nos sunt, ita Deo et Domino nostro opitulante ordinemus, ut inferioribus non
offendamur, solis autem superioribus delectemur. Delectatio quippe quasi pondus est animae.
Delectatio ergo ordinat animam. Ubi enim erit thesaurus tuus, ibi erit et cor tuum 4: ubi delectatio,
ibi thesaurus: ubi autem cor, ibi beatitudo aut miseria. Quae vero superiora sunt, nisi illa in quibus
summa, inconcussa, incommutabilis, aeterna manet aequalitas? Ubi nullum est tempus, quia nulla
mutabilitas est; et unde tempora fabricantur et ordinantur et modificantur aeternitatem imitantia,
dum coeli conversio ad idem redit, et coelestia corpora ad idem revocat, diebusque et mensibus et
annis et lustris, caeterisque siderum orbibus, legibus aequalitatis et unitatis et ordinationis
obtemperat. Ita coelestibus terrena subiecta, orbes temporum suorum numerosa successione quasi
carmini universitatis associant.

... pulchritudine quae...
11. 30. In quibus multa nobis videntur inordinata et perturbata, quia eorum ordini pro nostris
meritis assuti sumus, nescientes quid de nobis divina providentia pulchrum gerat. Quoniam si quis,
verbi gratia, in amplissimarum pulcherrimarumque aedium uno aliquo angulo tamquam statua
collocetur, pulchritudinem illius fabricae sentire non poterit, cuius et ipse pars erit. Nec universi
exercitus ordinem miles in acie valet intueri. Et in quolibet poemate si quanto spatio syllabae
sonant, tanto viverent atque sentirent, nullo modo illa numerositas et contexti operis pulchritudo
eis placeret, quam totam perspicere atque approbare non possent, cum de ipsis singulis
praetereuntibus fabricata esset atque perfecta. Ita peccantem hominem ordinavit Deus turpem,
non turpiter. Turpis enim factus est voluntate, universum amittendo quod Dei praeceptis
obtemperans possidebat, et ordinatus in parte est, ut qui legem agere noluit, a lege agatur.
Quidquid autem legitime, utique iuste; et quidquid iuste, non utique turpiter agitur: quia et in malis
operibus nostris Dei opera bona sunt. Homo namque in quantum homo est, aliquod bonum est;
adulterium autem in quantum adulterium est, malum opus est: plerumque autem de adulterio
nascitur homo, de malo scilicet hominis opere bonum opus Dei.

65

