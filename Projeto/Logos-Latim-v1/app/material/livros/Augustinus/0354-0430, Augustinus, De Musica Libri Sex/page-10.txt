... et quaternario, principia unum et duo...
12. 21. M. - Rem tenes. Cum igitur ternarius primus sit totus impar; et principio enim, et medio, et
fine constat, ut dictum est; nonne oportet etiam parem esse totum atque perfectum, ut in eo etiam
principium, medium, finisque inveniatur?
D. - Oportet sane.
M. - At iste quisquis est, non potest habere individuum medium sicut impar: si enim haberet, non
posset in duas aequales partes dividi, quod esse proprium paris numeri diximus. Individuum autem
medium est unum, dividuum duo. Medium autem est in numeris, a quo ambo latera sibimet sunt
aequalia. An aliquid obscure dictum est, minusque assequeris?
D. - Imo mihi et haec manifesta sunt, et dum quaero totum numerum parem, quaternarius primus
occurrit. Nam in duobus quomodo possunt tria illa inveniri, per quae totus est numerus, id est
principium, medium et finis?
M. - Idipsum omnino abs te responsum est quod volebam, et quod ipsa ratio cogit fateri. Repete
itaque ab ipso uno tractationem, atque considera; videbis profecto ideo unum non habere medium
et finem, quia tantum principium est; vel ideo esse principium, quia medio et fine caret.
D. - Manifestum est.
M. - Quid ergo dicemus de duobus? Num possumus in eis intellegere principium et medium, cum
medium esse non possit, nisi ubi finis est; aut principium et finem, cum ad finem nisi per medium
non queat perveniri?
D. - Urget ratio confiteri; et quid de hoc numero respondeam, prorsus incertus sum.
M. - Vide ne iste quoque numerus possit principium esse numerorum. Nam si medio caret et fine,
quod, ut dixisti, cogit ratio confiteri; quid restat, nisi ut sit hoc quoque principium? An dubitas duo
principia constituere?
D. - Vehementer dubito.
M. - Bene faceres, si ex adverso sibi constituerentur duo principia: nunc autem hoc alterum
principium de illo primo est, ut illud a nullo sit, hoc vero ab illo: unum enim et unum duo sunt, et
principia ita sunt ambo, ut omnes numeri quidem ab uno sint; sed quia per complicationem atque
adiunctionem quamdam fiunt, origo autem complicationis et adiunctionis duali numero recte
tribuitur: fit ut illud primum principium a quo numeri omnes; hoc autem alterum per quod numeri
omnes, esse inveniantur. Nisi quid habes adversum ista quod disseras.
D. - Ego vero nihil, et sine admiratione ista non cogito; quamvis ea, interrogatus abs te, ipse
respondeam.

... quae si adduntur unitatem gignunt.
12. 22. M. - Subtilius ista quaeruntur atque abstrusius in ea disciplina quae est de numeris: hic
autem nos ad institutum opus quanto citius possumus, redeamus. Quocirca quaero, uni duo iuncta
quid faciunt?
D. - Tria.
M. - Ergo haec duo principia numerorum sibimet copulata, totum numerum faciunt atque
perfectum.
D. - Ita est.
M. - Quid? in numerando post unum et duo quem numerum ponimus?
D. - Eadem tria.
M. - Idem igitur numerus, qui fit ex uno et duobus, post utrumque in ordine collocatur, ita ut nullus
alius interponi queat.
D. - Ita video.
M. - Atqui et illud videas oportet, in nullis reliquis numeris id posse contingere, ut cum duos
quoslibet sibimet in numerandi ordine copulatos notaveris, consequatur eos ille qui ex ambobus
conficitur, nullo interposito.
D. - Id quoque video: nam duo et tria, qui sibi numeri copulati sunt, in summa quinque faciunt: non
autem quinque continuatim sequuntur, sed quatuor. Rursus tria et quatuor septem conficiunt: inter
quatuor autem ac septem, quinque atque sex ordinati sunt. Et quanto progredi voluero, tanto
plures interponuntur.
M. - Magna haec ergo concordia est in prioribus tribus numeris: unum enim et duo et tria dicimus,
quibus nihil interponi potest: unum autem et duo, ipsa sunt tria.
D. - Magna prorsus.
M. - Quid? illud nullane consideratione dignum putas, quod ista concordia quanto est arctior atque
coniunctior, tanto magis in unitatem quamdam tendit, et unum quiddam de pluribus efficit?
D. - Imo maxima, et nescio quomodo, et miror, et amo istam quam commendas unitatem.
M. - Multum probo; sed certe quaelibet rerum copulatio atque connexio tunc maxime unum
quiddam efficit, cum et media extremis, et mediis extrema consentiunt.
D. - Ita certe oportet.

10

