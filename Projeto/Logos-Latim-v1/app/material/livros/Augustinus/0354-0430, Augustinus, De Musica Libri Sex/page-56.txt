D. - Quid aliud restet non video, nisi forte interior et superior aliqua vis sit unde ista procedunt.
M. - Non ego quaero quid suspicandum sit: quare si haec quatuor genera ita tibi apparent, ut
nullum aliud videas quod aeque manifestum sit, discernamus ea, si placet, ab invicem, et videamus
utrum singula esse sine invicem possint. Nam credo non te esse negaturum fieri posse, ut in aliquo
loco aliquis sonus existat huiuscemodi morulis et dimensionibus verberans aerem vel stillicidio vel
aliquo alio pulsu corporum, ubi nullus adsit auditor. Quod cum fit, num praeter illud primum genus,
cum ipse sonus hos numeros habet, ullum horum quatuor reperitur?
D. - Nullum aliud video.

... Vel in sensu audientis...
2. 3. M. - Quid iste alter, qui est in sensu audientis? potestne esse si nihil sonet? Non enim quaero
utrum habeant illae aures vim percipiendi si quidquam sonuerit, qua utique non carent si desit
sonus: non enim et cum silentium est, nihil a surdis differunt; sed quaero utrum ipsos numeros
habeant, etiamsi nihil sonet. Siquidem aliud est habere numeros, aliud posse sentire numerosum
sonum. Nam et si sentientem corporis locum digito tangas, quotieslibet tangitur, toties sentitur
tactu ille numerus: et cum sentitur, non eo caret sentiens: sed utrum insit etiam tangente nullo,
non sensus ille, sed numerus, similiter quaeritur.
D. - Non facile dixerim, carere sensum numeris talibus in se constitutis, etiam antequam aliquid
sonet: non enim aliter aut eorum mulceretur concinnitate, aut absurditate offenderetur. Idipsum
ergo quidquid est, quo aut annuimus aut abhorremus, non ratione sed natura, cum aliquid sonat,
ipsius sensus numerum voco. Non enim tunc fit in auribus meis, cum sonum audio, haec vis
approbandi et improbandi. Aures quippe non aliter bonis sonis quam malis patent.
M. - Vide potius ne ista duo sint minime confundenda. Nam si versus quilibet modo correptius,
modo productius pronuntietur, spatium temporis non idem teneat necesse est, quamvis eadem
pedum ratione servata. Ut ergo ipso suo genere aures mulceat, illa vis facit qua concinna
adsciscimus, et absurda respuimus. Ut autem breviore tempore sentiatur cum celerius, quam cum
tardius promitur, non interest aliquid nisi quamdiu aures tangantur sono. Affectio ergo haec aurium
cum tanguntur sono, nullo modo talis est ac si non tangantur. Ut enim differt audire ab eo quod est
non audire, ita differt hanc vocem audire ab eo quod est alteram audire. Haec igitur affectio nec
ultra porrigitur, nec infra cohibetur; quoniam est mensura eius soni qui facit eam. Altera est ergo in
iambo, altera in tribracho; productior in productiore iambo, correptior in correptiore; nulla in
silentio. Quae si numerosa voce fit, etiam ipsa numerosa sit necesse est. Neque esse potest, nisi
cum adest effector eius sonus: similis est enim vestigio in aqua impresso, quod neque ante
formatur quam corpus impresseris, neque remanet cum detraxeris. Naturalis vero illa vis quasi
iudiciaria, quae auribus adest, non desinit esse in silentio, nec nobis eam sonus infert, sed ab ea
potius, sive probandus, sive improbandus excipitur. Quare ista duo, nisi fallor, distinguenda sunt; et
fatendum numeros, qui sunt in ipsa passione aurium, cum aliquid auditur, sono inferri, auferri
silentio. Ex quo colligitur numeros qui sunt in ipso sono, posse esse sine istis qui sunt in eo quod est
audire, cum hi sine illis esse non possint.

... in actu pronuntiantis et memoria...
3. 4. D. - Assentior.
M. - Attende igitur hoc tertium genus, quod est in ipso usu et operatione pronuntiantis; et vide
utrum possint esse hi numeri sine illis qui sunt in memoria. Nam et taciti apud nosmetipsos
possumus aliquos numeros cogitando peragere ea mora temporis, qua etiam voce peragerentur.
Hos in quadam operatione animi esse manifestum est, quae quoniam nullum edit sonum, nihilque
passionis infert auribus, ostendit hoc genus sine illis duobus esse posse, quorum unum in sono est,
alterum in audiente, quando audit. Sed utrum existeret, nisi adiuvante memoria, quaerimus.
Quamquam si anima hos numeros agit, quos in venarum pulsu invenimus, soluta quaestio est: nam
et in operatione hos esse manifestum est. et nihil ad eos adiuvamur memoria. Quod si de his
incertum est, utrum operantis animae sint; de istis certe quos reciproco spiritu agimus, nulli dubium
est, quin et temporum intervallis numeri sint, et eos sic anima operetur, ut etiam voluntate adhibita
multis modis variari queant: nec tamen ut agantur, ulla opus est memoria.
D. - Videtur mihi hoc genus sine tribus caeteris esse posse. Quamvis enim pro temperatione
corporum varios venarum pulsus, et respirationis intervalla fieri non ambigam; tamen operante
anima fieri, negare quis audeat? Qui cursus et si pro diversitate corporum aliis celerior est, aliis
tardior; nisi tamen adsit anima quae id agat, nullus est.
M. - Considera igitur et quartum genus, eorum scilicet numerorum qui sunt in memoria: nam si eos
recordatione depromimus, et cum in alias cogitationes deferimur, hos rursum relinquimus velut in
suis secretis reconditos, non, opinor, occultum est eos esse posse sine caeteris.
D. - Non dubito eos esse sine caeteris; sed tamen nisi auditi, vel cogitati, non mandarentur
memoriae: et ideo quamquam illis desinentibus maneant, iisdem tamen praecedentibus
imprimuntur.

56

