nonne ipsi existimandi sunt per certum spatium temporis tendi? Sed interest quibus temporum
spatiis vel excidat nobis, vel meminerimus quod iudicant. Siquidem nec in ipsis corporum formis
quae ad oculos pertinent, possumus rotunda vel quadra, vel quaecumque alia solida et determinata
iudicare, et omnino sentire, nisi ea ob oculos versemus: cum autem alia pars aspicitur, si exciderit
quod est aspectum in alia, frustratur omnino iudicantis intentio, quia et hoc aliqua mora temporis
fit; cui variatae opus est invigilare memoriam.

... recordabiles ceteris admovent.
8. 22. Recordabiles vero numeros multo evidentius est, quod eadem ipsa offerente memoria,
iudicamus his iudicialibus. Nam si occursores, quantum ab ea offeruntur, tantum iudicantur; multo
magis ii, ad quos tamquam repositos post alias intentiones revocamur recordatione, in ipsa
memoria vivere inveniuntur. Quid enim aliud agimus cum revocamus nos in memoriam, nisi
quodammodo quod reposuimus quaerimus? Recurrit autem in cogitationem occasione similium
motus animi non exstinctus, et haec est quae dicitur recordatio. Sic agimus numeros, vel in sola
cogitatione, vel etiam in membrorum motu, quos iam egimus aliquando. Inde autem scimus non
venisse, sed redisse illos in cogitationem, quia cum memoriae mandarentur, cum difficultate
repetebantur, et indigebamus aliqua praemonstratione ut sequeremur: qua difficultate dempta,
cum sese ipsi accommodate voluntati offerunt, consequenter temporibus atque ordine suo, tam
facile ut qui vehementius inhaeserunt, etiam aliunde cogitantibus nobis, iam quasi proprio nutu
peragantur, non eos utique novos esse sentimus. Est etiam aliud unde nos sentire arbitror
praesentem motum animi aliquando iam fuisse, quod est recognoscere, dum recentes motus eius
actionis in qua sumus cum recordamur, qui certe vivaciores sunt, cum recordabilibus iam
sedatioribus quodam interiore lumine comparamus: et talis agnitio, recognitio est et recordatio.
Iudicantur ergo et recordabiles numeri ab his iudicialibus, numquam soli, sed adiunctis activis, aut
occursoribus, aut utrisque, qui eos tamquam e latebris suis in manifestum producant, et quasi
redintegratos qui iam abolebantur, rursum recordantur. Ita cum occursores in tantum iudicentur, in
quantum eos memoria iudicantibus admoverit, possunt vicissim et recordabiles qui sunt in memoria
occursoribus eos exhibentibus iudicari: ut hoc intersit, quod occursores ut iudicentur, quasi recentia
eorum fugientium vestigia offert memoria; recordabiles autem quando eos audiendo iudicamus,
quasi eadem vestigia occursoribus transeuntibus revirescunt. Iam porro de sonantibus numeris quid
opus est dicere, cum in occursoribus iudicentur, si audiantur? Si vero ibi sonant ubi non audiuntur,
quis dubitet eos a nobis non posse iudicari? Sane ut in sonis per instrumentum aurium, ita in
saltationibus caeterisque visibilibus motibus, quod ad temporales numeros attinet, eadem
adiuvante memoria iisdem numeris iudicialibus diiudicamus.
Quinam rationales numeri (9, 23-11, 33)

Numeri iudiciales cum delectant rationi subsunt...
9. 23. Haec cum ita sint, conemur, si possumus, istos numeros iudiciales transcendere, et
quaeramus utrum sint superiores. In his enim quamquam spatia temporum iam minime videamus,
non tamen adhibentur, nisi ad ea iudicanda quae in spatio temporis fiunt; nec ipsa quidem omnia,
sed quae possunt articulari memoriter. Nisi quid habes forte quod contra haec velis dicere.
D. - Movet me plurimum istorum iudicialium vis atque potentia: ipsi enim mihi videntur esse ad
quos omnium sensuum ministeria referuntur. Itaque his excellentius utrum quidquam in numeris
inveniri possit, ignoro.
M. - Nihil deperit quod diligentius quaerimus. Aut enim inveniemus superiores in anima humana,
aut hos in ea summos esse firmabimus, si tamen illud claruerit, nullos in ea esse praestantiores.
Aliud est enim non esse, aliud non posse inveniri, sive ab ullo homine, sive a nobis. Sed ego puto
cum ille a nobis propositus versus canitur: Deus creator omnium; nos eum et occursoribus illis
numeris audire, et recordabilibus recognoscere, et progressoribus pronuntiare, et his iudicialibus
delectari, et nescio quibus aliis aestimare, et de ista delectatione quae quasi sententia est
iudicialium istorum, aliam secundum hos latentiores certiorem ferre sententiam. An tibi unum atque
idem videtur delectari sensu, et aestimare ratione?
D. - Diversa esse fateor. Sed primo ipso moveor vocabulo, cur non potius isti vocentur iudiciales
quibus inest ratio, quam isti quibus inest delectatio. Deinde vereor ne nihil sit aliud aestimatio ista
rationis, quam eorum de seipsis quaedam diligentior iudicatio: ut non alii sint numeri in
delectatione, alii in ratione; sed uni atque iidem alias iudicent de iis quae aguntur in corpore, cum
eos, ut supra demonstratum est, offert memoria; alias de seipsis remotius a corpore atque
sincerius.

... et ipse sensus delectationis.
63

