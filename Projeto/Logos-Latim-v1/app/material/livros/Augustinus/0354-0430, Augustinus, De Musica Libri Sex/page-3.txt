M. - Poterat omnino nulla de hoc verbo controversia fieri, ut iam musicam sublato eo quod positum
est, bene, tantum scientiam modulandi definiremus.
D. - Quis enim ferat, si enodare totum ita velis?
M. - Musica est scientia bene movendi. Sed quia bene moveri iam dici potest, quidquid numerose
servatis temporum atque intervallorum dimensionibus movetur (iam enim delectat, et ob hoc
modulatio non incongrue iam vocatur); fieri autem potest, ut ista numerositas atque dimensio
delectet, quando non opus est; ut si quis suavissime canens, et pulchre saltans, velit eo ipso
lascivire, cum res severitatem desiderat: non bene utique numerosa modulatione utitur; id est ea
motione quae iam bona, ex eo quia numerosa est, dici potest, male ille, id est incongruenter utitur.
Unde aliud est modulari, aliud bene modulari. Nam modulatio ad quemvis cantorem, tantum qui
non erret in illis dimensionibus vocum ac sonorum; bona vero modulatio ad hanc liberalem
disciplinam, id est ad musicam, pertinere arbitranda est. Quod si nec illa bona tibi motio videtur, ex
eo quia inepta est, quamvis artificiose numerosam esse fateare; teneamus illud nostrum, quod
ubique servandum est, ne certamen verbi, re satis elucente, nos torqueat; nihilque curemus, utrum
musica modulandi, an bene modulandi scientia describatur.
D. - Amo quidem rixas verborum praeterire atque contemnere, non tamen mihi displicet ista
distinctio.

Musica qua scientia est...
4. 5. M. - Restat ut quaeramus cur sit in definitione scientia.
D. - Ita fiat: nam hoc flagitare ordinem memini.
M. - Responde igitur, utrum tibi videatur bene modulari vocem luscinia verna parte anni: nam et
numerosus est et suavissimus ille cantus, et, nisi fallor, tempori congruit.
D. - Videtur omnino.
M. - Numquidnam liberalis huius disciplinae perita est?
D. - Non.
M. - Vides igitur nomen scientiae definitioni pernecessarium.
D. - Video prorsus.
M. - Dic mihi ergo, quaeso te; nonne tales tibi omnes videntur, qualis illa luscinia est, qui sensu
quodam ducti bene canunt, hoc est numerose id faciunt ac suaviter, quamvis interrogati de ipsis
numeris, vel de intervallis acutarum graviumque vocum, respondere non possint?
D. - Simillimos eos puto.
M. - Quid? ii qui illos sine ista scientia libenter audiunt; cum videamus elephantos, ursos, aliaque
nonnulla genera bestiarum ad cantus moveri, avesque ipsas delectari suis vocibus (non enim nullo
extra proposito commodo tam impense id agerent sine quadam libidine); nonne pecoribus
comparandi sunt?
D. - Censeo: sed pene in omne genus humanum tendit haec contumelia.
M. - Non est quod putas. Nam magni viri, etsi musicam nesciunt, aut congruere plebi volunt, quae
non multum a pecoribus distat, et cuius ingens est numerus, quod modestissime ac prudentissime
faciunt (sed de hoc nunc disserendi locus non est); aut post magnas curas relaxandi ac reparandi
animi gratia moderatissime ab iis aliquid voluptatis assumitur. Quam interdum sic capere
modestissimum est; ab ea vero capi vel interdum, turpe atque indecorum est.

... in ratione et non in imitatione est...
4. 6. Sed quid tibi videtur? qui vel tibiis canunt vel cithara, atque huiusmodi instrumentis,
numquidnam possunt lusciniae comparari?
D. - Non.
M. - Quid igitur distant?
D. - Quod in istis artem quamdam esse video, in illa vero solam naturam.
M. - Verisimile dicis; sed ars tibi videtur ista esse dicenda, etiamsi quadam imitatione id faciunt?
D. - Cur non? Nam video tantum valere in artibus imitationem, ut, ea sublata, omnes pene
perimantur. Praebent enim se magistri ad imitandum, et hoc ipsum est quod vocant docere.
M. - Videtur tibi ars ratio esse quaedam, et ii qui arte utuntur, ratione uti: an aliter putas?
D. - Videtur.
M. - Quisquis igitur ratione uti non potest, arte non utitur.
D. - Et hoc concedo.
M. - Censesne muta animalia, quae etiam irrationalia dicuntur, uti posse ratione?
D. - Nullo modo.
M. - Aut igitur picas et psittacos et corvos rationalia esse dicturus es animalia, aut imitationem
nomine artis temere vocasti. Videmus enim has aves et multa canere ac sonare quodam humano
usu, et nonnisi imitando facere: nisi tu aliter credis.
D. - Quomodo hoc confeceris, et quantum contra responsionem meam valeat, nondum plane
intellego.

3

