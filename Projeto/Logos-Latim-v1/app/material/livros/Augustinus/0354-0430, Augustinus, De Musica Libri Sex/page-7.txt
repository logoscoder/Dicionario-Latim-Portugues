Quid diu aut non diu moveatur.
7. 13. M. - Faciam, imo tu facies. Nam ego nihil aliud quam rogabo te ac percontabor: tu vero totum
hoc quidquid est, et quod nunc nesciens quaerere videris, respondendo explicabis. Itaque iam ex te
quaero, utrum quisquam possit, et diu et velociter currere.
D. - Potest.
M. - Quid, tarde et velociter?
D. - Nullo modo.
M. - Aliud ergo est diu, aliud tarde.
D. - Aliud omnino.
M. - Item quaero, quid putes diuturnitati esse contrarium, sicuti est tarditati velocitas.
D. - Non mihi occurrit usitatum nomen. Itaque diuturno nihil video quod opponam, nisi non
diuturnum, ut ei quod dicitur, diu, contrarium sit non diu, quia et velociter si nollem dicere, et pro
eo non tarde dicerem, nihil aliud significaretur.
M. - Verum dicis. Nihil enim deperit, cum ita loquimur, veritati. Nam et mihi si est hoc nomen, quod
tibi non occurrisse dicis, aut ignoratur a me, aut in praesentia non venit in mentem. Quamobrem sic
agamus, ut haec bina contraria appellemus hoc modo, diu et non diu, tarde et velociter. Ac primum
de diuturno et non diuturno disseramus, si placet.
D. - Ita fiat.

Harmonice numerosa motuum collatio est in rationalitate...
8. 14. M. - Manifestumne tibi est, id dici diu fieri quod per longum, id autem non diu quod per breve
tempus fit?
D. - Manifestum.
M. - Motus igitur qui fit, verbi gratia, duabus horis, nonne ad eum qui una hora fit, duplum habet
temporis?
D. - Quis hinc dubitaverit?
M. - Recipit ergo id quod diu vel non diu dicimus dimensiones huiusmodi et numeros, ut alius motus
ad alium, tamquam duo ad unum sit; id est ut bis tantum habeat alius quantum semel: alius item
ad alium tamquam tria ad duo, id est ut tantas tres partes temporis habeat, quantas alius duas:
atque ita per caeteros numeros licet currere, ut non sint spatia indefinita et indeterminata, sed
habeant ad se duo motus aliquem numerum; aut eumdem, velut unum ad unum, ad duo duo, ad
tria tria, quatuor ad quatuor: aut non eumdem, ut unum ad duo, duo ad tria, tria ad quatuor; aut
unum ad tria, duo ad sex, et quidquid potest aliquid ad sese dimensionis obtinere.
D. - Planius ista quaeso.
M. - Revertere ergo ad illas horas, et quod satis putabam dictum, cum de una hora et de duabus
dixissem, per omnia considera. Certe enim non negas posse fieri aliquem motum tempore unius
horae, et alium duarum.
D. - Verum est.
M. - Quid? alium duarum, alium trium non fateris?
D. - Fateor.
M. - Et alium tribus horis fieri, alium quatuor; rursus alium una, alium tribus; aut alium duabus,
alium sex, nonne manifestum est?
D. - Manifestum.
M. - Cur ergo et illud non manifestum sit? Nam hoc dicebam cum duos motus habere ad se posse
aliquem numerum dicerem, velut unum ad duo, duo ad tria, tria ad quatuor; unum ad tria, duo ad
sex, et si quos alios recensere volueris. His enim cognitis, est et potestatis persequi caetera, sive
septem ad decem, sive quinque ad octo, et quidquid omnino est in duobus motibus ita partes
dimensas habentibus ad invicem, ut possint dici tot ad tot; sive aequales numeri sint, sive alius
maior, alius minor.
D. - Iam intellego, et fieri posse concedo.

... vel in aequalitate...
9. 15. M. - Illud etiam, ut opinor, intellegis, omnem mensuram et modum immoderationi et infinitati
recte anteponi.
D. - Manifestissimum est.
M. - Duo igitur motus qui ad sese, ut dictum est, habent aliquam numerosam dimensionem, iis qui
eam non habent anteponendi sunt.
D. - Et hoc manifestum est atque consequens: illos enim certus quidam modus, atque mensura
quae in numeris est, sibimet copulat; qua qui carent, non utique sibi aliqua ratione iunguntur.
M. - Appellemus ergo, si placet, illos qui inter se dimensi sunt, rationabiles; illos autem qui ea
dimensione carent, irrationabiles.

7

