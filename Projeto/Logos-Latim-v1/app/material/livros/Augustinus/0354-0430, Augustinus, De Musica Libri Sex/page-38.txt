M. - Hoc ergo tenebimus in metris sex temporum pedum, dichorium iambo, antispastum spondeo
male claudi.
D. - Tenebimus sane.

... quibus pedibus trium temporum claudantur.
11. 13. M. - Quid? causam cur ita sit nonne approbabis, si animadverteris levatione ac positione in
duas partes dividi pedem, ita ut si qua in eo syllaba media est, vel una vel duae, aut uni parti
attribuantur priori vel posteriori, aut in utramque partiantur?
D. - Novi quidem istuc, et verum est: sed quid ad rem?
M. - Hoc quoque attende quod dicam, tum videbis facilius quod requiris. Nam manifestum tibi esse
arbitror, alios esse sine mediis syllabis pedes, ut pyrrhichius, et caeteri binarum syllabarum; alios in
quibus medium aut primae parti, aut extremae, aut utrique, aut neutri, spatio conveniat: primae, ut
in anapaesto, vel in palimbacchio, vel in paeone primo: extremae, ut in dactylo vel in bacchio, vel in
paeone quarto: utrique, ut in tribracho, sive in molosso, sive in choriambo, sive in quolibet ionico:
neutri, ut in cretico, sive in paeonibus secundo et tertio, sive in diiambo, dichorio, antispasto. Nam
qui pedes in tres aequales partes dividi possunt, media pars in his convenit cum prima et extrema;
qui autem non possunt, aut cum prima tantum, aut cum extrema, aut cum neutra.
D. - Et hoc aeque scio, et quo tendat exspecto.
M. - Quo tandem putas, nisi ut videas iambum post dichorium ideo male poni cum silentio, quia
medium eius est, nec primae parti aequale nec extremae, et idcirco a levatione ac positione
discordat? Hoc etiam de spondeo intellegitur, qui similiter post antispastum cum silentio non amat
poni. An quidquam tibi adversum ista dicendum est?
D. - Mihi vero nihil? nisi quod ista offensio quae fit auribus, cum ita hi pedes collocantur, in
comparatione fit eius suavitatis, quae oblectat auditum, cum post caeteros senum temporum hi
cum silentio ponuntur pedes. Nam si aliis tacitis me consuleres quemadmodum sonarent, exemplis
subiectis, aut post dichorium iambus, aut post antispastum spondeus, cum silentio positi; dicam
quod sentio, fortasse approbarem et laudarem.
M. - Non equidem resisto tibi. Satis est mihi tamen, quod haec collocatio in comparatione talium
numerorum, sed melius sonantium, sicut dicis, offendit: eo enim est improbanda, quod cum
eiusdem generis etiam illi sint pedes, quos his semipedibus clausos labi iucundius confitemur, ab iis
discrepare non debuit. Sed nonne tibi videtur secundum istam rationem, nec post epitritum
secundum iambum cum silentio poni oportere? Nam et in hoc pede iambus ita medium locum
tenet, ut nec prioris nec posterioris partis temporibus aequetur.
D. - Cogit me superior ratio concedere.

Singulorum pedum metra...
12. 14. M. - Age nunc, redde mihi omnium metrorum numerum, si placet, quae iam tractavimus; id
est eorum quae a suis plenis pedibus incipiunt, clauduntur autem aut suis pedibus plenis, ita ut
silentium, cum ad caput reditur, non interponamus; aut non plenis pedibus cum silentio, quos
tamen eis congruere ratio docuit; incipiente numero a duobus non plenis usque ad octo plenos, ita
tamen ut triginta duo tempora non excedantur.
D. - Operosum quidem est quod imponis, est tamen operae pretium. Sed memini nos paulo ante
iam pervenisse ad septuaginta septem metra a pyrrhichio usque ad tribrachum, cum illi binarum
syllabarum pedes quatuordecim singuli crearent, quae fiunt simul quinquaginta et sex. Tribrachus
autem viginti et unum, propter geminam divisionem. His igitur septuaginta et septem addimus
quatuordecim dactyli, et anapaesti totidem: pleni enim si locentur nullo silentio, incipiente metro a
duobus usque ad octo pedes, septena pariunt; additis vero semipedibus cum silentio, incipiente
metro ab uno pede, et semipede perveniente ad septem et semis, alia septena. Et fiunt iam omnia
centum et quinque. Bacchius vero non potest metrum suum ad octo pedes perducere, ne triginta
duo tempora transeat, neque quisquam quinum temporum pes; sed possunt isti usque ad sex
pervenire. Bacchius ergo et qui ei par est, non modo temporibus, sed etiam divisione paeon
secundus, a duobus pedibus usque ad sex procedentes cum integri ordinantur sine silentio, quina
metra pariunt; cum silentio autem incipientes ab uno semipede, et ad quinque semipedes
pervenientes, alia quina cum una longa post eos ponitur, et item quina cum brevis et longa:
quindena igitur creant, quae in summam redacta triginta sunt. Et fiunt iam metra omnia centum et
triginta quinque. Creticus vero, et qui pariter dividuntur, paeones primus et quartus, quoniam post
illos et unam longam, et iambum, et spondeum, et anapaestum licet ponere, ad septuaginta
quinque perveniunt: cum enim tres sint pedes, quina creant sine silentio, cum silentio autem
viginti, quae simul, ut dictum est, fiunt quinque et septuaginta, quibus additis superiori summae,
decem et ducenta complentur. Palimbacchius et qui ei divisione concordat tertius paeon, quina
pariunt integri sine silentio: cum silentio autem quina cum una longa, quina cum spondeo, quina
cum anapaesto. Haec addimus ad maiorem summam, et habemus metra omnia ducenta
quinquaginta.

38

