11. 18. M. - Probo et accipio sententiam tuam: sed videsne omnes istos rationabiles motus, id est
qui ad sese habent aliquam numerorum dimensionem, in infinitum posse per numeros pergere, nisi
rursus eos certa ratio coercuerit, et ad quemdam modum formamque revocaverit? Nam ut primo de
ipsis aequalibus dicam; unum ad unum, duo ad duo, tria ad tria, quatuor ad quatuor, ac deinceps si
persequar, quis finis erit, cum ipsius numeri finis nullus sit? Namque ista vis numero inest, ut omnis
dictus finitus sit, non dictus autem infinitus. Et quod aequalibus evenit, hoc etiam inaequalibus
evenire potes animadvertere, sive complicatis, sive sesquatis, sive connumeratis, sive dinumeratis.
Si enim unum ad duo constituas, et in ea multiplicatione permanere velis, dicendo unum ad tria,
unum ad quatuor, unum ad quinque, et deinceps; non erit finis: sive sola dupla, ut unum ad duo,
duo ad quatuor, quatuor ad octo, octo ad sexdecim, et deinde; hic quoque nullus est finis: ita et
tripla sola et quadrupla sola, et quidquid horum tentare volueris, in infinitum progrediuntur. Ita
etiam sesquati: nam duo ad tria, tria ad quatuor, quatuor ad quinque cum dicimus; vides nihil
prohibere caetera persequi, nullo resistente fine: sive isto modo velis in eodem genere
perseverans, ut duo ad tria, quatuor ad sex, sex ad novem, octo ad duodecim, decem ad
quindecim, et deinceps; sive in hoc genere, sive in caeteris, nullus finis occurrit. Quid opus est de
dinumeratis iam dicere, cum ex iis quae iam dicta sunt quivis intellegere possit, in iis quoque
gradatim surgentibus nullum esse finem? An tibi non videtur?

... at metrice modus est in denario.
11. 19. D. - Quid hoc vero verius dici potest? Sed iam illam rationem quae istam infinitatem revocat
ad certum modum formamque praescribit quam excedere non oporteat, avidissime cognoscere
exspecto.
M. - Hanc quoque, ut alia, temetipsum nosse cognosces, cum me interrogante vera responderis.
Nam primo abs te quaero, quoniam de numerosis motibus agimus, utrum ipsos debeamus
consulere numeros, ut quas nobis leges certas fixasque monstraverint, eas in illis motibus
animadvertendas observandasque iudicemus.
D. - Placet vero: non enim quidquam ordinatius fieri posse arbitror.
M. - Ergo ab ipso, si videtur, principio numerorum capiamus considerationis huius exordium et
videamus, quantum pro viribus mentis nostrae talia valemus intueri, quaenam sit ratio, ut quamvis
per infinitum, ut dictum est, numerus progrediatur, articulos quosdam homines in numerando
fecerint; a quibus ad unum rursus redeant, quod est principium numerorum. In numerando enim
progredimur ab uno usque ad decem, atque inde ad unum revertimur: ac si denariam
complicationem persequi velis, ut hoc modo progrediaris, decem, viginti, triginta, quadraginta;
usque ad centum est progressio: si centenariam, centum, ducenta, trecenta, quadringenta; in mille
est articulus a quo redeatur. Quid iam opus est ultra quaerere? Vides certe quos articulos dicam,
quorum prima regula denario numero praescribitur. Nam ut decem, decies habent unum; ita
centum, decies habent eosdem decem; et mille, decies habent centum; et ita deinceps quousque
libitum est progredi, ibit in huiuscemodi quasi articulis, quod in denario numero praefinitum est. An
aliquid horum non intellegis?
D. - Manifestissima sunt omnia, et verissima.

Quaedam est perfectio in ternario...
12. 20. M. - Hoc ergo quantum diligenter possumus perscrutemur, quaenam sit ratio ut ab uno
usque ad decem progressus, et inde rursus ad unum reditus fiat. Unde abs te quaero, utrum quod
vocamus principium, possit omnino nisi alicuius esse principium.
D. - Nullo modo potest.
M. - Item quod dicimus finem, potestne nisi alicuius rei finis esse?
D. - Etiam id non potest.
M. - Quid? a principio ad finem num putas perveniri posse, nisi per aliquod medium?
D. - Non puto.
M. - Ergo ut totum aliquid sit, principio et medio et fine constat.
D. - Ita videtur.
M. - Dic itaque nunc, principium, medium et finis, quo numero tibi contineri videantur.
D. - Arbitror ternarium numerum te velle ut respondeam: tria enim quaedam sunt, de quibus
quaeris.
M. - Recte arbitraris. Quare in ternario numero quamdam esse perfectionem vides, quia totus est:
habet enim principium, medium et finem.
D. - Video plane.
M. - Quid? illud nonne ab ineunte pueritia didicimus, omnem numerum aut parem esse, aut
imparem?
D. - Verum dicis.
M. - Recordare ergo et dic mihi, quem soleamus dicere parem, quem imparem numerum.
D. - Ille qui potest in duas partes aequales dividi, par; qui autem non potest, impar vocatur.

9

