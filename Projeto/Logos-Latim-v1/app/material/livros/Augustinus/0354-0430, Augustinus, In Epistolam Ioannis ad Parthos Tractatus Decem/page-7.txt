1. Omnia quae leguntur de Scripturis sanctis, ad instructionem et salutem nostram, intente oportet
audire. Maxime tamen memoriae commendanda sunt, quae adversus haereticos valent plurimum;
quorum insidiae infirmiores quosque et neglegentiores circumvenire non cessant. Mementote
Dominum nostrum et salvatorem Iesum Christum, et mortuum esse pro nobis et resurrexisse;
mortuum scilicet propter delicta nostra, resurrexisse propter iustificationem nostram 1. Sicut modo
audistis quia discipulorum duorum quos invenit in via, tenebantur oculi ne eum agnoscerent: et
invenit eos desperantes de redemptione quae erat in Christo, et existimantes iam illum passum et
mortuum fuisse, sicut hominem, nec tamquam Filium Dei putantes semper vivere; et in carne ita
mortuum ut non revivisceret, sed tamquam unum ex Prophetis: sicut verba eorum paulo ante qui
intenti eratis, audistis. Tunc aperuit illis Scripturas, incipiens a Moyse per omnes Prophetas,
ostendens eis omnia quae passus erat praedicta fuisse; ne illi magis moverentur, si resurrexisset
Dominus, et magis ei non crederent, si de illo ista ante dicta non essent. Firmitas enim fidei in eo
est, quia omnia quae evenerunt in Christo, praedicta sunt. Discipuli ergo eum non agnoverunt, nisi
in fractione panis. Et vere qui non sibi iudicium manducat et bibit, in fractione panis Christum
agnoscit. Postea et illi undecim putabant se spiritum videre. Praebuit se palpandum, qui se praebuit
crucifigendum; crucifigendum inimicis, palpandum amicis: medicus tamen omnium, et illorum
impietatis, et istorum incredulitatis. Namque audistis cum Actus Apostolorum legerentur, quot millia
crediderunt ex interfectoribus Christi 2. Si crediderunt postea qui occiderant, non erant credituri qui
paululum dubitabant? Et ipsis tamen (quod maxime debetis animadvertere, et memoriae vestrae
mandare, quia contra insidiosos errores Deus voluit ponere firmamentum in Scripturis, contra quas
nullus audet loqui, qui quoquo modo se vult videri christianum) cum se palpandum praebuisset, non
illi suffecit, nisi de Scripturis confirmaret cor credentium: prospiciebat enim nos futuros; in quo quod
palpemus nos non habemus, sed quod legamus habemus. Si enim propterea illi crediderunt, quia
tenuerunt et palpaverunt; nos quid faciemus? Iam Christus ascendit in coelum, non est venturus
nisi in fine, ut iudicet de vivis et mortuis: unde credituri sumus, nisi unde et ipsos palpantes voluit
confirmari? Aperuit enim illis Scripturas, et ostendit eis quia oportebat pati Christum, et impleri
omnia quae de illo scripta sunt in lege Moysi, et Prophetis, et Psalmis. Omnem veterem textum
Scripturarum circumplexus est. Quidquid illarum Scripturarum est, Christum sonat; sed si aures
inveniat. Et aperuit eis sensum, ut intellegerent Scripturas. Unde et nobis hoc orandum est, ut ipse
sensum nostrum aperiat.

In passione et resurrectione iuncta est sponso Christo sponsa Ecclesia, diffusa
per omnes gentes.
2. Quid autem ostendit Dominus scriptum de se in lege Moysi, et Prophetis, et Psalmis? quid
ostendit? Ipse dicat. Breviter hoc Evangelista posuit, ut nos nossemus quid in tanta latitudine
Scripturarum credere et intellegere debeamus. Certe multae sunt paginae, et multi libri, hoc habent
omnes quod dixit Dominus breviter discipulis suis. Quid est hoc? Quia oportebat pati Christum, et
resurgere tertia die 3. Habes iam de sponso, quia oportebat Christum pati et resurgere.
Commendatus est nobis sponsus. De sponsa videamus quid dicat; ut tu cum cognoveris sponsum et
sponsam, non sine causa ad nuptias venias. Celebratio enim nuptiarum omnis celebratio: Ecclesiae
nuptiae celebrantur. Ducturus est uxorem filius regis, et ipse filius regis rex: et qui frequentant, ipsi
sunt sponsa. Non quomodo in nuptiis carnalibus alii frequentant nuptias, et alia nubit, in Ecclesia
qui frequentant, si bene frequentant, sponsa fiunt. Omnis enim Ecclesia sponsa Christi est, cuius
principium et primitiae caro Christi est: ibi iuncta est sponsa sponso in carne. Merito carnem ipsam
cum commendaret, panem fregit; et merito in fractione panis aperti sunt oculi discipulorum, et
agnoverunt eum. Quid ergo dixit Dominus scriptum esse de se in Lege, et Prophetis, et Psalmis?
Quia oportebat pati Christum. Si non adderet, et resurgere, recte illi plangerent, quorum oculi
tenebantur; sed et resurgere praedictum est. Et utquid hoc? quare oportebat pati Christum et
resurgere? Propter illum psalmum quem vobis maxime commendavimus, quarta sabbati, statione
prima novissimae hebdomadis. Quare oportebat Christum pati et resurgere? Propterea:
Commemorabuntur et convertentur ad Dominum universi fines terrae, et adorabunt in conspectu
eius universae patriae gentium 4. Nam ut noveritis quia oportebat pati Christum et resurgere; et hic
quid addidit, ut post commendationem sponsi commendaret et sponsam? Et praedicari, inquit, in
nomine eius poenitentiam et remissionem peccatorum per omnes gentes, incipiens ab Ierusalem 5.
Audistis, fratres, tenete. Nemo dubitet de Ecclesia, quia per omnes gentes est; nemo dubitet, quia
ab Ierusalem coepit, et omnes gentes implevit. Agnoscimus agrum ubi vitis plantata est: cum
autem creverit, non agnoscimus, quia totum occupavit. Unde coepit? Ab Ierusalem. Quo pervenit?
Ad omnes gentes. Paucae remanserunt, omnes tenebit. Interea dum omnes tenet, aliqua sarmenta
inutilia visa sunt agricolae praecidenda; et fecerunt haereses et schismata. Non vos inducant
praecisa, ut praecidamini; hortamini magis quae praecisa sunt, ut iterum inserantur. Manifestum
est Christum passum, resurrexisse, et ascendisse in coelum: manifestata est et Ecclesia, quia
praedicatur in nomine eius poenitentia et remissio peccatorum per omnes gentes. Unde coepit?
Incipiens ab Ierusalem. Audit stultus, vanus, et quid amplius dicturus sum quam caecus, qui tam
magnum montem non videt; qui contra lucernam in candelabro positam oculos claudit?

7

