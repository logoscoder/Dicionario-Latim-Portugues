Caritas vestra magnum sacramentum. Attendite quid inspiraverit nobis Dominus Deus, et quid
insinuare vobis velim. Ecce exierunt a nobis, et facti sunt Donatistae: interrogamus eos utrum Iesus
sit Christus: statim confitentur quia Iesus Christus est. Si ergo ille est antichristus qui negat Iesum
esse Christum, nec nos possunt illi dicere antichristos, nec nos illos; quia et nos confitemur, et illi. Si
ergo nec illi nos dicunt, nec nos illos; ergo nec illi a nobis exierunt, nec nos ab ipsis. Si ergo non a
nobis exivimus, in unitate sumus: si in unitate sumus, quid faciunt in hac civitate duo altaria? quid
faciunt divisae domus, divisa coniugia? quid facit communis lectus, et divisus Christus? Admonet
nos, vult nos fateri quod verum est. Aut ipsi a nobis exierunt, aut nos ab ipsis. Sed absit ut nos ab
ipsis: habemus enim testamentum dominicae haereditatis, recitamus, et ibi nos invenimus: Dabo
tibi gentes haereditatem tuam, et possessionem tuam terminos terrae 17. Tenemus haereditatem
Christi: illi eam non tenent; non communicant orbi terrarum, non communicant universitati
redemptae sanguine Domini. Habemus ipsum Dominum resurgentem a mortuis, qui se dubitantium
manibus discipulorum praebuit palpandum. Et cum adhuc illi dubitarent, ait illis: Oportebat
Christum pati, et resurgere tertia die, et praedicari in nomine eius poenitentiam et remissionem
peccatorum. Ubi? qua? quibus? Per omnes gentes, incipiens ab Ierusalem 18. Securi sumus de
unitate haereditatis. Quisquis huic haereditati non communicat, foras exiit.

Antichristi ore profitentur Christum et moribus dissentiunt a Christo.
8. Sed non contristemur: Ex nobis exierunt, sed non erant ex nobis: nam si fuissent ex nobis,
permansissent utique nobiscum. Si ergo ex nobis exierunt, antichristi sunt; si antichristi sunt,
mendaces sunt; si mendaces sunt, negant Iesum esse Christum. Iterum redimus ad difficultatem
quaestionis. Singulos interroga, confitentur Iesum esse Christum. Coarctat nos angustus intellectus
in hac Epistola. Videtis certe quaestionem; haec quaestio et nos et ipsos turbat, si non intellegatur.
Aut nos sumus antichristi, aut illi sunt antichristi: illi nos antichristos vocant, et dicunt quod
exivimus ab eis; nos illos similiter: sed designavit haec Epistola antichristos. Quicumque negat quod
Iesus non sit Christus, ipse est antichristus. Iam ergo quaeramus quis neget; et non attendamus ad
linguam, sed ad facta. Si enim omnes interrogentur, omnes uno ore confitentur Iesum esse
Christum. Quiescat paululum lingua, vitam interroga. Si invenerimus hoc, si ipsa Scriptura nobis
dixerit quia negatio non tantum lingua fit, sed et factis; certe invenimus multos antichristos qui ore
profitentur Christum, et moribus dissentiunt a Christo. Ubi invenimus hoc in Scriptura? Paulum audi
apostolum: de talibus cum loqueretur, ait: Confitentur enim se nosse Deum, factis autem negant 19.
Invenimus et ipsos antichristos: quisquis factis negat Christum, antichristus est. Non audio quid
sonet, sed video quid vivat. Opera loquuntur, et verba requirimus? Quis enim malus non bene vult
loqui? Sed quid dicit talibus Dominus? Hypocritae, quomodo potestis bona loqui, cum sitis mali? 20
Voces vestras ad aures meas profertis; ego cogitationes vestras inspicio: voluntatem malam ibi
video, et falsos fructus ostenditis. Novi quid unde colligam; non colligo de tribulis ficus, non colligo
de spinis uvas. Unaquaeque enim arbor a fructu cognoscitur 21. Magis mendax est antichristus qui
ore profitetur Iesum esse Christum, et factis negat. Ideo mendax, quia aliud loquitur, aliud agit.

Prava voluntate perversi, artificem accusant.
9. Iam ergo, fratres, si facta interroganda sunt, non solum multos invenimus antichristos foras
exiisse; sed multos nondum manifestos, qui minime foras exierunt. Quotquot enim habet Ecclesia
periuros, fraudatores, maleficos, sortilegorum inquisitores, adulteros, ebriosos, foeneratores,
mangones, et omnia quae numerare non possumus; contraria sunt doctrinae Christi, contraria sunt
verbo Dei: Verbum autem Dei Christus est: quidquid contrarium est Verbo Dei, in Antichristo est.
Antichristus enim contrarius est Christo. Et vultis nosse quam aperte resistant isti Christo?
Aliquando evenit ut aliquid mali faciant, et incipiant corripi; quia Christum non audent blasphemare,
ministros eius blasphemant, a quibus corripiuntur: si autem ostenderis illis quia Christi verba dicis,
non verba tua; conantur quantum possunt ut te convincant verba tua te dicere, non verba Christi: si
autem manifestum fuerit quia verba Christi dicis, eunt et in Christum, incipiunt reprehendere
Christum: Quomodo, inquiunt, et quare tales nos fecit? Nonne dicunt hoc quotidie homines convicti
de factis suis? Prava voluntate perversi, artificem accusant. Clamat illis artifex de coelo (quia ipse
nos fecit, qui nos refecit): Quid te feci? Ego hominem feci, non avaritiam; ego hominem feci, non
latrocinium; ego hominem feci; non adulterium. Audisti quia laudant me opera mea. Ex ore trium
puerorum ipse hymnus erat qui ab ignibus defendebat 22. Laudant opera Domini Dominum; laudat
coelum, terra, mare; laudant omnia quae sunt in coelo; laudant Angeli, laudant stellae, laudant
luminaria; laudat quidquid natat, quidquid volat, quidquid ambulat, quidquid repit, laudant ista
omnia Dominum. Numquid audisti quia laudat Dominum avaritia? numquid audisti quia laudat
Dominum ebriositas; quia laudat luxuria, laudat nugacitas? Quidquid ibi non audis laudem dare
Domino, non fecit Dominus. Corrige quod tu fecisti, ut salvetur quod in te Deus fecit. Si autem non
vis, et amas et amplecteris peccata tua; contrarius es Christo. Intus sis, foris sis, antichristus es:
intus sis, foris sis, palea es. Sed quare foris non es? Quia occasionem venti non invenisti.

14

