2. AUGUSTINUS respondit: O si pio studio legisses Evangelium, et ea quae te in Evangelistis
tamquam repugnantia movissent, diligenter quaerere, quam temere damnare maluisses; ut saltem
propter ipsam, quae quasi prima fronte occurrit, apertissimam repugnantiam, cogitares, nisi aliquid
illic magnum lateret, difficile fieri potuisse ut tanta eis auctoritas in terrarum orbe praeberetur, qua
sibi tot hominum doctissimorum ingenia subiugarent. Quid enim magnum est videre quod vidistis,
alios Christi secundum carnem progeneratores commemorari a Luca, alios a Matthaeo, cum ambo
Ioseph constituant, Matthaeus ad quem terminet, Lucas a quo incipiat: qui propter quoddam cum
eius matre sanctum et virginale coniugium, etiam ipse parens Christi meruit appellari; ut propter
virilem dignitatem, ab ipso, vel usque ad ipsum, generationes contexerentur? Quid ergo magnum
est quod vidistis, quod alium patrem habeat Ioseph secundum Matthaeum, alium secundum Lucam;
et alium avum secundum istum, alium secundum illum, et deinceps sursum versus usque ad David,
per tam multas generationes alios parentes eius ab isto, alios ab illo enumerari? Itane tam apertam
manifestamque diversitatem, tot acuti et docti viri, divinarum Scripturarum pertractatores
diligentissimi, non viderent? qui quidem in latina lingua perpauci sunt; eos autem in graeca quis
numeret? Viderunt eam plane. Quid enim facilius, aut quis paululum intuens, ista non videat? Sed
pie cogitantes tantae auctoritatis eminentiam, latere ibi aliquid crediderunt, quod petentibus
daretur, oblatrantibus negaretur; a quaerentibus inveniretur, reprehendentibus subtraheretur;
pulsantibus aperiretur 4, oppugnantibus clauderetur; petierunt, quaesierunt, pulsaverunt,
acceperunt, invenerunt, intraverunt.

Dissensio inter Matthaeum et Lucam in nomine patris Ioseph designando facile
solvitur si consideramus adoptionis vinculum a moribus antiquorum alienum
non fuisse.
3. 1. Nempe tota in hoc quaestio est, quomodo potuerit duos patres habere Ioseph. Hoc enim si
potuisse fieri demonstratur, nulla omnino causa est, cur quisquam istorum Evangelistarum, in
diversis generationibus enumerandis, falsum dixisse credatur. A duobus enim patribus, iam non erit
mirum neque contrarium, quod et avi duo et atavi et proavi esse potuerunt, et quidquid supra est
usque ad David cuius erant ambo filii, et Salomon qui pertinet ad ordinem quem Matthaeus secutus
est, et Nathan qui est in serie quam Lucas exposuit. Attendunt enim ista nonnulli, et vident non
posse a duobus viris per commixtionem carnis hominem gigni; et ideo putant istam quaestionem
non posse dissolvi: nec intuentur, quod usitatissimum atque facillimum est, patrem cuiusquam, non
eum tantum dici a quo genitus, sed etiam eum a quo fuerit adoptatus.
3. 2. Neque enim adoptionis vinculum apud antiquos alienum ab eorum moribus fuit, cum etiam
feminas inveniamus adoptasse sibi filios, non ex utero suo natos: sicut Sara ex Agar 5, et Lia ex
ancilla sua 6, et filia Pharaonis Moysen adoptavit 7. Ipse autem Iacob, nepotes suos, filios Ioseph
adoptavit 8. Ipsum vero adoptionis nomen plurimum valere in nostrae fidei sacramento, apostolica
doctrina testatur. Unde apostolus Paulus cum de Iudaeorum meritis loqueretur: Quorum est, inquit,
adoptio, et gloria, et Testamenta, et Legislatio; quorum patres, et ex quibus Christus secundum
carnem, qui est super omnia Deus benedictus in saecula 9. Item dicit: Et ipsi in nobismetipsis
ingemiscimus, adoptionem exspectantes filiorum Dei, redemptionem corporis nostri 10. Item alio
loco: Cum autem venit plenitudo temporis, misit Deus Filium suum factum ex muliere, factum sub
Lege, ut eos qui sub Lege erant redimeret, ut adoptionem filiorum reciperemus 11. Haec igitur
adoptio quanti sacramenti sit, his atque huiusmodi testimoniis satis apparet. Unicum enim Filium
Deus habet, quem genuit de substantia sua, de quo dicitur: Cum in forma Dei esset, non rapinam
arbitratus est esse aequalis Deo 12. Nos autem non de substantia sua genuit; creatura enim sumus,
quam non genuit, sed fecit: et ideo, ut fratres Christi secundum modum suum faceret, adoptavit.
Iste itaque modus quo nos Deus, cum iam essemus ab ipso non nati, sed conditi et instituti, verbo
suo et gratia sua genuit ut filii eius essemus, adoptio vocatur. Unde Ioannes dicit: Dedit eis
potestatem filios Dei fieri 13. Cum igitur ius adoptionis filiorum apud patres nostros et in Scripturis
sanctis usitatum sit; quae impietatis dementia praecipitat, prius Evangelistas falsitatis arguere,
quod diversas generationes commemoraverunt, tamquam utraeque verae esse non possint; quam
cogitare et attendere et videre quod facillimum est, quam crebra consuetudine generis humani,
unus homo duos patres habere potuerit; unum cuius carne homo sit genitus, alterum cuius
voluntate, cum iam homo esset, filius sit adoptatus? Qui si non recte dicitur pater, nec nos recte
dicimus: Pater noster, qui es in coelis 14, ei de cuius substantia nati non sumus, sed cuius gratia et
misericordissima voluntate adoptati secundum doctrinam apostolicam et fidelissimam veritatem
sumus. Ipsum quippe habemus et Deum, et Dominum, et Patrem: Deum, quod ab ipso, etiam ex
hominibus parentibus, conditi sumus; Dominum, quod ei subditi sumus; Patrem, quod eius
adoptione renati sumus.

5

