comparati respuuntur, unde constat esse Hippocratis, unde si quis hoc neget, nec saltem refellitur,
sed ridetur, nisi quia sic eos ab ipso Hippocratis tempore usque ad hoc tempus et deinceps
successionis series commendavit, ut hinc dubitare dementis sit? Platonis, Aristotelis, Ciceronis,
Varronis, aliorumque eiusmodi auctorum libros, unde noverunt homines quod ipsorum sint, nisi
eadem temporum sibimet succedentium contestatione continua? Multi multa de litteris
ecclesiasticis conscripserunt, non quidem auctoritate canonica, sed aliquo adiuvandi studio sive
discendi. Unde constat quid cuius sit, nisi quia his temporibus quibus ea quisque scripsit, quibus
potuit insinuavit atque edidit, et inde in alios atque alios continuata notitia latiusque firmata ad
posteros, etiam usque ad nostra tempora pervenerunt; ita ut interrogati cuius quisque liber sit, non
haesitemus quid respondere debeamus? Sed quid pergam in longe praeterita? Ecce istas litteras
quas habemus in manibus, si post aliquantum tempus vitae huius nostrae, vel illas quisquam Fausti
esse, vel has neget esse meas; unde convincitur, nisi quia illi qui nunc ista noverunt, notitiam suam
ad longe etiam post futuros continuatis posterorum successionibus traiciunt? Quae cum ita sint,
quis tandem tanto furore caecatur, nisi daemoniorum mendaciloquorum malitiae atque fallaciae
consentiendo subversus sit, qui dicat hoc mereri non potuisse Apostolorum Ecclesiam, tam fidam,
tam numerosam fratrum concordiam, ut eorum scripta fideliter ad posteros traicerent, cum eorum
cathedras usque ad praesentes episcopos certissima successione servaverint, cum hoc
qualiumcumque hominum scriptis, sive extra Ecclesiam, sive in ipsa Ecclesia, tanta facilitate
proveniat?

Evangelistae dissimiles sunt propter historicam narrationem.
7. " Sed contraria ", inquit, " inter se scripta eorum reperiuntur ". Maligni malo studio legitis, stulti
non intellegitis, caeci non videtis. Quid enim magnum erat ista diligenter inspicere, et eorumdem
scriptorum magnam et salubrem invenire congruentiam, si vos contentio non perverteret, et si
pietas adiuvaret? Quis enim umquam duos historicos legens de una re scribentes, utrumque vel
utrumlibet eorum aut fallere aut falli arbitratus est, si unus eorum dixit quod alius praetermisit; aut
si alter aliquid brevius complexus est, eamdem tamen sententiam salvam integramque custodiens,
alter autem tamquam membratim cuncta digessit, ut non solum quid factum sit, verum etiam
quemadmodum factum sit, intimaret? Sicut Faustus hinc Evangeliorum veritati voluit calumniari,
quia Matthaeus aliquid dixit, quod Lucas, cum idem narraret, dicere praetermisit: quasi negaverit
Lucas dixisse Christum, quod eum scripsit dixisse Matthaeus. Hinc omnino nulla umquam quaestio
fuit, neque hoc obici, nisi ab omnino imprudentibus et nihil harum rerum considerare volentibus seu
valentibus, potest. Illud sane et requiri inter fideles, et obici ab infidelibus solet, sed etiam ipsis vel
parum eruditis, vel nimis contentiosis nisi admoniti resipuerint, quod Matthaeus dixit: Accessit ad
eum Centurio, rogans eum, et dicens; Lucas autem quod miserit ad eum seniores Iudaeorum, hoc
ipsum rogantes de puero eius qui aegrotabat, ut eum sanaret; et cum appropinquaret domui,
miserit alios per quos diceret, non esse se dignum in cuius domum intraret Iesus, nec se ipsum
dignum ut veniret ad Iesum. Quomodo ergo secundum Matthaeum, accessit ad eum rogans, et
dicens: Puer meus iacet in domo paralyticus, et male torquetur 12? Hoc ergo intellegitur, Matthaeum
breviter sententiam ipsam veram integramque complexum, dicentem quod centurio accesserit ad
Iesum, et non dicentem utrum per se ipsum accesserit, an per alios: et quod ei de puero suo illud
dixerit, non exprimentem utrum per se ipsum dixerit, an per alios. Quid enim? nonne talibus
locutionibus humana plena est consuetudo, cum dicimus aliquem ad aliquid multum accessisse,
etiam quem nondum dicimus pervenisse? Nonne et ipsam perventionem, cui quasi videtur non esse
quod addi iam possit, etiam per alios fieri usitatissime loquimur, saepe dicendo: Egit ille causam
suam, pervenit ad iudicem; aut: Pervenit ad illum vel illum potentem: cum plerumque id faciat per
amicos, non viso eo prorsus ad quem quisque dicitur pervenisse? Unde etiam tales homines,
quicumque ad potentium quodam modo inaccessibiles animos, sive per se ipsos, sive per alios
ambitionis arte pertingunt, iam etiam vulgo Perventores vocantur. Quid ergo? cum legimus,
obliviscimur quemadmodum loqui soleamus? An Scriptura Dei aliter nobiscum fuerat quam nostro
more locutura? Et hoc quidem de communi loquendi consuetudine pervicacibus turbulentisque
responderim.

Matthaeus qua sententia illud factum esset custodivit, Lucas quemadmodum.
8. Caeterum qui haec non litigiose, sed placide ac fideliter quaerunt, accedant ad Iesum, non carne,
sed corde; non corporis praesentia, sed fidei potentia, sicut ille centurio: tunc melius quid
Matthaeus dixerit sentient. Talibus enim dicitur in Psalmo: Accedite ad eum, et illuminamini; et
vultus vestri non erubescent 13. Unde centurio ille ad Christum magis accesserat, cuius fidem ita
laudavit, quam illi ipsi per quos verba sua misit. Huic rei simile est etiam illud quod Dominus ait:
Tetigit me aliquis; quando mulier quae fluxum sanguinis patiebatur, tangens fimbriam vestimenti
eius, salva facta est. Hoc enim mirabiliter discipulis suis dicere videbatur: Quis me tetigit? et:
Tetigit me aliquis; cum eum turba comprimeret. Denique hoc ei responderunt: Turbae te

170

