1. FAUSTUS dixit: Accipis Evangelium? Et maxime. Proinde ergo et natum accipis Christum? Non
ita est. Neque enim sequitur ut si Evangelium accipio, idcirco et natum accipiam Christum. Cur?
Quia Evangelium quidem a praedicatione Christi et esse coepit et nominari; in quo tamen ipse
nusquam se natum ex hominibus dicit. At vero genealogia adeo non est Evangelium, ut nec ipse
eius scriptor ausus fuerit eam Evangelium nominare. Quid enim scripsit? Liber generationis Iesu
Christi filii David 1. Non ergo, liber Evangelii Iesu Christi; sed, liber generationis: quippe ubi et stella
inducitur quae confirmat genesim 2; ut recte " Genesidium " hoc magis nuncupari possit quam
Evangelium. Ac denique Marcus, qui generationem scribere non curavit, sed praedicationem
tantum Filii Dei quod est Evangelium, vide quam sit competenter exorsus: Evangelium, inquit, Iesu
Christi Filii Dei 3. Ut hinc satis abundeque appareat genealogiam non esse Evangelium. Namque et
in ipso Matthaeo post inclusum Ioannem in carcerem, tunc legitur Iesum coepisse praedicare
Evangelium regni 4. Ergo quidquid ante hoc narratum est, genealogiam esse constat, non
Evangelium. Alioquin quid impediebat et Matthaeum ponere, Evangelium Iesu Christi filii Dei; nisi
quia improbum putavit genealogiam vocare Evangelium? Quapropter, si iam tibi distinctum satis
est, quod usque nunc ignorasti, longe aliud esse Evangelium quam genealogiam; scias me, ut dixi,
accipere Evangelium, id est, praedicationem Christi. De quo quidquid iam perrogare volueris,
omissis generationibus quaere. Aut si et de ipsis conferre est animus, non equidem recuso, cum sit
mihi magna et de his ad respondendum copia: sed tu disce interrogare quod primum est. Videris
enim mihi nunc scire velle, non utrum Evangelium accipiam, sed utrum generationes.

Evangelia omnia testantur Christum natum esse ex stirpe David et Christus ipse
saepenumero se dicit filium hominis.
2. AUGUSTINUS respondit: Certe interrogasti teipsum velut ex persona nostra, utrum acciperes
Evangelium; et respondisti: Maxime. Rursusque interrogasti, utrum acciperes Christum natum; et
respondisti: Non ita est; hanc scilicet causam subiciens, quia generatio Christi non pertinet ad
Evangelium. Quid ergo respondebis Apostolo dicenti: Memor esto Christum Iesum resurrexisse a
mortuis ex semine David, secundum Evangelium meum 5? Vides certe quam nescias, vel te nescire
fingas, quid sit Evangelium; nec ex doctrina apostolica, sed ex vestro errore nomines Evangelium.
At si hoc appellas Evangelium, quod Apostoli appellaverunt; aberras ab Evangelio, qui non credis
Christum ex semine David: quod Apostolus secundum suum Evangelium praedicari testatus est.
Quod autem erat apostoli Pauli Evangelium, hoc etiam caeterorum Apostolorum, et omnium
fidelium dispensatorum tanti sacramenti. Hoc enim alibi dicit: Sive ergo ego, sive illi; sic
praedicamus, et sic credidistis 6. Non enim omnes illi Evangelium conscripserunt, sed tamen omnes
Evangelium praedicaverunt. Narratores quippe originis, factorum, dictorum, passionum Domini
nostri Iesu Christi, proprie dicti sunt Evangelistae. Nam et ipsum nomen si quaeramus quid latine
interpretetur: Bonum nuntium dicitur Evangelium, vel: Bona annuntiatio. Quod quidem cum aliquid
bonum annuntiatur, semper dici potest: proprie tamen hoc vocabulum obtinuit illa quam dixi
annuntiatio Salvatoris. Si autem vos aliud annuntiatis, extra Evangelium vos esse manifestum est.
Utique sunt adversus vos parvuli quos appellatis semichristianos, si matris caritatis vocem sibi ex
ore apostolico personantem audiant: Si quis vobis annuntiaverit praeterquam quod annuntiavimus
vobis, anathema sit 7. Cum ergo ipse Paulus secundum Evangelium suum annuntiaverit Christum ex
semine David, vos qui hoc negatis, et aliud annuntiatis, anathema sitis. Quis autem non videat
quanta caecitate dicatur, quod nusquam se Christus natum ex hominibus dicat, cum pene nunquam
se filium hominis taceat?

De primo homine secundum Manichaeos deque armis quibus diu pugnavit
contra tenebrarum stirpem.
3. Sed videlicet doctissimi homines, profertis nobis ex armario vestro, nescio quem primum
hominem, qui ad gentem tenebrarum debellandam de lucis gente descendit, armatum aquis suis,
contra inimicorum aquas; et igne suo, contra inimicorum ignem; et ventis suis, contra inimicorum
ventos. Cur non ergo et fumo suo, contra inimicorum fumum; et tenebris suis, contra inimicorum
tenebras: sed contra fumum aere, ut dicitis, armabatur; et contra tenebras luce? An quia mala sunt
fumus et tenebrae, non ea potuit habere bonitas eius? Bona ergo sunt illa tria, aqua, ventus, ignis.
Cur ergo ea potuit habere malitia gentis adversae? Hic respondetis: Sed aqua illa gentis
tenebrarum mala erat; quam vero primus homo attulit, bona erat: et ventus illius malus, huius
autem bonus; ita et huius ignis bonus contra malum ignem illius dimicavit. Cur ergo et contra
malum fumum non potuit afferre fumum bonum? An in fumo vestra mendacia, tamquam fumus
ipse, evanescunt atque deficiunt? Certe primus homo vester contra naturam contrariam bellum
gessit. Cur quinque illis elementis quae in contraria gente confingitis, unum allatum est de divinis
regnis contrarium, lux contra tenebras? Caetera enim quatuor non sunt contraria. Nam nec aer
fumo est contrarius, multo minus aquae aqua, et ventus vento, et ignis igni.

2

