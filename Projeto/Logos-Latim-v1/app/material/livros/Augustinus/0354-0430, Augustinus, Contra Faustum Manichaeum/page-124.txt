49. Nam et illud, quod mendacissima criminatione Faustus obiecit, habuisse inter se velut quatuor
scorta certamen, quaenam eum ad concubitum raperet, ubi hoc legerit nescio, nisi forte in corde
suo tamquam in libro nefariarum fallaciarum, ubi vere ipse scortabatur, sed cum serpente illo de
quo Apostolus timebat Ecclesiae, quam virginem castam cupiebat uni viro exhibere Christo, ne sicut
Evam deceperat astutia sua, sic et illorum mentes a Christi castitate avertendo corrumperet 125. Ita
enim huic serpenti amici sunt isti, ut eum praestitisse potius quam nocuisse contendant. Ipse plane
Fausto persuasit, pectori adulterato falsitatis semina infundens, ut has male conceptas calumnias
ore immundissimo pareret, et stilo audacissimo etiam memoriae commendaret. Nulla enim
ancillarum virum Iacob ab altera rapuit, nulla de illius concubitu cum altera litigavit. Ideo magis
ordo erat, quia libido non erat; et tanto firmius servabantur coniugalis potestatis iura, quanto
castius vitabatur carnalis cupiditatis iniuria. Quod enim et ab uxore conducitur, ibi vera nostra
manifestatur assertio, ibi pro se adversus maledicta Manichaeorum ipsa veritas clamat. Quid enim
opus erat ut eum altera conduceret, nisi quia ordo alterius erat ut ad eam maritus intraret? Neque
enim ad aliam numquam accessisset, nisi eum conduxisset: sed utique iustis ad eam vicibus
accedebat, de qua tot filios procreaverat, et cui obedierat ut etiam de ancilla procrearet, et de qua
postea non conducente procreavit. Sed tunc Rachel noctem habebat in ordine ut maneret cum viro:
tunc penes eam potestas illa erat, de qua per Apostolum vox certe Novi Testamenti non tacuit,
dicens: Similiter et vir non habet potestatem sui corporis, sed mulier. Ideo iam cum sorore pacta
erat, cui facta debitrix eam translegaret ad debitorem suum. Nam hoc nomine id appellat
Apostolus: Uxori, inquit, vir debitum reddat 126. Cui ergo vir debitor erat, iam acceperat a sorore
quod elegerat voluntate, ut ei daret quod habebat in potestate.

De summa temperantia Iacob.
50. Hic vero ille, quem Faustus tamquam impudicum clausis vel potius exstinctis oculis criminatur,
si concupiscentiae non iustitiae servus esset, nonne per totum diem in voluptatem illius noctis
aestuaret, qua erat cum pulchriore cubiturus: quam certe amplius diligebat, et pro qua bis
septenarium annorum laborem gratuitum penderat? Cum ergo iam die peracto in eius iret
amplexus, quando inde averteretur, si talis esset, qualem Manichaei nihil intellegentes opinantur?
Nonne placito contempto mulierum, intraret potius ad speciosam suam, quae illi noctem ipsam, non
solum coniugis more, verum etiam ordinis iure debebat? Uteretur potius ipse potestate maritali,
quia et Uxor non habet potestatem corporis sui, sed vir; et pro eo tunc servitutis illarum vicissitudo
faciebat: coniugali ergo potestate multo vincibilius uteretur, si formae desiderio vinceretur. Sed eo
meliores feminae invenirentur, si illae pro filiis concipiendis, ipse autem pro concubitus sui
voluptate certaret. Itaque vir temperantissimus, et plane vir, quia tam viriliter feminis utebatur, ut
delectationi carnali non subiceretur, sed dominaretur, magis quid deberet, quam quid ei deberetur
attendit; nec ad propriam voluptatem sua potestate abuti voluit, sed illius debiti redditor quam
exactor esse maluit. Unde consequens erat ut ei redderet, quam pro se id accipere illa cui
debebatur elegit: quo earum placito pactoque comperto, cum repente atque inopinate a
pulcherrima coniuge revocaretur, et ad minus decoram vocaretur, non ira excanduit, non tristitia
nubilatus est, non enerviter blandus, ut sibi potius Rachel noctem redderet, inter ambas sategit:
sed maritus iustus et providus pater, cum illas prolis curam gerere videret, et ipse nihil aliud de
concubitu quaereret, earum voluntati obtemperandum iudicavit, quae sibi singillatim filios
optabant; suae nihil minui, cui ambae pariebant. Tamquam diceret: Vobis inter vos, ut vultis, cedite
atque concedite quaenam vestrum fiat mater: ego quid contendam, quando sive hinc sive inde
nascenti non erit alius pater? Hanc profecto modestiam, hanc concupiscentiae coercitionem, et in
commixtione corporum coniugalium solum appetitum posteritatis humanae, ut erat acutus Faustus,
in illis Litteris et intellegeret et laudaret, nisi eius ingenium detestabili secta depravatum, et quid
reprehenderet quaereret, et unam nuptialis conventionis honestatem, qua mares et feminae
liberorum procreandorum causa copulantur, hoc crimen maximum deputaret.

Quatuor uxores Iacob quid figuraverint.
51. Nunc iam defensis Patriarchae moribus, refutatoque crimine quod nefarius error obiecit, de
libero ut possumus, mysteriorum secreta rimemur, pulsemusque fidei pietate, ut nobis aperiatur a
Domino, quid rerum figuraverint quatuor istae uxores Iacob, quarum duae liberae, duae ancillae
fuerunt. Videmus enim Apostolum, in libera et ancilla quas habuit Abraham, duo Testamenta
intellegere 127: sed ibi in una et una facilius apparet quod dicitur; hic autem duae sunt et duae.
Deinde ibi ancillae filius exhaeredatur, hic vero ancillarum filii simul cum filiis liberarum terram
promissionis accipiunt: unde hic procul dubio aliquid aliud significatur.

Lia labor vitae temporalis, Rachel spes vitae aeternae: illam servus Dei tolerat
ut ad hanc perveniat.
124

