militiam vel post actiones publicas; tricesimum coniugatorum, quia haec est aetas proeliantium, ipsi
enim habent acriorem conflictum, ne libidinibus superentur.
10. Omnis immunditia in segete zizania dicuntur. Quod primo separantur zizania dicitur, quia
tribulatione praecedente separabuntur impii a piis, quod per bonos Angelos intellegitur fieri, quia
officia vindictae possunt implere boni bono animo, quomodo rex, quomodo iudex; officia vero
misericordiae mali implere non possunt.
11. Granum sinapis ad fervorem fidei vel quod dicatur venena expellere maius fit omnibus
holeribus, id est dogmatibus. Dogmata autem sunt placita sectarum, id est quod placuit singulis
sectis.
12. Fermentum quod accepit mulier et abscondit in farinae satis tribus: mulierem sapientiam dicit;
fermentum dilectionem, quod fervefacit et excitat; in farinae autem satis tribus vel tria illa in
homine: Ex toto corde et ex tota anima et ex tota mente 9, vel tria illa fructifera: centenum,
sexagenum, tricenum 10, vel tria illa hominum genera: Noe, Daniel et Iob 11.
13. Thesaurum in agro absconditum dixit duo Testamenta Legis in Ecclesia, quae quis cum ex parte
intellectus attigerit, sentit illic magna latere. Et vadit et vendit omnia sua et emit agrum illum, id
est contemptu temporalium comparat sibi otium, ut sit dives cognitione Dei.
14. Quod dixerunt Iudei: Unde huic sapientia haec et virtutes? Sapientia in his quae loquebatur,
virtutes in his quae operabatur. Ideo et Apostolus cum dixit: Christum Dei virtutem et Dei
sapientiam 12, virtutem ad signa retulit propter Iudeos, sapientiam autem ad doctrinam propter
Graecos, id est Gentes.
15. Quod dixerunt discipuli fantasma esse, significat id quod dictum est: Putas inveniet fidem in
terra? 13, quia quidam qui cesserint diabolo de Christi adventu dubitabunt. Quod autem Petrus
implorat a Domino auxilium ne mergatur, significat quibusdam tribulationibus etiam post ultimam
persecutionem purgandam esse Ecclesiam; quod et Paulus significat dicens: Salvus erit, sic tamen
quasi per ignem 14. Quod sequitur ut adorantes omnes qui in navi erant dicerent: Vere Filius Dei es,
significat claritatem eius tunc manifestam futuram per speciem iam videntibus, qui per fidem nunc
ambulant.
16. Munus quodcumque est ex me tibi proderit, id est munus quod offers causa mei ad te iam
pertinebit. Quibus verbissignificant filii iam non sibi opus esse parentum pro se oblationes quod ad
eam aetatem pervenissent, ut possent iam ipsi offerre pro se. In hac ergo aetate constitutos, ut
possent parentibus suis hoc dicere, cum hoc dixissent, negabant pharisei reos esse, si parentibus
suis non praestarent honorem.
17. Omnis plantatio quam non plantavit Pater meus caelestis eradicabitur, id est carnalis cupiditas,
secundum quam sentientes offendebantur de praetermissis rerum signis vel etiam traditionibus
suis et praecepta vitae non curabant, quae a cupiditate animum purgant.
18. Quod et puerum centurionis et filiam Chananeae mulieris non veniens ad domos eorum salvat,
significat Gentes, ad quas non venit, salvas fore per verbum suum. Quod ipsis rogantibus filii
sanantur, intellegenda est Ecclesiae persona, quae sibi est etmater et filii; nam simul omnes quibus
constat Ecclesia mater dicitur; singuli autem idem ipsi filii appellantur.
19. Quod turbae obtulerunt Domino mutos, qui Deum non laudant vel non confitentur fidem,
caecos, qui non intellegunt, etiamsi obtemperent iubentibus, surdos, qui non obtemperant, etiamsi
intellegant, claudos, qui praecepta non implent.
20. Quod dixit Dominus: Facto vespere dicitis: Serenum erit, rubicundum est enim caelum, id est
sanguine passionis Christi in primo adventu indulgentia peccatorum datur, et mane: Hodie
tempestas, rubet enim cum tristitia caelum, id est quod secundo adventu igne praecedente
venturus est. Faciem ergocaeli iudicare nostis, signa autem temporum non potestis? Signa
temporum dixit de adventu suo vel passione, cui simile est roseum caelum vespere, et item de
tribulatione ante adventum suum futurum, cui simile est mane roseum cum tristitia caelum.
21. Quod dixit Dominus: Helias quidem venturus est et restituet omnia, id est vel eos quos
persecutio antichristi conturbaverit, vel ut ipse restituat moriendo quae debet.

4

