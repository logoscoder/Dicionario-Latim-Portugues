Et certe cum ipsum patrem recte ille posset suum dicere, non video quae ipsius recte sua vocare
non possit, diversis dumtaxat modis. Cum enim beatitatem illam obtinuerimus, nostra erunt ad
vivendum superiora, nostra erunt ad convivendum aequalia, nostra erunt ad dominandum inferiora.
Congaudeat igitur securissimus maior frater, quia frater iunior mortuus erat et revixit, perierat et
inventus est.
34. 1. In villico quem Dominus eiciebat de vilicatu, et laudavit eum quod in futurum sibi
prospexerit, non omnia debemus ad imitandum sumere. Non enim aut Domino nostro facienda est
in aliquo fraus ut de ipsa fraude elemosinas faciamus, aut eos a quibus recipi volumus in
tabernacula aeterna tamquam debitores Dei et Domini nostri fas est intellegi, cum iusti et sancti
significentur hoc loco, qui eos introducant in tabernacula aeterna qui necessitatibus suis terrena
bona communicaverint; de quibus etiam dicit, quod si quis alicui eorum calicem aquae frigidae
dederit tantum in nomine discipuli, non perdet mercedem suam 67. Sed etiam e contrario dicuntur
istae similitudines, ut intellegamus: si laudari potuit ille a Domino qui fraudem faciebat, quanto
amplius placeant Domino Deo qui secundum eius praeceptum illa opera faciunt, sicut etiam de
iudice iniquitatis qui interpellabatur a vidua 68 comparationem duxit ad iudicem Deum, cui nulla ex
parte iudex iniquus conferendus est.
34. 2. Quod autem de centum cadis olei quinquaginta scribi fecit a debitore, et de centum choris
tritici octoginta, ad nihil aliud valere arbitror, nisi ut ea quae similiter atque in levitas Iudei quisque
operatur in Christi Ecclesiam, abundet iustitia eius super Scribarum et Phariseorum 69, ut cum illi
decimas darent 70, iste dimidias det, sicut non de fructibus sed de ipsis bonis suis fecit Zaccheus 71,
aut certe duplicet decimam, ut duas decimas dando superet impendia Iudeorum. Mammona vero
iniquitatis ob hoc a Domino appellata est ista pecunia, quam possidemus ad tempus, quia
mammona divitiae interpretantur, nec sunt istae divitiae nisi iniquis, qui in eis constituunt spem
atque copiam beatitudinis suae; a iustis vero cum haec possidentur, est quidem ista pecunia, sed
non sunt illis divitiae nisi caelestes et spiritales, quibus indigentiam suam spiritaliter supplentes
exclusa egestate miseriae, beatitudinis copia ditantur.
35. Quod dicit: Si in alieno fideles non fuistis, alienas appellat terrenas facultates, quia nemo eas
secum moriens aufert 72. Hoc est quod dicit David: Ne timueris cum dives factus fuerit homo, et
cum multiplicata fuerit gloria domus eius, quoniam non cum morietur accipiet omnia, neque simul
descendet cum eo gloria eius 73.
36. Quod ait: Aut unum odiet et alterum diliget, aut uni adherebit et alterum contemnet, non sine
consideratione distinguenda sunt; non enim passim aut quasi temere dicta sunt. Nemo enim
interrogatus utrum diligat diabolum respondet se diligere sed potius odisse; Deum autem se
diligere omnes fere proclamant. Ergo aut unum odiet et alterum diliget, ut fieri debet, odiet scilicet
diabolum, diliget Deum. Quod vero adiunxit: Aut alteri adhaerebit et alterum contemnet:
adhaerebit scilicet diabolo, cum quasi eius praemia temporalia sectatur, contemnet autem Deum.
Non dixit: odiet, sed contemnet, sicut solent minas eius postponere cupiditatibus suis, qui de
bonitate eius ad impunitatem sibi blandiuntur. Quibus per Salomonem dicitur: Fili, ne adicias
peccatum super peccatum et dicas: Miseratio Dei magna est 74.
37. Regnum caelorum vim patitur, et qui vim faciunt diripiunt illud 75. Non solum ut quisque ista
contemnat sed etiam linguas deridentium se talia contemnentem. Hac enim vi facta invadit
quodammodo quasi praedator violentus regna caelorum. Hoc enim subiunxit evangelista, cum
dixisset derisum fuisse Iesum a Phariseis, cum de contemnendis terrenis divitiis loqueretur 76.
38. 1. Homo quidam erat dives, et induebatur purpura et bysso, et epulabatur cotidie splendide et
cetera per allegoriam sic accipi possunt, ut in divite intellegantur superbi Iudeorum, ignorantes Dei
iustitiam et suam volentes constituere 77. Purpura et byssus dignitas regni est. Et auferetur, inquit,
a vobis regnum Dei, et dabitur Genti facienti iustitiam 78. Epulatio splendida iactantia Legis est, in
qua gloriabantur plus ad pompam elationis abutentes ea quam ad necessitatem salutis utentes.
Mendicus autem nomine Lazarus, quod interpretatur adiutus, significat indigentem veluti gentilem
aliquem aut publicanum, qui tanto magis adiuvatur, quanto minus de suarum copia facultatum
praesumit. Tales erant illi duo qui orabant in templo, unus publicanus et alius phariseus 79. Dives
ergo dicit, tamquam satiatus iustitia non inter illos beatos numerandus qui esuriunt et sitiunt
iustitiam 80: Gratias tibi ago quia non sum sicut publicanus iste; pauper autem, qui se adiuvari
desiderat, dicit: Propitius esto mihi peccatori 81. Desiderat tamen saturari de micis quae cadunt de
mensa divitis iacens ad ianuam; non enim admittebatur ad epulas eius qui nec bene illis utebatur
nec egenti dabat, tamquam scriba claves habens regni caelorum, nec ipse intrans nec alios intrare
permittens 82. Micae cadentes de mensa divitis sunt quaedam verba Legis, quae illi iactantes quasi

18

