4 QUAESTIONES IN EVANGELIUM SECUNDUM MATTHEUM
QUAESTIO 1. Cum diceret: Nemo novit Filium nisi Pater, non dixit: Et cui voluerit Pater revelare,
quemadmodum cum diceret: Nemo novit Patrem nisi Filius, addidit: Et cui voluerit Filius revelare.
Quod non ita intellegendum est, quasi Filius a nullo possit cognosci nisi a Patre solo, Pater autem
non solum a Filio, sed etiam ab eis quibus revelaverit Filius. Sic enim potius dictum est, ut
intellegamus et Patrem et ipsum Filium per Filium revelari, quia ipse est menti nostrae lumen, ut
quod postea intulit: Et cui voluerit Filius revelare, non Patrem tantum sed etiam Filium accipias; ad
totum enim quod dixit illatum est. Verbo enim suo se Pater declarat; verbum autem non solum id
quod per verbum declaratur, sed etiam se ipsum declarat.
2. Quod discipuli Domini coeperunt vellere spicas et manducare, quod nisi confricantes eas facere
non possent, hoc est: Mortificate membra vestra quae sunt super terram 1, id est quia quisque non
transit in corpus Christi nisi carnalibus exspoliatus fuerit indumentis. Hinc est Exuite vos veterem
hominem 2, hinc est et: Circumcisionenon manufacta in expoliationem carnis 3.
3. In lino fumigante notandum quia desertum lumine facit putorem.
4. Tunc oblatus est ei daemonium habens caecus et mutus, id est qui non credit et subditus est
diabolo, qui non intellegit et non confitetur ipsam fidem, de qua dictum est: Ore confessio fit in
salutem 4, vel qui non dat laudem Deo.
5. Quod dixit: Et si ego in Beelzebub eicio daemones, etiam secundum vestram sententiam: igitur
pervenit in vos regnum Dei, quia regnum diaboli stare non potest, quod adversum se divisum esse
fatemini. Regnum Dei nunc dicit, quo damnantur impii et a fidelibus de peccatis suis penitentiam
nunc agentibus secernuntur. Fortem illum appellat, quia ipse tenebat, ne possent viribus suis abillo
se homines eruere, sed per gratiam Dei. Vasa eius dicit omnes infideles. Nisi prius alligaverit
fortem. Alligaverit dixit potestatem illi ademerit impediendi voluntatem fidelium a sequendo Christo
et obtinendo regno Dei.
6. Progenies viperarum eos dicit, quia et diaboli filios eos appellat. In tantum enim quis filius eius
est, in quantum eum peccando imitatur.
7. Sicut enim fuit Ionas in ventre ceti tribus diebus et tribus noctibus, sic erit Filius hominis in corde
terrae tribus diebus et tribus noctibus. Sextae feriae diei partem qua sepultus est cum praeterita
nocte pro nocte et die accipies, hoc est pro toto die, sabbatum noctem et diem et noctem
dominicam cum eodem dieillucescente; ac per hoc accipiendo partem pro toto habes triduum et
tres noctes. Quod enim dicuntur decem menses praegnantis novem sunt pleni; sed initium decimi
pro toto accipitur. Et quod se Dominus ostendit in monte, post sex dies factum dicit unus
evangelista 5, alter vero post octo dies dicit 6, partem posteriorem primi diei, in quo futurum hoc
Dominus promisit, et partem priorem novissimi diei, in quo completum est quod promisit, pro totis
atque integris diebus adnumerans, ut intellegas eum qui dixit post sex dies solos medios
commemorasse, qui vere toti atque integri completi sunt. In Genesi enim a lumine incipit dies et
finit ad tenebras 7 ad significandum lapsum hominis; nunc autem a tenebris ad lucem, sicut dictum
est: De tenebris lumen clarescere 8, quia a peccatis homo liberatus pervenit ad lucem iustitiae.
8. Cum spiritus immundus exierit ab homine et cetera significat quosdam ita credituros, ut non
possint ferre laborescontinentiae et ad saeculum redituri sint. Quod dictum est: Assumit secum
alios septem, intellegitur quia cum quis ceciderit de iustitia etiam simulationem habebit. Cupiditas
enim carnis expulsa per penitentiam a consuetis operibus, cum non invenerit in quibus
delectationibus requiescat, avidius redit et rursus occupat mentem hominis, si cum pulsa esset
neglegentia subsecuta est, ut non introduceretur tamquam habitator mundatae domui sermo Dei
per sanam doctrinam. Et quoniam non solum habebit illa septem vitia, quae septem virtutibus
spiritalibus sunt contraria, sed etiam per hypocrisim se ipsas virtutes habere simulabit, propterea
assumptis secum aliis septem nequioribus, hoc est ipsa septenaria simulatione, redit illa
concupiscentia, ut sint novissima hominis peiora quam erant prima.
9. Quod dicit: Aliud centesimum, aliud sexagesimum, aliud tricesimum: centesimum martyrum
propter sanctitatem vitae vel contemptum mortis; sexagesimum virginum propter otium interius,
quia non pugnant contra consuetudinem carnis, solet enim otium concedi sexagenariis post

3

