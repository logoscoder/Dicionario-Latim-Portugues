numerus, nisi rursus ad unum redeatur; et haec per infinitatem numeri regula custoditur. Novem
itaque indigent uno, ut quadam unitatis forma coagulentur et decem sint; unum autem non eis
indiget ut custodiat unitatem. Quamobrem ut illi novem qui gratias non egerunt reprobi effecti a
consortio unitatis exclusi sunt, ita unus ille qui gratias egit unicae Ecclesiae significatione
approbatus atque laudatus est. Et quia illi erant Iudei, amisisse per superbiam declarati sunt
regnum caelorum, ubi maxime unitas custoditur iste vero qui erat Samaritanus, quod interpretatur
custos, illi a quo accepit tribuens quod accepit, et quodammodo cantans illud de psalmo:
Fortitudinem meam ad te custodiam 122, per gratiarum actionem regi subiectus, unitatem regni
humili devotione servavit.
41. Quid est quod dicit Dominus: Qui fuerit in tecto et vasa eius in domo, non descendat tollere
illa? In tecto est qui excedens carnalia tamquam in aura libera spiritaliter vivit. Vasa eius in domo
sunt sensus carnales, quibus ad investigandam veritatem, quae intellectu capitur, multi utentes
penitus erraverunt. Huius ergo spiritalis viri iam vasa ista vacant in domo, quia mente corpori
supereminens per aciem intellegentiae tamquam in tecto positus perspicuitate sapientiae veluti
caelo apertissimo fruitur. Caveat ergo iste, ne in die tribulationis rursus vita carnali, quae per
sensus corporis pascitur, delectatus ad vasa huiusmodi tollenda descendat.
42. Quid est quod dictum est: Similiter et qui in agro fuerit non redeat retro? Qui operatur in
Ecclesia et sicut Paulus et Apollo plantat et rigat 123 non respiciat spem saecularem, cui renuntiavit.
43. Quid significavit uxor Loth? Eos qui in tribulatione retro respiciunt et se ab spe divinae
promissionis avertunt. Et ideo statua salis facta est 124, ut admonendo homines ne hoc faciant
tamquam condiat cor eorum, ne sint fatui.
44. 1. Qui sunt in illa nocte duo in lecto et duae molentes in unum et duo in agro, de quibus
omnibus binis singuli assumentur et singuli relinquentur? Tria genera hominum hic videntur
significari: unum eorum qui otium et quietem eligunt neque negotiis saecularibus neque negotiis
ecclesiasticis occupati, quae illorum quies lecti nomine significata est; alterum eorum qui in
plebibus constituti reguntur a doctoribus agentes ea quae sunt huius saeculi, quos et feminarum
nomine significavit, quia consiliis, ut dixi, peritorum regi eis expedit, et molentes dixit propter
temporalium negotiorum orbem atque circuitum, quas tamen in uno molentes dixit, in quantum de
ipsis rebus et negotiis suis praebent usibus Ecclesiae; tertium eorum qui operantur in Ecclesiae
ministerio tamquam in agro Dei, de qua agricultura Apostolus loquitur 125. In his ergo tribus
generibus bina sunt rursus genera hominum in singulis, et pro robore suarum virium discernuntur.
Cum enim omnes ad Ecclesiae membra pertinere videantur, adveniente tamen tentatione
tribulationis et ex illis qui sunt in otio et ex illis qui sunt in negotiis saeculi et ex illis qui Deo
ministrant in Ecclesia aliqui permanent aliqui cadunt, qui permanent assumuntur qui cadunt
relinquuntur. Ergo unus assumetur et unus relinquetur, non quasi de duobus hominibus dictum est,
sed de duobus generibus affectionum in singulis generibus trium professionum. In illa ergo nocte
dixit in illa tribulatione.
44. 2. Ad ipsa tria genera quae assumuntur arbitror pertinere etiam tria illa nomina virorum
sanctorum, quos solos liberandos Ezechiel propheta pronuntiat: Noe, Daniel et Iob 126. Videtur enim
Noe pertinere ad eos per quos Ecclesia regitur, sicut per illum in aquis arca gubernata est, quae
figuram gestabat Ecclesiae 127. Daniel autem, quia elegit caelibem vitam, id est nuptias terrenas
contempsit, ut, sicut dicit Apostolus, sine sollicitudine viveret cogitans quae sunt Dei 128, genus
eorum significat qui sunt in otio, sed tamen fortissimi in tentationibus, ut possint assumi. Iob autem
quia et uxorem habuit et filios et amplas terrenarum rerum copias 129, ad illud genus pertinet cui
molendinum deputatum est, sed tamen ut sint fortissimi in tentationibus sicut ille fuit; non enim
aliter assumi poterunt. Nec puto esse alia genera hominum quibus constat Ecclesia quam ista tria
habentia binas differentias propter assumptionem et relictionem, quamvis in singulis multae
studiorum voluntatumque diversitates ad concordiam tamen unitatemque concurrentes possint
inveniri.
45. 1. Quid est quod ad semper orandum et non deficiendum de iudice iniquo voluit parabolam
ponere, qui cum Deum non timeret et hominem non revereretur, viduae tamen assiduis
interpellationibus cessit ut eam vindicaret, ne sibi ab illa taedium fieret? Nam hoc est quod ait: Ne
veniens suggillet me. Quoniam parabolas Dominus aut secundum similitudinem aliquam ponit, sicut
de servo illo cui Dominus dimisit quod ratione reddita debere inventus est et ipse conservo suo
dilationem saltim dare noluit 130, et de feneratore qui cum duobus debitoribus donasset quod
debebant ab eo plus dilectus est cui plus donavit 131, et de homine qui habebat duos filios, maiorem
in agro sibi propinquantem, minorem autem in longinquo luxuriantem 132, et innumerabilia

22

