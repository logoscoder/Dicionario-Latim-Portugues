39. Quod Dominus dixit: Ab arbore autem fici discite similitudinem: arborem fici genus humanum
intellege propter pruritum carnis. Cum iam ramus eius tener fuerit, id est cum filii hominum per
fidem Christi ad spiritales fructus profecerint, et in eis honor adoptionis filiorum Dei eminuerit.
40. Quod Dominus de Iuda dixit: Bonum erat illi non nasci, utrum in hanc vitam, ut usitate locutus
sit? Non enim potest bonum esse aliquid ei qui non est. Et si quisquam contendit esse aliquam
vitam ante istam, non Iudae tantum ut nasceretur, sed nulli expedire convincitur. An diabolo dicit
non nasci ad peccatum? An etiam bonum illi erat ut Christo non nasceretur per vocationem, ne
esset apostata?
41. Quod Dominus triginta argenteis venditus est, significavit per Iudam Iudeos iniquos, qui
sequentes carnalia et temporalia, quae ad quinque sensus pertinent corporis, Christum habere
noluerunt. Quod quia sexta aetate mundi fecerunt, sexies quinos tamquam pretium venditi Domini
accepisse significatum est. Quo tempore talibus insultat propheta dicens: Filii hominum, quousque
graves corde? Ut quid diligitis vanitatem et quaeritis mendacium? 25, ut si quinque aetatibus fuisset
aliqua excusatio sequendae vanitatis, vel sexta comprehenderent veritatem, quae per Dominum
Iesum praedicabatur et demonstrabatur, sicut sexta die homo factus est ad imaginem Dei 26. Quod
quia noluerunt, habent sexies quinquies impressam imaginem principis saeculi et non habent
Christum, per quem signatum est in nobis lumen vultus tui, Domine 27. Et quia eloquium Domini
argentum est 28, illi autem etiam ipsam Legem carnaliter intellexerunt, tamquam in argento
impressam saecularis principatus imaginem amisso Domino tenuerunt.
42. Quod Dominus dicit: Ubi fuerit corpus, illo congregabuntur aquilae, id est in caelum, quo hinc
secum levavit corpus in homine suscepto, quod etiam cadaver ideo appellatum est, quia moriturus
haec loquebatur. Illo congregabuntur aquilae dictum est de spiritalibus, qui eius passionem
humilitatemque imitando tamquam de eius corpore saturantur. Corpus enim propter humilitatem
pro nobis passionemque suscepit.
43. Quod Dominus dicit sub tempus passionis discipulis: Non bibam amodo de hac generatione vitis
usque in diem illum, cum illud bibam vobiscum novum in regno Patris mei, vult intellegi hoc vetus
esse, cum illud novum dicit. Quia ergo de propagine Adam, qui vetus homo appellatur, corpus
susceperat, quod in passione morti traditurus erat, unde etiam per vini sacramentum commendat
sanguinem suum, quid aliud novumvinum nisi immortalitatem renovatorum corporum intellegere
debemus? Quod cum dicit vobiscum bibam, etiam ipsis resurrectionem corporum ad induendam
immortalitatem promittit; vobiscum enim non ad idem tempus, sed ad eamdem innovationem
dictum accipiendum est. Nam et nos dicit Apostolus resurrexisse cum Christo 29, ut spes rei futurae
iam laetitiam praesentem afferat. Quod autem de hoc genimine vitis etiam illud novum esse dicit,
significat eadem utique corpora resurrectura secundum innovationem caelestem, quae nunc
secundum terrenam vetustatem moritura sunt. Si autem vitem, de cuius vetustate hunc passionis
calicem bibit, ipsos Iudeos intellexeris, significatum est etiam ipsam gentem ad corpus Christi per
novitatem vitae accessuram, cum ingressa plenitudine Gentium omnis Israel salvus fiet 30.
44. Quod dictum est: Expuerunt in faciem eius, significavit eos qui praesentiam gratiae eius
respuunt. Item tamquam colaphis eum caedunt qui ei honores suos praeferunt; palmas in
faciemeius dant qui perfidia caecati eum non venisse affirmant, tamquam praesentiam eius
exterminantes et repellentes.
45. Quod Petrus necdum solidatus in fide Dominum ter negavit, videtur ipsa trina eius negatio
pravum errorem hereticorum designasse. Nam error hereticorum de Christo tribus generibus
terminatur: aut enim de divinitate eius aut de humanitate aut de utroque falluntur.
46. Quod ad passionem euntem Dominum a longe sequitur Petrus, significat Ecclesiam secuturam
quidem, hoc est imitaturam passionem Domini, sed longe differenter; Ecclesia enim pro se patitur,
at ille pro Ecclesia.
47. Sicut tentatio cupiditatis trina est, ita et tentatio timoris trina est. Cupiditati quae in curiositate
est opponitur timor mortis; sicut enim in illa cognoscendarum rerum est aviditas, ita in ista metus
amittendae talis notitiae. Cupiditati vero honorum vel laudis opponitur timor ignominiae et
contumeliarum. Cupiditati autem voluptatis opponitur timor doloris. Non absurde ergo intellegitur
propter trinam tentationem passionis ter Dominum orasse ut transiret calix, sed ita ut potius
impleretur voluntas Patris.

7

