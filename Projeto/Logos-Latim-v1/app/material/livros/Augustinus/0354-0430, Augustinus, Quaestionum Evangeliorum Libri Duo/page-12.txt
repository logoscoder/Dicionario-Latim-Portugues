reci-piant vos in tabernacula aeterna 20, ut plebi praeceptum videatur quod dictum est: Date et
dabitur vobis, secundum quam sententiam dicit Apostolus: Communicet qui catechizatur verbo ei
qui se catechizat in omnibus bonis 21. Non enim diceret: Dabunt in sinum vestrum, nisi quia per
illorum merita, quibus vel calicem aquae frigidae in nomine discipuli dederint, mercedem caelestem
recipere merebuntur 22.
9. Quod Dominus dicit: Numquid potest caecus caecum ducere? Nonne ambo in foveam cadunt?,
fortasse hoc ideo subiunxerit, ne sperarent a levitis se accepturos mensuram illam de qua dixit:
Dabunt in sinum vestrum, quoniam ipsis decimas dabant 23, quos caecos dixit, quia Evangelium non
tenerent, ut illam remunerationem per discipulos Domini potius plebs inciperet iam sperare, quos
imitatores suos volens ostendere addidit etiam: Non est discipulus super magistrum.
10. Quod Dominus dicit: Omnis qui venit ad me et audit sermo-nes meos et facit eos, ostendam
vobis cui similis est. Similis est homini aedificanti domum, qui fodit in altum et posuit fundamentum
super petram; fodere dixit humilitate christiana terrena omnia exhaurire de corde suo, ne propter
aliquid tale Deum colat; in altum autem fodere donec ad petram perveniat, in tantum Christum
gratis sequi et gratis eum colere, ut non solum non propter superflua, sed nec propter illa quae
videntur huic vitae necessaria et quae sine culpa a quovis iusto sumi et haberi possunt, tamen
temporalia atque terrena sunt, colendus putetur Deus.
11. De pueris sedentibus in foro et ad invicem clamantibus converso ordine ad proposita respondit.
Nam quod ait: Lamentavimus et non plorastis, ad Iohannem pertinet, cuius abstinentia a cibis et
potu luctum penitentiae significabat; quod autem ait: Cantavimus tibiis et non saltastis, ad ipsum
Dominum, qui utendo cum ceteris cibo et potu laetitiam regni figurabat. At illi nec humiliari cum
Iohanne nec cum Christo gaudere voluerunt, dicentes illum daemonium habere, istum voracem et
ebriosum et amicum publicanorum et peccatorum. Quod autem subiungit: Et iustificata est
sapientia ab omnibus filiis suis, ostendit filios sapientiae intellegere nec in abstinendo nec in
manducando esse iustitiam, sed in aequanimitate tolerandi inopiam et temperantia per
abundantiam non se corrumpendi atque opportune sumendi vel non sumendi ea quorum non usus
sed concupiscentia reprehendenda est. Non enim interest omnino quid alimentorum sumas, ut
succurras necessitati corporis, dummodo congruas in generibus alimentorum his cum quibus tibi
vivendum est. Neque quantum sumas multum interest, cum videamus aliorum stomachum citius
satiari, et eos tamen illi ipsi parvo quo satiantur ardenter et intolerabiliter et omnino turpiter
inhiare, alios autem plusculo quidem satiari, sed tolerabilius inopiam perpeti et vel ante ora positas
epulas, si id in tempore aut opus sit aut necesse sit, cum tranquillitate aspicere neque tangere.
Magis ergo interest non quid vel quantum alimentorum pro congruentia hominum atque personae
suae et pro suae valitudinis necessitate quis capiat, sed quanta facilitate et serenitate animi careat,
cum his vel oportet vel etiam necesse est carere, ut illud in animo christiani compleatur quod
Apostolus dicit: Scio et minus habere, scio et abundare, in omnibus et in omnibus imbutus sum, et
satiari et esurire, et abundare et penuriam pati. Omnia possum in eo qui me confortat 24; et illud:
Neque si manducaverimus abundabimus, neque si non manducaverimus, egebimus 25; et illud: Non
est enim regnum Dei esca et potus, sed iustitia et pax et gaudium, et quia solent homines multum
gaudere de carnalibus epulis addidit: in Spiritu Sancto 26. Iustificatur ergo sapientia ab omnibus filiis
suis, qui intellegunt utendis terrenis tempora opportuna esse debere, facilitatem vero carendi
talibus et amorem fruendi aeternis non variari oportere per tempora sed perpetuo retineri.
12. Quod Dominus dicit : Nemo autem lucernam accendens operit eam vase aut subtus lectum
ponit, sed super candelabrum ponit, ut intrantes videant lumen; qui verbum Dei timore carnalium
incommodorum abscondit, ipsam carnem utique praeponit manifestationi veritatis, et eam quasi
cooperit verbum timendo praedicare. Eum itaque vasis et lecti nomine appellavit, sub quo lucernam
ponere ait, qui hoc facit.
13. Quod in regione Gerasenorum curavit Dominus eum in quo erat legio daemoniorum,
significatae sunt Gentes, quae multis daemonibus serviebant; quod sine vestimento erat, non
habebat fidem; quod in domo non habitabat, in conscientia sua non requiescebat; quod in
monumentis manebat, in mortuis operibus, hoc est peccatis, delectabatur. Quod autem
compedibus ferreis et catenis ligabatur, significat graves et duras leges Gentium, quibus et in
eorum republica peccata cohibentur. Quod etiam talibus vinculis disruptis agebatur a daemonio in
heremum, significat quod etiam ipsis transgressis legibus ad ea scelera cupiditate ducebatur, quae
iam vulgarem consuetudinem excederent. Quod autem in porcos pascentes in montibus daemonia
ire permissa sunt, significat immundos et superbos homines, quibus daemonia dominantur per
cultus idolorum. Quod autem in stagnum praecipitati sunt, significat quod iam clarificata Ecclesia et
liberato populo Gentium a dominatione daemoniorum in abditis agunt sacrilegos ritus suos qui
Christo credere noluerunt 27, caeca et profunda curiositate submersi. Quod autem pastores

12

