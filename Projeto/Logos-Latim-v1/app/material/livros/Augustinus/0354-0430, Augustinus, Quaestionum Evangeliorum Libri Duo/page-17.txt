consideratioribus. Nam multi tales inventi sunt in eis et saepe inveniuntur. Veniens de agro domui
propinquare coepit, id est labore servilis operis improbato ex isdem Scripturis Ecclesiae libertatem
consideravit. Audit simphoniam et chorum, scilicet Spiritu plenos vocibus consonis Evangelium
praedicare 54, quibus dictum est: Obsecro vos, fratres, ut id ipsum dicatis omnes 55, et concorditer
conversantium animam et cor unum 56 in laudes Dei. Vocat unum de servis et interrogat quae illa
sint, sumit utique ad legendum aliquem Prophetarum et in eo quaerens quodammodo interrogat,
unde ista festa in Ecclesia celebrentur, in qua se esse non videt. Respondet ei servus patris
propheta: Frater tuus venit et occidit pater tuus vitulum saginatum, quia salvum illum recepit; in
extremis enim terrae fuit frater tuus. Sed inde maior exultatio cantantium Domino canticum novum,
quia laus eius ab extremis terrae 57. Et propter eum qui absens erat occisus est vir in plaga positus
et sciens ferre imbecillitatem 58, quia quibus non est narratum de eo viderunt, et qui non audierunt
intellexerunt 59. Sed indignatur etiam nunc, et adhuc non vult introire.
33. 5. Cum ergo plenitudo Gentium intraverit, egredietur opportuno tempore pater eius, ut etiam
omnis Israel salvus fiat, cui ex parte caecitas facta est velut absenti in agro, donec plenitudo filii
minoris longe in idololatria Gentium constituti redux ad manducandum vitulum intraret 60. Erit enim
quandoque aperta vocatio Iudeorum in salutem Evangelii. Quam manifestationem vocationis
tamquam egressum patris appellat ad rogandum maiorem filium. Deinde quae respondet idem
maior filius duas quaestiones habent: quomodo accipiatur ille populus numquam mandatum Dei
praeterisse, et quem dicat haedum quem numquam accepit, ut cum amicis suis epularetur. Sed de
mandato non praetergresso facile illud occurrit, neque de omni mandato dictum esse, sed de uno
maxime necessario, quo nullum alium Deum praeter unum Creatorem omnium colere iussus est 61;
neque iste filius in omnibus Israelitis, sed in his intellegitur habere personam, qui numquam ab uno
Deo ad simulacra conversi sunt. Quamquam enim tamquam in agro positus iste filius terrena
desideraret, ab uno tamen Deo ista desiderabat bona, quamvis communia cum pecoribus; unde in
Psalmo ex persona Synagogae, quod interpretatur Asaph, convenienter accipitur dictum: Quasi
pecus factus sum ad te, et ego semper tecum 62. Quod etiam patris ipsius testimonio comprobatur
cum dicit: Tu mecum es semper; non enim quasi mentientem redarguit, sed secum perseverantiam
eius approbans ad perfruitionem potioris atque iocundioris exultationis invitat.
33. 6. Quis est ergo haedus quem numquam accepit ad epulandum? Peccator profecto haedi
nomine significari solet 63. Sed absit ut antichristum intellegam; non enim exitum invenio huius
sententiae. Multum enim absurdum est eum, cui dicitur: Tu mecum es semper, hoc a patre optasse,
ut antichristo crederet. Neque omnino in eis Iudeorum qui antichristo credituri sunt istum filium fas
est intellegi. Quomodo autem epularetur ex illo haedo, si ipse esset antichristus, qui non ei
crederet? Aut si hoc est epulari ex haedi occisione, quod est de antichristi perditione laetari,
quomodo dicit filius quem recepit Pater hoc sibi non fuisse concessum, cum omnes filii Dei de illius
adversarii damnatione laetaturi sint? Nimirum ergo quod in re obscurissima sine praeiudicio
diligentioris inquisitionis dixerim ipsum Dominum sibi negatum ad epulandum conqueritur, dum
eum peccatorem putat. Cum enim haedus est illi Genti, id est cum eum sabbati violatorem 64 et
profanatorem Legis 65 existimat, iocundari epulis eius non meruit, ut quod ait: Numquam dedisti
mihi haedum, ut cum amicis meis epularer, tale sit ac si diceret: Eum qui mihi haedus videbatur
numquam mihi dedisti ad epulandum, eo ipso mihi illum ipsum non concedens, quo mihi haedus
videbatur. Quod autem dicit cum amicis meis aut ex persona principum cum plebe intellegitur, aut
ex persona populi Ierosolimitani cum ceteris populis Iuda. Meretrices autem cum quibus dissipasse
substantiam suam filius iunior accusatus est, recte intelleguntur superstitiones relicto uno connubio
legitimo verbi Dei cum turba daemoniorum cupiditate turpissima fornicari.
33. 7. Quid deinde sibi vult quod, cum pater diceret: Tu mecum es semper, quod iam tractatum est,
addidit: et omnia mea tua sunt? Qua in re primo cavendum est, ne intellegas ita dictum omnia mea
tua sunt, quasi non sint et fratris aut tamquam terrena hereditate patiaris angustias, quomodo
possint esse omnia maioris, si habet ibi etiam iunior partem suam. Sic enim a perfectis et
perpurgatis ac iam immortalibus filiis habentur omnia, ut sint et omnium singula et omnia
singulorum. Ut enim cupiditas nihil sine angustia, ita nihil cum angustia caritas tenet. Sed quomodo
omnia? Num et Angelos, ait aliquis, et virtutes sublimes ac potestates atque universa caelestia Dei
ministeria Deus in possessionem tali filio subiecisse putandus est? Si possessionem sic accipias, ut
eius possessor ipse sit dominus, non utique omnia. Non enim domini erunt, sed consortes potius
Angelorum, de quibus dictum est: Erunt aequales Angelis Dei 66. Sin vero possessio sic intellegitur,
quomodo recte dicimus possidere animas veritatem, non invenio cur non vere ac proprie possimus
accipere omnia quae dicta sunt omnia; non enim illud ita loquimur, ut dominas veritatis dicamus
animas, quam ab eis dicimus possideri. Aut si nomine possessionis ab hoc sensu impedimur, id
quoque auferatur. Non enim ait pater: Omnia in possessionem tibi dabo, sive: Omnia mea possides
vel possidebis, sed: Omnia mea tua sunt. Nec tamen ita sunt eius ut ipsius Dei. Quod enim est in
nostra pecunia, potest familiae nostrae vel alimentum esse vel ornamentum vel aliquid huiusmodi.

17

