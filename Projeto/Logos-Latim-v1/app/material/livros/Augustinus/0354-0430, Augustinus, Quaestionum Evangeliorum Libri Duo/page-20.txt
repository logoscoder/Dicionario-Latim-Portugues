penetrare secretum quo ibat Dominus, cum in conspectu discipulorum ferretur in caelum? Iam
cetera secundum superiorem expositionem accipi possunt, quia secretum Patris bene intellegitur,
ubi etiam ante resurrectionem iustorum animae vivunt cum Deo. Tanto enim verius ubique est
Deus, quanto nullo continetur loco, sicut et latroni dictum est: Hodie mecum eris in paradiso 98,
unde numquam recessit Dei Filius, quamvis ab hominibus per susceptam carnem in civitate
Iudeorum tanta pateretur.
39. 1. Quod dixerunt discipuli: Domine, auge nobis fidem, potest quidem intellegi hanc fidem sibi
eos augeri postulasse, qua creduntur ea quae non videntur; sed tamen dicitur etiam fides rerum,
quando non verbis sed rebus ipsis praesentibus creditur, quod futurum est, cum iam per speciem
manifestam se contemplandam praebebit sanctis ipsa Dei sapientia per quam facta sunt omnia 99.
De qua fide rerum lucisque illius praesentatae forsitan Paulus apostolus dicit: Iustitia enim Dei in eo
revelatur ex fide in fidem 100, dicit enim alio loco: Nos autem revelata facie gloriam Domini
speculantes, in eamdem imaginem transformamur de gloria in gloriam, tamquam a Domini Spiritu
101
. Sicut enim hic ait de gloria in gloriam, ita et ibi ex fide in fidem, de gloria scilicet Evangelii, quo
nunc credentes illuminantur, in gloriam ipsius incommutabilis et manifestae veritatis, qua tunc
commutati perfruentur, ita ex fide verborum, quibus nunc credimus quod nondum videmus, in
fidem rerum, qua in aeternum quod nunc credimus obtinebimus. Secundum hanc sententiam etiam
illud dictum est a Iohanne in Epistula ad Parthos: Dilectissimi, nunc flii Dei sumus et nondum
apparuit quid erimus. Scimus quia cum apparuerit similes ei erimus, quoniam videbimus eum sicuti
est 102. Unde enim nunc filii Dei sumus, nisi quia dedit nobis potestatem filios Dei fieri, credentibus
in nomine eius 103, ut videamus in enigmate? Unde autem tunc similes ei erimus, nisi quoniam, ut
ipse ait, videbimus eum sicuti est? Quod etiam dictum est: Tunc autem facie ad faciem 104.
39. 2. Illam ergo fidem praesentissimae veritatis plerisque non intellegentibus videri potest
Dominus noster discipulis suis non ad id quod petierant respondisse. Cum enim dixissent: Domine,
auge nobis fidem, ait illis: Si haberetis fidem tamquam granum sinapis, diceretis huic arbori moro:
Eradicare et transplantare in mare, et oboediret vobis. Deinde sequitur: Quis autem vestrum
habens servum arantem aut pascentem, qui regresso de agro dicit illi statim: Transi, recumbe; et
non dicit ei: Para quod cenem, et praecinge te et ministra mihi donec manducem et bibam, et post
haec tu manducabis et bibes? Numquid gratiam habet servo illi quia fecit quae sibi imperaverat?
Non puto. Sic et vos, cum feceritis omnia quaecumque praecepta sunt vobis, dicite: Servi
supervacui sumus, quod debuimus facere fecimus. Quid haec pertineant ad id quod dictum est:
Domine, auge nobis fidem, difficile apparet, nisi intellegamus ex fide in fidem 105, id est ex fide ista
qua ministratur Deo in illam fidem eos significasse transferri ubi fruantur Deo. Augetur enim fides,
cum primo verbis praedicantibus, deinde rebus apparentibus creditur. Sed illa contemplatio
summam quietem habet, quae in aeterno Dei regno tribuitur; summa vero quies illa praemium est
iustorum laborum, qui in Ecclesiae ministratione peraguntur. Et ideo, quamvis in agro aret servus
aut pascat, hoc est in vita saeculari vel terrena verset negotia vel stultis hominibus tamquam
pecoribus serviat, opus est ut post illos labores domum veniat, hoc est Ecclesiae societur, laboret
etiam ibi ministrans Domino suo donec manducet et bibat; nam et esuriens ille poma quaesivit in
arbore 106, et a Samaritana aquam sitiens postulavit 107: manducet ergo et bibat confessionem et
fidem Gentium ministrantibus, hoc est evangelizantibus, servis suis.
39. 3. Quo pertinet etiam illud quod de grano sinapis eis primo respondit, prius illos fidem habere
debere praesenti vitae necessariam, quae minima videtur quamdiu thesaurus est in vasis fictilibus
108
, sed vi maxima effervet et germinat 109, cum Dominus noster Iesus Christus, qui vult pasci
ministerio servorum suorum, hoc est in suum corpus quasi mactatos et manducatos transferre
credentes, etiam hic pascit eos verbo fidei et sacramento passionis suae. Non enim venit ministrari
sed ministrare 110. Dicant ergo illi servi per sinapis granum arbori huic moro, hoc est ipsi Evangelio
crucis dominicae, per poma sanguinea tamquam vulnera in ligno pendentia victum populis
praebiturae; dicant ergo illi ut eradicetur de perfidia Iudeorum et in mare Gentium transferatur
atque plantetur. Hac enim domestica servitute esurienti et sitienti Domino ministrabunt 111.
39. 4. Tunc demum quaerant escis incorruptibilibus in aeternum divinae sapientiae perfrui, cum
dixerint: Servi supervacui sumus, quod debuimus facere fecimus, nihil nobis operis restat: cursum
consummavimus, agonem perfecimus, superest nobis corona iustitiae 112. Omnia enim dici possunt
de illa ineffabili perfruitione veritatis; et tanto magis omnia dici possunt, quanto minus digne dici
aliquid potest. Nam et lux est illuminatorum et requies exercitatorum et patria redeuntium et esca
indigentium et corona vincentium, et quaecumque bona temporaliter transeuntia per creaturae
partes error appetit infidelium, veriora in aeternum manentia in Creatore omnium simul inventura
est pietas filiorum.

20

