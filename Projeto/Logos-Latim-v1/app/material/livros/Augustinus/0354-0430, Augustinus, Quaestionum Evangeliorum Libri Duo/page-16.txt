longinquam, quia non multo post institutionem humani generis placuit animae per liberum
arbitrium ferre secum quamdam velut potentiam naturae suae et deserere eum a quo condita est
praefidens viribus suis 45, quas vires tanto consumit citius, quanto eum deserit a quo datae sunt.
Itaque hanc vitam prodigam vocat, amantem fundere atque spatiari pompis exterioribus intus
inanescentem, cum ea quisque sequitur quae ab illa procedunt, et relinquit eum qui sibi est interior.
Regio itaque longinqua oblivio Dei est. Fames autem in illa regione est indigentia verbi veritatis;
unus civium regionis illius aliquis aerius princeps ad militiam diaboli pertinens; villa eius modus
potestatis eius; porci immundi spiritus qui sub ipso essent; siliquae quibus porcos pascebat
saeculares doctrinae sterili vanitate resonantes, de quibus laudes idolorum fabularumque ad deos
Gentium pertinentium vario sermone atque carminibus percrepant, quibus daemonia delectantur.
Unde cum iste saturari cupiebat, aliquid solidum et rectum, quod ad beatam vitam pertineret,
invenire volebat in talibus et non poterat. Hoc est enim quod ait: Et nemo illi dabat.
33. 2. In se autem reversus, iam scilicet ab eis quae forinsecus frustra illiciunt et seducunt in
conscientiae interiora reducem faciens intentionem suam, dixit: Quanti mercenarii patris mei
abundant panibus! Unde hoc scire poterat in quo tanta erat oblivio Dei, sicut in omnibus idololatris
fuit, nisi quia ista recogitatio iam resipiscentis est, cum Evangelium praedicaretur? Iam enim
poterat talis animadvertere multos praedicare veritatem, inter quos quidam essent non ipsius
amore veritatis ducti, sed cupiditate comparandorum saecularium commodorum, de quibus dicebat
Apostolus esse quosdam qui Evangelium adnuntiarent non caste 46, existimantes quaestum esse
pietatem 47. Non enim aliud adnuntiabant sicut heretici, sed hoc quod apostolus Paulus, non eo
tamen animo quo apostolus Paulus, unde mercenarii recte appellantur, in eadem quidem domo
eumdem panem verbi tractantes, non tamen in aeternam hereditatem vocati, sed temporali
mercede conducti. De talibus dictum est: Amen, dico vobis, perceperunt mercedem suam 48. Ego
ergo, inquit, hic fame pereo. Deinde ait: Surgam, quia iacebat, et ibo, quia longe abierat, ad patrem
meum, quia sub principe porcorum erat. Cetera verba sunt penitentiam meditantis in confessione
peccati, nondum tamen agentis. Non enim iam dicit patri, sed dicturum se esse promittit cum
venerit. Intellegas igitur hoc nunc accipiendum esse venire ad patrem, in Ecclesia constitui per
fidem, ubi iam possit esse peccatorum legitima et fructuosa confessio. Quid ergo patri dicturum se
esse dicit? Pater, peccavi in caelum et coram te, et iam non sum dignus vocari filius tuus; fac me
sicut unum de mercenariis tuis. Utrum hoc est peccavi in caelum quod est coram te, ut caelum
appellaverit ipsam summitatem Patris, unde est etiam illud in psalmo: A summo caelo egressio eius
49
, cum ab ipso Patre vellet intellegi, an potius peccavi in caelum coram sanctis animis, in quibus
est sedes Dei, coram te autem in ipso penetrali interiore conscientiae?
33. 3. Et surgens venit ad patrem suum. Cum autem adhuc longe esset, antequam intellegeret
Deum, sed tamen cum iam pie quaereret, vidit illum pater ipsius. Impios enim et superbos
convenienter non videre dicitur, tamquam ante oculos non habere; ante oculos enim haberi nonnisi
qui diliguntur dici solent. Et misericordia motus est, et accurrens cecidit super collum eius. Non
enim Pater unigenitum Filium deseruit, in quo usque ad nostram longinquam etiam
peregrinationem cucurrit atque descendit, quia Deus erat in Christo mundum reconcilians sibi 50, et
ipse Dominus ait: Pater in me manens ipse facit opera sua 51. Quid est autem cadere super collum
eius, nisi inclinare et humiliare in amplexum eius brachium suum? Et brachium Domini cui
revelatum est? 52, quod est utique Dominus noster Iesus Christus. Et osculatus est illum. Consolari
verbo gratiae Dei ad spem indulgentiae peccatorum hoc est post longa itinera remeantem a patre
mereri osculum caritatis. Et incipit iam peccata constitutus in Ecclesia confiteri; nec dicit omnia
quae dicturum se esse promiserat, sed usque ad illud: Non sum dignus vocari filius tuus. Hoc enim
vult fieri per gratiam, quo se indignum esse per merita fatetur. Non addit quod in illa meditatione
dixerat: Fac me sicut unum de mercenariis tuis. Cum enim panem non haberet, vel mercenarius
esse cupiebat, quod post osculum patris generosissime iam dedignatur. Stola prima est dignitas
quam perdidit Adam; servi qui eam proferunt reconciliationis praedicatores; anulus in manu pignus
Spiritus Sancti 53 propter gratiae partitionem, quae digito bene significatur; calciamenta in pedes
praeparatio evangelizandi ad non tangenda terrena; vitulus saginatus ipse idem Dominus, sed
secundum carnem satiatus opprobriis. Quod autem imperat ut adducant eum, quid aliud nisi ut
praedicent eum et adnuntiando venire faciant in exhausta fame viscera filii esurientis? Nam etiam
ut occidant eum iubet hoc est ut mortem eius insinuent; tunc enim cuique occiditur, cum credit
occisum. Et epulemur, inquit. Hoc ad laetitiam valet propter illa quae consequenter dicit: Quia hic
filius meus mortuus erat et revixit, perierat et inventus est. Et istae epulae atque festivitas nunc
celebratur, per orbem terrarum Ecclesia dilatata atque diffusa. Vitulus enim ille in corpore et
sanguine Dominico et offertur Patri et pascit totam domum.
33. 4. Cum interea maior filius, populus Israel secundum carnem, non quidem profectus in
longinquam regionem, sed tamen in domo non est, in agro autem est, id est in ipsa hereditaria
opulentia Legis et Prophetarum terrena potius operatur et in quibuscumque Israelitis

16

