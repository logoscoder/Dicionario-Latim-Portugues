enumerat 6, Mattheus autem a David usque ad Dominum viginti octo vel viginti septem 7? Certi
enim sacramenti gratia usque ad transmigrationem et ab ipsa item transmigratione unus bis
numeratur. Quaerendum igitur, quomodo duos patres potuerit habere Ioseph. Et mihi quidem in
praesentia tres causae occurrunt, quarum aliquam evangelista secutus sit. Aut enim unus erat
Ioseph naturalis pater, et alter eum adoptaverat. Aut more Iudeorum, cum sine filiis unus
decessisset, uxorem eius propinquus accipiens filium quem genuit propinquo mortuo deputavit 8, ut
cum ab altero alteri genitus esset, Ioseph convenienter duos patres habere diceretur. Aut unus
evangelista patrem eius a quo genitus est nominavit, alter vero vel avum maternum vel aliquem de
cognatis maioribus posuit, cui propter consanguinitatis vinculum in filii loco Ioseph non absurde
constitueretur, ut inde iam usque ad David non eumdem quem Mattheus generationum ordinem
texeret. In quibus causis illa videtur infirma quam secundo loco posuimus, quia cum quisque apud
Iudaeos defuncto fratre vel propinquo prolem de uxore eius exsuscitat, illud quod nascitur nomen
defuncti solet accipere 9. Ergo aut adoptio solvit istam quaestionem aut origo maiorum aut aliqua
alia causa, quae nobis in praesentia non occurrit. Quapropter tanta est eorum dementia qui facile
delabuntur ad evangelistarum aliquem de mendacio criminandum quam causas quaerunt, cur
diversa patrum nomina singuli commemoraverint, ut temere dicatur duas solas esse causas quibus
id recte fieri potuerit, cum tamen ad solvendam quaestionem vel unam invenire sufficiat.
6. 1. Quid sibi velit quod septuaginta septem personae secundum generationes quas Lucas secutus
est inveniuntur, quaeri potest. Nam et huius numeri mentionem Dominus fecit, cum eum Petrus de
dimittendis peccatis fratris interrogasset; ait enim non solum septies, sed septuagies septies esse
dimittendum 10. Unde recte creditur commemoratione huius numeri omnia peccata iussisse dimitti,
quando quidem ipse, per quem peccata omnia dimissa sunt, septuagesima et septima generatione,
secundum evangelistae memorati testimonium, ad homines humaniter venire dignatus est.
Convenientissime autem, cum sit etiam alia series generationum quam Mattheus explicat 11, hanc
ille tenuit qui baptizato Domino generationes ipsas per septuaginta et septem personas sursum
versus enumerat. Nam et reditus et tamquam ascensus ad Deum, cui post peccatorum abolitionem
reconciliamur, expressus, cum sursum versus per illas generationes ascenditur. Et utique per
baptismum fit omnium re-missio peccatorum 12, quae illo numero significatur. Non enim in baptismo
Domini 13 ipsi Domino peccata dimissa sunt, sed ipsa ibi remissio peccatorum omnium, quae
misericordia eius et potestate donata est hominibus, per illum baptismum Domini et per illum
numerum generationum consecrata atque signata est.
6. 2. Nec temere Dominus et frustra septuagesima et septima generatione venit aboliturus omnia
peccata, nisi quia in illo numero aliquid latet, quod ad significationem pertineat omnium
peccatorum. Hoc autem in undenario et septenario considerandum est qui numeri per se
multiplicati ad tantum perveniunt; nam undecies septeni vel septies undeni septuaginta et septem
fiunt. Undecim autem transgressionem denarii significant. Ac si in denario perfectio beatitudinis
significatur, unde est etiam illud quod omnes conducti ad vineam denario remunerantur 14, quod fit
cum septenaria creatura Trinitati Creatoris adiungitur, manifestum est quod transgressio denarii
peccatum significat per superbiam plus aliquid habere cupientis et integritatem perfectionemque
amittentis. Hoc autem septies propterea ducitur, ut motu hominis facta significetur illa transgressio
15
. Ternario enim numero incorporea pars hominis significatur, unde est quod ex toto corde et ex
tota anima et ex tota mente diligere iubemur Deum 16, quaternario vero corpus; multis enim modis
quadripartita invenitur natura corporis. Ex his ergo coniunctis homo constans non absurde
septenario numero significatur. Motus autem in numeris non exprimitur, cum dicimus: unum, duo,
tria, quattuor et cetera, sed cum dicimus: semel, bis, ter, quater. Quapropter, ut dixi, non septem et
undecim, sed septies undecim significant transgressionem, quae motu facta est hominis peccantis,
hoc est perfectionis suae stabilitatem transgredientis cupiditate amplius aliquid habendi 17, ut tanto
post per prophetam animae diceretur: Sperabas, si a me discessisses, aliquid amplius te habituram.
Ex quo initio superbiae omnia peccata silvescunt 18, quae cum dimittuntur, septuagies septies
ignoscendum esse admonemur 19, ut intellegamus nullum peccatum excipi, quod penitenti et
veniam deprecanti per Ecclesiam, cuius personam Petrus gestat, non dimittatur.
7. Quod dicit Dominus Iudeis de eo qui habebat manum dexteram aridam: Interrogabo vos si licet
sabbato bene facere an male, animam salvam facere an perdere, quaeritur, cum corpus curaverit,
quare sic interrogaverit: animam salvam facere an perdere. Vel quod illa miracula propter fidem
faciebat, ubi salus est animae; vel quod ipsa sanatio manus dexterae salutem animae significabat,
quae a bonis operibus cessans aridam quodammodo dexteram habere videbatur; vel animam pro
homine posuit, sicut dici solet: tot animae ibi fuerunt.
8. Quod Dominus dicit: Date et dabitur vobis, mensuram bonam et confertam et coagitatam et
superfluentem dabunt in sinum vestrum, ex illa sententia accipi potest qua dicit alio loco: Ut et ipsi

11

