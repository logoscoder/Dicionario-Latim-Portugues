40. 1. In decem leprosis quos Dominus ita mundavit cum ait: Ite, ostendite vos sacerdotibus, multa
quaeri possunt, quae merito quaerentes movent: non solum de numero, quid sibi velit quod decem
sunt, et quod unus ex eis solus gratias agit - haec enim libere quaeruntur, ut etiam non investigata
vel nihil vel non multum impediant intentionem legentis -; sed illa potius, cur ad sacerdotes eos
miserit, ut cum irent mundarentur, nullum enim eorum quibus haec corporalia beneficia praestitit
invenitur misisse ad sacerdotes nisi leprosos, nam et illum a lepra mundaverat cui dixit: Vade,
ostende te sacerdotibus, et offer pro te sacrificium quod praecepit Moyses in testimonium illis 113;
deinde qualis mundatio spiritalis possit intellegi eorum quos ingratos extitisse redarguit, secundum
corpus enim facile est videre posse hominem non habere lepram et tamen animi esse non boni,
secundum significationem autem huius miraculi conturbat considerantem, quomodo mundus dici
possit ingratus.
40. 2. Quaerendum est igitur, quid ipsa lepra significet; non enim sanati sed mundati dicuntur qui
ea caruerunt; coloris quippe vitium est, non valitudinis aut integritatis sensuum atque membrorum.
Leprosi ergo non absurde intellegi possunt qui scientiam verae fidei non habentes varias doctrinas
profitentur erroris. Non enim vel abscondunt imperitiam suam, sed pro summa peritia proferunt in
lucem et iactantia sermonis ostentant. Nulla porro falsa doctrina est quae non aliqua vera
intermisceat. Vera ergo falsis inordinate permixta in una disputatione vel narratione hominis,
tamquam in unius corporis colore apparentia, significant lepram, tamquam veris falsisque colorum
notis humana corpora variantem atque maculantem. Hi autem tam vitandi sunt Ecclesiae, ut si fieri
potest, longius remoti magno clamore Christum interpellent, sicut isti decem steterunt a longe, et
levaverunt vocem dicentes: Iesu praeceptor, miserere nostri. Nam et quod praeceptorem vocant,
quo nomine nescio utrum quisquam Dominum interpellaverit pro medicina corporali, satis puto
significare lepram falsam esse doctrinam, quam bonus praeceptor abstergit.
40. 3. Sacerdotium vero Iudeorum nemo fere fidelium dubitat figuram fuisse futuri sacerdotii
regalis, quod est in Ecclesia, quo consecrantur omnes pertinentes ad corpus Christi, summi et veri
principis sacerdotum. Nam nunc et omnes unguntur, quod tunc regibus tantum et sacerdotibus
fiebat; et quod ait Petrus ad christianum populum scribens: Regale sacerdotium 114, utrumque
nomen illi populo convenire declaravit, quo illa unctio pertinebat. Cetera itaque vitia tamquam
valitudinis et quasi membrorum animae atque sensuum per se ipsum interius in conscientia et
intellectu Dominus sanat et corrigit. Doctrina vero vel imbuendi per sacramenta vel catechizandi
per sermonem sonantem atque lectionem, ubi color quidam intellegitur verus atque sincerus, quia
in promptu est et foris eminentissimus, non enim in occultis cogitationibus sed in manifestis
operationibus haec aguntur, Ecclesiae proprie contributa est. Itaque et Paulus voce Domini audita:
Quid me persequeris? et: Ego sum Iesus quem tu persequeris 115, ad Ananiam tamen missus est, ut
illo sacerdotio quod in Ecclesia constitutum est, sacramentum doctrinae fidei perciperet et verus
eius approbaretur color 116. Non quia non potest per se ipsum Dominus omnia facere - nam quis
alius haec facit etiam in Ecclesia? -, sed ut ipsa societas congregatorum fidelium approbando
invicem atque communicando verae fidei doctrinam in omnibus quae dicuntur verbis vel signantur
sacramentis, tamquam unam speciem veri coloris obducat. Ad hoc etiam pertinet quod idem dicit
Apostolus: Deinde post annos quattuordecim ascendi Ierosolimam cum Barnaba assumpto etiam
Tito. Ascendi autem secundum revelationem, et exposui eis Evangelium quod praedico in gentibus,
seorsum autem his qui videntur, ne forte in vacuum curro aut cucurri. Et paulo post: Cum
cognovissent, inquit, gratiam quae data est mihi, Iacobus, Petrus et Iohannes, qui videbantur
columnae esse, dexteras dederunt mihi et Barnabae societatis 117. Ipsa enim collatio unam
doctrinae speciem exclusa omni varietate monstrabat, quod salubriter etiam Corinthios monet
dicens: Obsecro autem vos, fratres, per nomen Domini nostri Iesu Christi, ut id ipsum dicatis omnes
118
. Cornelius etiam, cum et elemosinae eius acceptae et preces eius auditae illi ab angelo
nuntientur, propter doctrinae tamen sacramentorumque unitatem ad Petrum iubetur mittere,
tamquam illi et suis diceretur: Ite, ostendite vos sacerdotibus. Nam et cum irent, mundati sunt; iam
enim ad eos venerat Petrus, sed tamen ipsi nondum accepto baptismatis sacramento nondum
spiritaliter ad sacerdotes pervenerant; et tamen infusione Spiritus Sancti et admiratione linguarum
eorum mundatio declarata est 119.
40. 4. Quae cum ita se habeant, iam facile est etiam illud videre fieri posse, ut quisque in Ecclesiae
societate doctrinam integram veramque assequatur, et omnia secundum catholicae fidei regulam
edisserat, distinguat a Creatore creaturam 120 eoque manifestetur varietate mendaciorum tamquam
lepra caruisse, et tamen ingratus sit Deo et Domino mundatori suo, quia elatus superbia gratiarum
agendarum pia humilitate non sternitur similisque efficitur eis de quibus dicit Apostolus: Qui cum
cognovissent Deum, non ut Deum magnificaverunt aut gratias egerunt 121. Quod enim dicit eos
Deum cognovisse, ostendit quidem a lepra fuisse mundatos, sed tamen statim accusat ingratos.
Ideoque tales in novenario numero tamquam imperfecti remanebunt. Unum enim si addatur ad
novem quaedam effigies unitatis impletur. Quo fit tanta completio, ut ultra non progrediatur

21

