spiritu. Iumentum eius est caro in qua ad nos venire dignatus est. Imponi iumento est in ipsam
incarnationem Christi credere. Stabulum est Ecclesia, ubi reficiuntur viatores de peregrinatione in
aeternam patriam redeuntes. Altera dies est post resurrectionem Domini. Duo denarii sunt vel duo
praecepta caritatis, quam per Spiritum Sanctum acceperunt Apostoli ad evangelizandum ceteris,
vel promissio vitae praesentis et futurae, secundum enim duas promissiones dictum est: Accipiet in
hoc saeculo septies tantum, et in saeculo futuro vitam aeternam consequetur 37. Stabularius ergo
est Apostolus. Quod supererogat aut illud consilium est quod ait: De virginibus autem praeceptum
Domini non habeo, consilium autem do 38, aut quod etiam manibus suis operatus est 39, ne
infirmorum aliquem in novitate Evangelii gravaret 40, cum ei liceret pasci ex Evangelio 41.
20. Quod Martha excepit illum in domum suam, significat Ecclesiam quae nunc est, excipientem
Dominum in cor suum. Maria soror eius, quae sedebat ad pedes Domini et audiebat verbum eius,
significat eamdem Ecclesiam, sed in futuro saeculo, ubi cessans ab opere ministerioque indigentiae
sola sapientia perfruetur. Martha ergo occupata est circa multum ministerium, quia nunc talibus
operibus exercetur Ecclesia. Quod autem queritur quod se soror eius non adiuvet, occasio datur
sententiae Domini qua ostendit istam Ecclesiam sollicitam esse et turbari circa plurima, cum sit
unum necessarium, ad quod per ministerii huius merita pervenitur. Mariam vero dicit optimam
partem elegisse, quae non auferetur ab ea; et ideo intellegitur optima, quia et per hanc ad illam
tenditur et non auferetur; illa vero ministerii, quamvis sit bona, tamen auferetur, quando indigentia
cui ministratur transierit.
21. Amicus ad quem venitur media nocte, ut accommodet tres panes, utique ad similitudinem
ponitur, secundum quam quis Deum rogat in media tribulatione constitutus, ut ei tribuat
intellegentiam Trinitatis, qua praesentis vitae consoletur labores. Sed comparatio est a minore. Si
enim amicus homo surgit de lecto et dat, non amicitia sed taedio compulsus, quanto magis dat
Deus, qui sine taedio largissime donat quod petitur, sed ad hoc se peti vult, ut capaces donorum
eius fiant qui petunt. In tribus autem panibus etiam illud significatur, unius esse substantiae
Trinitatem. Amicus autem quem dicit ille qui petit venisse de via, et non se habere quod ponat ante
illum, intellegitur hominis appetitus, qui debet obtemperare rationi. Serviebat autem consuetudini
temporali, quam viam vocat propter omnia per tempus transeuntia. Converso autem homine ad
Deum, etiam ille appetitus a consuetudine revocatur; sed si non consolatur interius gaudium de
doctrina spiritali, qua Creatoris Trinitas praedicatur, magnae angustiae sunt in homine, quem
premit aerumna mortalis, cum ab his quae foris delectant praecipitur abstinentia, et intus non est
refectio de laetitia doctrinae salutaris. Et ipsa angustia est media nox, qua cogitur vehementer
instare petendo ut accipiat tres panes. Quod autem ei dicitur de intus iam ostium clausum esse,
puerosque eius cum eo esse in cubili, significat tempus famis verbi, cum intellegentia clauditur, et
illi qui evangelicam sapientiam tamquam panem erogantes, per orbem terrae praedicaverunt, pueri
patris familias iam sunt in secreta quiete cum Domino; et tamen orando efficitur ut accipiat
desiderans intellectum ab ipso Deo, etiamsi homo desit per quem sapientia praedicetur.
22. De pane et pisce et ovo, quibus contraria posuit lapidem, serpentem et scorpionem, intellegitur
panis caritas propter maiorem appetitum et tam necessarium, ut sine illa cetera nihil sint, sicut sine
pane mensa inops; cui contraria est cordis duritia, quam lapidi comparavit. Piscis autem intellegitur
fides invisibilium, vel propter aquam baptismi vel quia de invisibilibus locis capitur; quod etiam
fides huius mundi fluctibus circumlatrata non frangitur, recte pisci comparatur; cui contrarium
posuit serpentem propter venena fallaciae, quae etiam primo homini male suadendo praeseminavit
42
. In ovo intellegitur spes; ovum enim nondum est fetus perfectus, sed fovendo speratur; cui
contrarium posuit scorpionem, cuius aculeus venenatus retro timendus est sicut spei contrarium est
retro respicere, cum spes futurorum in ea quae ante sunt se extendat 43.
23. De eo quod dicit Dominus scribis vel doctoribus Iudeorum:Tulistis clavem scientiae; ipsi non
introistis, et eos qui intrabant prohibuistis, quod in Scriptura Dei humilitatem Christi nec ipsi
intellegere nec ab aliis intellegi volebant.
24. Quod Dominus dicit discipulis: Anima plus est quam esca, et corpus quam vestimentum, et
utique, si hoc tibi dedit quod plus est, quanto magis dabit quod minus est?
25. Quod Dominus dicit: Sint lumbi vestri accincti, propter continentiam ab amore rerum
saecularium; lucernae ardentes, hoc ipsum ut vero fine et recta intentione faciatis.
26. Quod Dominus dixit Petro: Quis putas est fidelis dispensator et prudens, quem constituit
Dominus super familiam suam, ut det illis in tempore tritici mensuram?; mensuram dicit propter
modum capacitatis quorumque audientium.

14

