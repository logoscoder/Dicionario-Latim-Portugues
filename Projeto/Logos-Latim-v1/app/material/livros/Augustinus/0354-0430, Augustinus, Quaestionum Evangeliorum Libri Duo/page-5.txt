22. Quod dixit: Saepe cadit in ignem et aliquando in aquam. Ignem ad iram quod alta petat, aquam
ad voluptates carnis. Item quod dicunt discipuli: Quare nos non potuimus eicere eum?, ne illis
miraculis faciendis extollerentur in superbiam,admoniti sunt potius per humilitatem fidei, quasi per
sinapis granum, elationem terrenam, quae montis nomine significata est, curare ut transiret.
23. Quod dixit: Ergo liberi sunt filii, in omni regno intellegendum est liberos esse filios, id est non
esse vectigales. Multo ergo magis liberi esse debent in quolibet regno terreno filii regni illius sub
quo sunt omnia regna terrena.
24. Quod Dominus dicit: Qui autem scandalizaverit unum ex pusillis istis, id est ex humilibus,
quales vult esse discipulos suos, non obtemperando vel etiam contraveniendo, sicut de Alexandro
aerario Apostolus dicit, expedit ei ut mola asinaria suspendatur collo eius, et praecipitetur in
profundum maris 15, id est congruit ei ut cupiditas rerum temporalium, cui stulti et caeci colligantur,
eum devinctum pondere suo deducat ad interitum.
25. Quod oblatus est domino debitor decem milium talentorum, et iussit eum venundari, et uxorem
eius et filios et omnia quae habebat et reddi, intellegendum est decem praeceptorum Legis eum
fuisse debitorem; et pro cupiditate atque operibus suis, tamquam uxore et filiis, poenas solvere
debuisse, quod est pretium eius; pretium enim venditi supplicium damnati intellegitur. Quod dixit:
Noluit ignoscere conservo suo, sed abiit et misit eum in carcerem et cetera, intellegendum: tenuit
contra eum hunc animum, ut supplicia illi vellet. Conservi autem qui narraverunt domino quae
fiebant, potest intellegi Ecclesia, quae illum solvit et illum ligat.
26. Quod ait Dominus divitem non intrare in regnum Dei, et discipuli dicunt: Quis potest salvus
fieri?, cum pauci sintdivites in comparatione multitudinis pauperum, intellegendum quod omnes qui
talia cupiunt in eorum numero haberi animadverterint.
27. Quod Dominus seorsum se duobus discipulis passurum refert, ad confirmandum in posterum
testimonium fecit, quia dixit: In ore duorum vel trium testium stabit omne verbum 16, ut enim neque
vulgaretur quod dicebat neque careret humani testimonii firmitate, paucioribus quam duobus
dicere non potuit; vel ad sacramentum caritatis ostendendum, minus enim quam inter duos caritas
esse non potest. Erat autem ille non necessitate debiti propter peccatum suum, sed ad solvenda
nostra peccata caritate passurus.
28. Ab Iericho egreditur Dominus, iam de ista terra resurrectione discedens. Sequuntur eum turbae
multae, credunt in eum populi et Gentes. Duo autem caeci sedentes iuxta viam significant de
utroque populo quosdam iam cohaerentes per fidem dispensationi temporali, secundum quam
Christus via est, et desiderantes illuminari, id est aliquid de Verbi aeternitate intellegere, quod
transeunte Iesu impetrare cupiebant, id est per meritum fidei, qua creditur Filius Dei et natus homo
et passus propter nos. Per hanc enim dispensationem quasi transit Iesus, quia talis actio temporalis
est. Oportebat autem ut tantum clamarent, donec resistentis sibi turbae strepitum vincerent, id est
tam perseveranter intenderent animum orando atque pulsando, quousque consuetudinem
desideriorum carnalium, quae tamquam turba obstrepit cogitationi lucem veritatis aeternae videre
conanti, vel ipsam hominum carnalium turbam studia spiritalia impedientem fortissima intentione
superarent. Itaque audiens Iesus, qui ait: Petenti dabitur et quaerens inveniet et pulsanti aperietur
17
, venientes ad se, ipso scilicet desiderii ardore pervenientes ad id quod desiderant, stans eos
tangit atque illuminat. Non enim sicut illa dispensatio temporalis ita etiam Verbi aeternitas transit,
quae in se ipsa manens innovat omnia 18. Quapropterquia fides incarnationis temporalis ad aeterna
intellegenda nos praeparat, transeunte Iesu admoniti sunt ut illuminarentur, et ab stante illuminati
sunt. Temporalia enim transeunt, aeterna stant.
29. Quod Dominus dicit discipulis : Dicetis monti huic: tolle et iacta te in mare, de superbia dixit,
quae ad saeculares pertinet: hoc sibi servus Dei dicere debet, ut eam a se repellat, quia ipsi non
congruit, vel quod per eorum fidem, quia per eos Evangelium praedicatum est, ipse Dominus, qui
mons appellatus est 19, ablatus est a Iudeis, ut in Gentes tamquam in mare porro iaceretur.
30. Quod Dominus dicit: Et qui ceciderit super lapidem istum confringetur; super quem vero
ceciderit conteret eum, de his dicit quod cadunt super eum, qui illum modo contemnunt vel iniuriis
afficiunt, ideo nondum penitus intereunt, sed tamen confringuntur, ut non recte ambulent. Super
quos autem cadit,veniet illis desuper in iudicio cum poena perditionis; ideo dixit conteret eos, ut
sint impii tamquam pulvis, quem proicit ventus a facie terrae 20.

5

