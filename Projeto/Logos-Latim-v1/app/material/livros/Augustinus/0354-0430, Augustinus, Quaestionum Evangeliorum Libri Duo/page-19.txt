proiciebant in terram, cum superbe populo loquerentur. Ulcera sunt confessiones peccatorum velut
mali humores a visceribus intimis foras erumpentes; canes qui ea lingebant nequissimi homines
amantes peccata, qui lata lingua etiam laudare non cessant opera mala, quae in se alius gemens et
confitens detestatur; sinus Abrahae requies beatorum pauperum, quorum est regnum caelorum 83,
quo post hanc vitam recipiuntur; sepultura inferni poenarum profunditas, quae superbos et
immisericordes post hanc vitam vorat; quos tamen Dominus in ista narratione dicit videre de
longinquo atque sentire beatorum requiem, quo sane transire non possunt.
38. 2. Quod autem linguam sibi vult refrigerari, cum in flamma utique totus arderet, significat quod
scriptum est: Mors et vita in manibus linguae 84, et quia ore confessio fit ad salutem 85, quod per
superbiam ille non fecit. Extremum autem digiti vel minimam operationem misericordiae significat,
qua per Spiritum Sanctum subvenitur. Cum autem ei dicitur: Recepisti bona in vita tua, illud
tangitur quia felicitatem dilexit saeculi, nec aliam vitam praeter illam in qua superbus tumebat
adamavit. Lazarum autem mala dicit recepisse, quia intellexit huius vitae mortalitatem, labores,
dolores et aerumnas poenam esse peccati, de quo scriptum est: Fuimus et nos naturaliter filii irae
sicut et ceteri 86; de quo iterum scriptum est nec infantem cuius est unius diei vita super terram
mundum esse a peccato 87, quia omnes utique in Adam morimur 88, qui factus est transgressione
mortalis 89.
38. 3. Quod autem dicit ad ea loca, in quibus torquentur impii, iustos etiam si velint non posse
transire, quid aliud significat nisi post hanc vitam ita receptis in carcere, ut non inde exeant donec
reddant novissimum quadrantem 90, per incommutabilitatem divinae sententiae nullum auxilium
misericordiae posse praeberi a iustis, etiam si eam velint praebere. Quo admonet scilicet ut in hac
vita homines subveniant quibus possunt, ne postea, etiam si optime recepti fuerint, eis quos
diligunt opitulari non valeant. Illud enim quod scriptum est: Ut et ipsi recipiant vos in tabernacula
aeterna 91, non de superbis et immisericordibus scriptum est, qualis iste dives fuisse demonstratur,
quod recipi a sanctis in illa tabernacula mereantur, sed de his qui sibi amicos officiosissimis
operibus misericordiae fecerint, quamquam nec ipsos iusti velut propria potestate quasi
gratificando recipiant, sed promissione atque permissione illius qui eos consilio praemonuit ut sibi
amicos facerent, et qui se ipsum pasci, vestiri, hospitio recipi, visitari in unoquoque minimorum
suorum liberatoris bonitate dignatus est 92. Quamquam illa receptio utrum statim post istam vitam
fiat an in fine saeculi in resurrectione mortuorum atqua ultima retributione iudicii, non minima
quaestio est. Sed quandolibet fiat, certe de talibus, qualis ille dives insinuatur, nulla Scriptura fieri
pollicetur.
38. 4. Quinque autem fratres quos habere se dicit in domo pa-tris sui Iudeos significant. Appellati
enim sunt quinque, quia sub Lege detinebantur quae per Moysen data est 93, qui libros quinque
conscripsit. Quod vero Lazarum petit mitti ad fratres suos, sensit se utique indignum qui
testimonium perhibeat veritati; et quia non impetraverat paululum se refrigerari, multo minus
credit relaxari se posse ab inferis ad praedicationem veritatis. Quod Abraham dicit: Si volunt
credere, habent Moysen et Prophetas, non istos Evangelio praeposuit; sed quia Evangelium, sicut
dicit Apostolus, testimonium habet a Lege et Prophetis 94, illis credendo posse eos significat ad
Evangelium pervenire, sicut alio loco ipse Dominus dicit: Si crederetis Moysi, crederetis et mihi; ille
enim de me scripsit 95. Denique ad hoc pertinet quod etiam postea dicit: Si Moysen et Prophetas
non audiunt, neque si quis ex mortuis resurrexerit credent, quia eum praenuntiaverunt Moyses et
Prophetae qui surrexit a mortuis, hoc ipsum etiam de illo quod resurrecturus esset a mortuis,
quibus non credendo utique nec Christo volunt credere. Multo minus ergo cuilibet possunt credere
qui a mortuis resurrexerit, quando ei non credunt cuius resurrectionem Moyses et Prophetae
praedicaverunt, quibus nolunt credere.
38. 5. Aliter etiam intellegi potest ista narratio, ut Lazarum Dominum significari accipiamus
iacentem ad ianuam illius divitis quia se ad aures superbissimas Iudeorum incarnationis humilitate
deiecit, cupiens saturari de micis quae cadebant de mensa divitis, quaerens ab eis vel minima
opera iustitiae, quae suae mensae, hoc est suae potestati per superbiam non usurparent, quae
opera misericordiae atque humilitatis, quamvis minima et sine disciplina et perseverantia vitae
bonae, saltem interdum vel casu facerent, sicut micae cadere de mensa solent. Ulcera passiones
sunt Domini ex infirmitate carnis, quam pro nobis suscipere dignatus est. Canes ergo qui ea
lingebant Gentes sunt, quos homines peccatores et immundos dicebant Iudaei, et tamen passiones
Domini in sacramentis corporis et sanguinis eius per totum iam orbem suavitate devotissima
lambunt. Iam sinus Abrahae intellegitur secretum Patris, quo post passionem resurgens assumptus
est Dominus 96, quo eum portatum ab Angelis ideo dictum credo, quia ipsam receptionem, qua in
secretum Patris abscessit Angeli adnuntiaverunt discipulis intuentibus. Dicendo enim: Quid statis
aspicientes in caelum? 97, quid aliud dixerunt nisi nullo modo posse oculos hominum usque in illud

19

