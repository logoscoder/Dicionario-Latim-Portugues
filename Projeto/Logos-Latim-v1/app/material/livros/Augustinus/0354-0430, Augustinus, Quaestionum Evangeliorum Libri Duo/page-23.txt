huiusmodi; de his enim, in quantum similia sunt, ducitur intellectus eius rei cui adhibentur
insinuandae aut requirendae; aut ex ipsa dissimilitudine aliquid probat, veluti est illud: Quod si
faenum agri quod hodie est et cras in clibanum mittitur Deus sic vestit, quanto magis vos, modicae
fidei? 133 Ad hoc genus pertinet etiam illud quod de servo ait cui dominus denuntiaverat ut a vilicatu
removeretur; fraudem quippe ille fecit domino suo, ut falsatis chirographis debitoribus eius,
quantum commodum visum est, relaxaret. Neque ullo modo nos Dominus ut sibi fraudem faciamus
hortatur; sed si fraudando quia sibi providit in posterum, laudatum eum dicit a domino, quanto
maiore alacritate sibi providere debent in aeternam vitam quibus, ut iuste operentur, iubetur
amicos facere de mammona iniquitatis 134, quod suo loco expositum est 135. Ad hoc genus pertinet
et ille qui non propter amicitiam, sed ut taedio careret, iam dormiens excitatur, ut tres panes
commodet amico suo. Si enim ille molestia compulsus dedit 136, quanto magis Deus, qui suos
diligens 137 ut petamus hortatur, dabit bona petentibus se 138. Itaque illud superius genus his verbis
adiungi potest: Sicut illud ita et illud, hoc autem posterius his verbis: Si illud quanto magis illud, aut:
Si non illud quanto minus illud. Sed alicubi obscure, alicubi aperte ista ponuntur.
45. 2. Hic ergo iniquus iudex non ex similitudine sed ex dissimilitudine adhibitus est, ut ostenderet
Dominus quanto certiores esse debeant qui Deum perseveranter rogant fontem iustitiae atque
misericordiae vel si quid excellentius dici aut audiri potest, cum apud iniquissimum iudicem usque
ad effectum implendi desiderii valuerit perseverantia deprecantis. Ipsa vero vidua potest habere
similitudinem Ecclesiae, quod desolata videtur donec veniat Dominus, qui tamen in secreto etiam
nunc curam eius gerit. Si autem movet, cur electi Dei se vindicari deprecentur, quod etiam in
Apocalypsi Iohannis de martyribus dicitur 139, cum apertissime moneamur ut pro nostris inimicis et
persecutoribus oremus 140, intellegendum est eam vindictam esse iustorum ut omnes mali pereant.
Pereunt autem duobus modis: aut conversione ad iustitiam aut amissa per supplicium potestate
qua nunc adversus bonos, quamdiu hoc ipsum bonis expedit, vel temporaliter aliquid valent. Itaque
etiamsi omnes homines converterentur ad Deum, inter quos sunt etiam inimici pro quibus iubemur
orare, diabolus tamen, qui operatur in filiis diffidentiae 141, remaneret in saeculi fine damnandus.
Quem finem iusti cum venire desiderant, quamvis pro inimicis suis orent, tamen non absurde
vindictam desiderare dicuntur.
46. 1. Homo quidam nobilis abiit in regionem longinquam, accipere sibi regnum et reverti, ipse
Dominus noster Iesus Christus intellegitur; regio longinqua Ecclesia Gentium usque ad fines terrae.
Reverti se tamen dicit; abiit enim ut plenitudo Gentium intraret, revertetur ut omnis Israel salvus
fiat 142. Decem mnas Legem significat propter decalogum, decem autem servos quibus sub illa
positis gratia praedicata est. Sic enim intellegendum est eis datas mnas ad usum, cum intellexerunt
eam ipsam Legem remoto velamine 143 ad Evangelium pertinere. Cives eius qui post eum miserunt
legationem, dicentes se nolle ut regnet sibi, Iudei sunt, qui etiam post resurrectionem eius miserunt
persecutores Apostolis et praedicationem Evangelii respuerunt. Rediit autem accepto regno, quia in
manifestissima et eminentissima claritate venturus est 144, qui eis humilis apparuit cum diceret:
Regnum meum non est de hoc mundo 145.
46. 2. Quod autem servi reddentes rationem ex eo quod acceperant laudantur qui lucrati sunt,
significat eos bonam reddere rationem, qui bene usi sunt eo quod acceperant ad augendas divitias
domini per eos qui credunt in eum. Quod qui facere nolunt in illo significati sunt qui mnam suam in
sudario servavit. Sunt enim homines hac sibi perversitate blandientes ut dicant: Sufficit ut de se
unusquisque rationem reddat. Quid opus est aliis praedicare aut ministrare, ut etiam de ipsis
rationem reddere quisque cogatur, cum apud Dominum etiam illi sint inexcusabiles quibus Lex data
non est neque audito Evangelio dormierunt, quia per creaturam poterant Creatorem cognoscere,
cuius invisibilia a constitutione mundi per ea quae facta sunt intellecta conspiciuntur 146? Hoc est
enim quasi metere ubi non seminavit, id est etiam eos impietatis reos tenere, quibus verbum Legis
aut Evangelii non ministratum est; hoc autem veluti periculum iudicii devitantes pigro languore a
verbi ministratione conquiescunt. Et hoc est quasi in sudario ligare quod acceperant. Mensam quo
danda erat pecunia professionem ipsam religionis accipimus, quae tamquam publice proponitur ad
usum necessarium saluti.
46. 3. Quod autem unus eorum qui bene usi sunt decem adquisivit et alter quinque, significat eos
esse adquisitos in gregem Dei, a quibus ipsa Lex per gratiam intellecta est, sive quia Decalogo
continetur, sive quia ille per quem lata est libros quinque conscripsit. Ad hoc pertinent et decem et
quinque civitates quibus eos praeponit. Multiplicatio enim intellegentiae in ipsa veritate, quae de
unoquoque praecepto vel de unoquoque libro pullulat, ad unum redacta quasi civitatem facit
viventium rationum aeternarum. Est enim civitas non quorumlibet animantium sed rationalium
multitudo, unius legis societate devincta. Quod autem ab illo qui uti noluit aufertur quod acceperat,
et ei datur qui decem habebat, significatur et illum posse amittere munus Dei qui habens non

23

