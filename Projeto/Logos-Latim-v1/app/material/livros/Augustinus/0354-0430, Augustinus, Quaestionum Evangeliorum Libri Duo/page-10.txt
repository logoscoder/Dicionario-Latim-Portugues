1. Quod Zacharias orans pro populo audit ab angelo: Exaudita est oratio tua, ecce Elisabeth uxor
tua concipiet et pariet filium, et vocabis nomen eius Iohannem, primo hoc attendendum est, quia
non est veri simile ut cum pro populi peccatis vel salute vel redemptione ille offerret, sequidem
populus eum expectabat offerentem, quod potuerit relictis publicis votis homo senex uxorem
habens anum pro accipiendis filiis orare, praesertim quia nemo orat accipere quod se accepturum
esse desperat; usque adeo autem ille iam se habiturum filios desperabat, ut hoc angelo promittenti
non crederet. Ergo quod ei dicitur: Exaudita est oratio tua, pro populo intellegendum est. Cuius
populi quoniam salus et redemptio et peccatorum abolitio per Christum futura erat, ad hoc
nuntiatur Zachariae filius nasciturus, quia praecursor Christi destinabatur. Quod autem ei non
credenti angelo, ab eodem angelo dicitur: Et ecce eris tacens donec impleantur haec in tempore
suo, intellegendum est significasse quod prophetia usque ad Iohannem tamquam sileret a sono
intellegibili, quia non est intellecta, donec in Domino compleretur.
2. Quod Dominus de navicula docet turbas, significavit hoc tempus, quando Dominus de auctoritate
Ecclesiae docet Gentes. Quod Dominus ascendens in navem, quae erat Petri, rogat eum a terra
reducere pusillum, significat vel temperate utendum verbo ad turbas, ut nec terrena eis
praecipiantur, nec sic a terrenis in profundiora sacramentorum recedatur, ut ea penitus non
intellegant; vel prius in proximis regionibus Gentibus praedicandum, ut quod dicit item Petro: Duc
in altum et laxate retia vestra in capturam, ad remotiores Gentes, quibus postea praedicatum est,
pertineat, sicut Isaias dicit: Tollite signum in gentes, ad eas quae prope et ad eas quae longe 1. Ut
quod etiam retia rumpebantur piscium copia, et naviculae impletae sunt ita ut mergerentur,
significet hominum carnalium multitudinem tantam futuram in Ecclesia, ut etiam diruptione pacis
exeuntibus inde heresibus et schismatibus tanta remaneret et tanta esset futura illi amissio fidei et
bonorum morum, ut Christo dicere videatur talis Ecclesia: Exi a me, quia peccator homo sum,
tamquam turbis carnalium repleta et eorum moribus pene submersa regimen spiritalium, in quibus
maxime Christi persona eminet, a se repellat quodammodo. Non enim hoc voce linguae dicunt
homines bonis ministris Dei, ut eos a se repellant, sed voce morum et actuum suorum suadent a se
recedi, ne per bonos regantur, et eo vehementius, quo deferunt eis honorem, et tamen factis suis a
se recedere admonent, ut honorificentiam eorum significaverit Petrus cadens ad pedes Domini,
mores autem in eo quod ait : Exi a me, Domine, quia peccator homo sum. Quod tamen quia non
fecit Dominus, non enim recessit ab eis, sed eos subductis navibus ad litus perduxit, significat in
bonis et spiritalibus viris non esse oportere hanc voluntatem, ut peccatis turbarum commoti, quo
quasi securius tranquilliusque vivant, munus ecclesiasticum deserant. Quod ergo subductis ad
terram navibus, relictis omnibus secuti sunt eum Petrus et Iacobus et Iohannes, potest significare
finem temporis, quo ab huius mundi salo, qui Christo inhaeserint, penitus recessuri sunt.
3. Quod Dominus dicit leproso mundato: Vade, ostende te sacerdoti et offer pro emundatione tua,
sicut praecepit Moyses in testimonium illis, hic videtur approbare sacrificium quod per Moysen
praeceptum est 2, cum id non receperit Ecclesia. Quod ideo iussisse intellegi potest, quia nondum
esse coeperat sacrificium sanctum sanctorum 3, quod corpus eius est. Nondum enim obtulerat in
passione holocaustum suum, quo sacrificio confirmato in credentibus populis templum ipsum
eversum est, ubi illa sacrificia offerri solebant. Hoc autem factum est secundum prophetiam
Danielis 4. Non enim oportebat auferri significantia sacrificia priusquam illud quod significabatur
confirmatum esset contestatione Apostolorum praedicantium et fide credentium populorum.
4. De paralytico potest intellegi animam dissolutam membris, hoc est bonis operationibus,
Christum quaerere, id est voluntatem Verbi Dei, impediri autem turbis, nisi testa, hoc est operta
Scripturarum, aperiat et per haec ad notitiam Christi perveniat, hoc est ad eius humilitatem fidei
pietate descendat. Hi autem a quibus deponitur bonos in Ecclesia doctores possunt significare.
Quod autem cum lecto deponitur, significat ab homine in ista carne adhuc constituto Christum
debere cognosci. Quem tamen lectum sanus postea iubetur portare et ire in domum suam, ut
remissione peccatorum convalescentibus per spem bonam membris animae hoc opus restare
intellegatur, ut non iam in carnalibus gaudiis tamquam in lecto requiescat infirmitas animae, sed
magis ipsa contineat affectiones carnales et tendat ad requiem secretorum cordis sui.
5. Non absurde quaestio proponitur, quomodo potuerit duos patres habere Ioseph; nam Mattheus
eum dicit genitum ab eo qui vocabatur Iacob 5, Lucas vero filium esse dicit eius qui vocabatur Heli.
Neque hoc loco illud dici potest, quod unus homo, sicut non solum apud Gentes sed etiam apud
Iudeos accidere solere manifestum est, duo nomina habuerit; cetera enim serie generationum qui
hoc putat facile refellitur. Quid enim de avis, atavis, proavis ceterisque maioribus dicturus est,
quorum diversa nomina singuli evangelistae in sua quisque narratione contexunt? Quid postremo
de ipso numero, quando quidem Lucas a Domino usque ad David quadraginta tres generationes

10

