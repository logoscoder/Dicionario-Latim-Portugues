1 PROLOGUS
Hoc opus non ita scriptum est, ac si Evangelium exponendum ex ordine susceptum esset a nobis,
sed pro arbitrio et tempore consulentis cum quo legebatur, si quid ei videbatur obscurum. Ideoque
multa et fortassis obscuriora praetermissa sunt, quia iam ea noverat, qui ea quae nondum noverat
inquirebat, nec teneri volebat festinationem suam in his quae ante iam sic acceperat, ut etiam
assiduitate audiendi atque tractandi memoriae stabiliter firmeque mandaret. Nonnulla etiam hic
non eodem ordine inveniuntur exposita, quo in Evangelio narrata sunt, quoniam quaedam
festinatione dilata, cum tempus daretur, retractabantur et eo loco scribebantur, qui vacuus in
ordine iam expositarum rerum subsequebatur. Quod posteaquam comperi, ne quis forte quaerens
aliquid legere in hoc opere, quod eum in Evangelio movisset et ad quaerendum excitasset, taedio
perturbati ordinis offenderetur (quando quidem ea quae carptim ut poterant dictabantur in unum
collecta et contexta cognovi), feci ut ad ordinem numerorum praescriptis titulis, quod cuique opus
esset facile investigaret.

2 TITULI QUAESTIONUM LIBRI PRIMI

1. Quod ait: Nemo novit Filium nisi Pater.
2. Quod discipuli Domini coeperunt vellere spicas et manducare.
3. De lino fumigante.
4. De caeco et muto.
5. Quod ait: Et si ego in Beelzebub eicio daemones.
6. Quod ait: Progenies viperarum.
7. Quod ait: Sicut enim fuit Ionas in ventre ceti tribus diebus et tribus noctibus.
8. Quod ait: Cum spiritus immundus exierit ab homine.
9. De fructo centeno, sexageno et triceno.
10. Quod ait: Colligite primum zizania.
11. De grano sinapis quod maius fit omnibus holeribus.
12. De fermento quod accepit mulier et abscondit in farinae satis tribus.
13. De thesauro in agro abscondito.
14. Quod dixerunt Iudei: Unde huic sapientia haec et virtutes?
15. Quod ambulavit in mari ad discipulos.
16. Quid sit: Munus quodcumque est ex me tibi proderit.
17. Quod ait: Omnis plantatio quam non plantavit Pater meus eradicabitur.
18. De puero centurionis et filia Cananeae mulieris.
19. Quid significent muti et caeci et surdi et claudi qui curandi oblati sunt Domino.
20. Quod ait: Facto vespere dicitis: serenum erit, rubicundum est enim caelum.

1

