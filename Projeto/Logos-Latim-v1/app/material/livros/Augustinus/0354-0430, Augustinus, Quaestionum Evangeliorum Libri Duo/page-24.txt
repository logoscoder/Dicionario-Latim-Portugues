habet, id est non utitur, et in eo augeri qui habens habet, hoc est bene utitur. Inimicos ergo suos,
quos iubet coram se interfici, significat impietatem Iudeorum qui ad eum converti noluerunt.
47. Quid est quod ait: Facilius est camelum per foramen acus transire, quam divitem intrare in
regnum Dei? Divitem hic appellat cupidum rerum temporalium et de talibus superbientem. His
divitibus contrarii sunt pauperes spiritu, quorum est regnum caelorum 147. Nam eo manifestatur
omnes cupidos, etiam si facultatibus huius mundi careant, ad hoc genus divitum quod est
reprehensum pertinere, quia postea dixerunt qui audiebant: Et quis poterit salvus fieri?, cum
incomparabiliter maior turba sit pauperum, videlicet intellegentes in eo numero deputari etiam illos
qui, quamquam talia non habeant, tamen habendi cupiditate rapiuntur. Sensus est autem facilius
Christum pati pro dilectoribus saeculi, quam dilectores saeculi ad Christum posse converti. Cameli
autem nomine se intellegi voluit, quia humiliatus onera sustulit. In quo enim manifestius intellegitur
quam in ipso quod scriptum est: Quanto magnus es, humilia te in omnibus 148? Per acum autem
punctiones significat, per punctiones dolores in passione susceptos. Foramen ergo acus dicit
angustias passionis. Quod autem ait: Quae impossibilia sunt apud homines possibilia sunt apud
Deum, non ita accipiendum est, quod cupidi et superbi, qui nomine illius divitis significati sunt, in
regnum caelorum sint intraturi cum suis cupiditatibus et superbia, sed possibile est Deo, ut per
verbum eius, sicut et iam factum esse et cotidie fieri videmus, a cupiditate temporalium ad
caritatem aeternorum et a perniciosa superbia ad humilitatem saluberrimam convertantur.
48. 1. Possemus de propinquantibus ad Iericho sic intellegere, ut iam inde egressi prope tamen
adhuc essent ad eam civitatem. Quod quidem minus usitate dicitur, sed tamen videri posset hoc
dictum quoniam Mattheus egredientibus eis ab Iericho dicit illuminatos duos caecos qui iuxta viam
sedebant 149. De numero quippe nulla esset quaestio, si alter evangelistarum de uno tacuisset unius
reminiscens; nam et Marcus unum commemorat, cum et ipse egredientibus eis ab Iericho dicat
illuminatum 150, cuius et nomen dixit et patrem, ut intellegamus eum fuisse notissimum alterum
ignotum, ut merito ille notus etiam solus decenter commemoraretur. Sed quoniam quae
consequuntur in Evangelio secundum Lucam apertissime ostendunt id quod ipse narrat adhuc
venientibus eis Iericho factum esse, nihil aliud restat intellegere, nisi bis esse factum hoc
miraculum, semel in uno caeco, cum adhuc veniret in illam civitatem, et iterum in duobus, cum
inde egrederetur, ut illud unum Lucas illud alterum Mattheus enarraret, neque hoc sine aliquo
sacramento. Si enim Iericho lunam et ob hoc mortalitatem interpretamur, morti propinquans
Dominus Iudeis solis lumen Evangelii iusserat praedicari, quos significavit ille unus caecus quem
Lucas commemorat, a morte autem resurgens atque ascendens et Iudeis et Gentibus, quos duos
populos significare videntur duo caeci commemorati a Mattheo.
48. 2. Templum in Evangelio ipsum hominem intellege vel etiam adiuncto corpore eius, quod est
Ecclesia 151. Secundum autem id quod est caput Ecclesiae dictum est: Solvite templum hoc et triduo
suscitabo illud. Secundum id vero quod etiam adiuncta Ecclesia intellegitur templum videtur
dixisse: Auferte ista hinc. Scriptum est: Domus mea domus orationis vocabitur, vos autem fecistis
eam domum negotiationis vel speluncam latronum 152. Significavit enim futuros in Ecclesia qui sua
negotia potius agerent vel receptaculum ibi haberent ad occultanda scelera sua, quam ut caritatem
Christi sequerentur et peccatorum confessione accepta venia corrigerentur.
49. Ad id quod dixit: Non enim ultra incipiunt mori, quia connubia propter filios, filii propter
successionem, successio propter mortem; ubi ergo mors non est, neque connubia. Sicut enim nunc
sermo noster decedentibus et succedentibus syllabis peragitur atque perficitur, ita et ipsi homines,
quorum sermo est, decedendo ac succedendo peragunt atque perficiunt ordinem huius saeculi, qui
temporalium rerum pulchritudine contexitur. In illa autem vita, quoniam verbum Dei quo fruemur
nulla decessione ac successione syllabarum completur, sed omnia quae habet semper manendo
simul habet, ita participes eius, quibus ipsum solum erit vita, neque moriendo sibi decedent neque
nascendo succedent.
50. Quod dixit Dominus discipulis: Orate ne intretis in tentationem. Et ipse avulsus est ab eis
quantum iactus est lapidis, tamquam hoc eos admonuerit, ut in eum dirigerent lapidem, id est
usque ad ipsum perducerent intentionem Legis, quae scripta erat in lapide 153. Usque ad illum enim
potest pervenire ille lapis, quoniam finis Legis est Christus ad iustitiam omni credenti 154.
51. 1. Quod scriptum est de Domino: Finxit se longius ire, non ad mendacium pertinet. Non enim
omne quod fingimus mendacium est; sed quando id fingimus quod nihil significat, tunc est
mendacium. Cum autem fictio nostra refertur ad aliquam significationem, non est mendacium sed
aliqua figura veritatis. Alioquin omnia quae a sapientibus et sanctis viris, vel etiam ab ipso Domino
figurate dicta sunt mendacia deputabuntur, quia secundum usitatum intellectum non subsistit

24

