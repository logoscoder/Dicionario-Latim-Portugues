porcorum fugientes ista nuntiarunt, significat quosdam etiam primates impiorum, quamquam
christianam legem fugiant, potentiam tamen eius per Gentes stupendo et mirando praedicare.
Quod Geraseni prodeunt videre quod factum est, et inveniunt hominem vestitum et mente sana
sedere ad pedes Iesu, et cognoscentes quid factum sit, rogant Iesum ut ab eis discederet magno
timore perculsi, significat multitudinem vetusta sua vita delectatam honorare quidem sed nolle pati
christianam legem, dum dicunt quod eam implere non possint, admirantes tamen fidelem populum
a pristina perdita conversatione sanatum. Quod ille cupit iam esse cum Christo et dicitur ei: Redi
domum tuam, et enarra quanta tibi fecit Deus, ex illa Apostoli sententia recte potest intellegi, cum
ait: Dissolvi et esse cum Christo multo magis optimum, manere in carne necessarium propter vos
28
, ut sic quisque intellegat post remissionem peccatorum redeumdum sibi esse in conscientiam
bonam, et serviendum Evangelio propter aliorum etiam salutem, ut deinde cum Christo requiescat,
ne cum praepropere iam vult esse cum Christo, neglegat ministerium praedicationis, fraternae
redemptioni accommodatum.
14. Sicut viginti quattuor horis totus orbis peragitur atque lustratur, ita ministerium illustrandi orbis
per Evangelium Trinitatis in septuaginta duobus discipulis intimatur; vicies quater enim terni
septuaginta duo faciunt. Quod autem binos mittit, sacra- mentum est caritatis, sive quia duo sunt
caritatis praecepta 29, sive quia omnis caritas minus quam inter duos esse non potest.
15. Si quod lumen est in te tenebrae sunt, ipsae tenebrae quantae? 30; lumen dixit bonam
intentionem mentis qua operamur, tenebras autem ipsa opera appellat, sive quia ignoratur ab aliis
quo animo illa faciamus, sive quia eorum exitum etiam ipsi nescimus, id est quomodo exeant atque
proveniant eis quibus nos ea bono animo impendimus. Plerumque enim beneficiis nostris male
utendo corrumpuntur, quibus nos ea misericorditer benivola intentione praestamus.
16. Nunc vos, Pharisei, quod deforis est calicis et catini mundatis. Hinc et deinceps quod dicit in
Phariseos et Legis doctores 31 hoc est quod superius dixit: Obfirmaverat faciem in Ierusalem 32, ut
eis aperte diceret vitia et peccata eorum.
17. Ideo dicitur Spiritus Sanctus digitus Dei 33, propter partitionem donorum quae in eo dantur
unicuique propria sive hominum sive angelorum. In nullis enim membris nostris magis apparet
partitio quam in digitis.
18. Ieiunium aut in tribulatione est aut in gaudio: in tribulatione ad propitiandum Deum pro
peccatis, in gaudio vero, cum tanto minus delectant carnalia, quanto spiritalium maior sagina est.
Cum ergo Dominus interrogatus esset, cur discipuli eius non ieiunarent, de utroque ieiunio
respondit. Namque ad illud quod in tribulatione ieiunari solet pertinet quod ait sponsi filios tunc
ieiunaturos, cum ab eis ablatus fuerit sponsus; tunc enim desolabuntur, et in merore ac luctu erunt,
donec eis per Spiritum Sanctum gaudia consolatoria retribuantur. Quo dono percepto etiam ieiunii
alterum genus, quod fit per laetitiam, iam renovati in vitam spiritalem convenientissime
celebrabunt. Quod antequam accipiant, dicit eos tamquam vetera vestimenta, quibus
inconvenienter novus pannus assuitur, id est aliqua particula doctrinae, quae ad novae vitae
temperantiam pertinet; quia si hoc fiat, et ipsa doctrina quodammodo scinditur, cuius particula
quae ad ieiunium ciborum valet inopportune traditur, cum illa doceat generale ieiunium non a
concupiscentia ciborum tantum, sed ab omni laetitia temporalium delectationum. Cuius quasi
pannum, id est partem aliquam quae ad cibos pertinet, dicit non oportere hominibus adhuc veteri
consuetudini deditis impertiri, quia et illinc quasi conscissio videtur fieri, et ipsi vetustati non
convenit. Dicit etiam similes eos esse veteribus utribus, quos vino novo, id est spiritalibus
praeceptis, facilius disrumpi quam id posse continere dicit. Erant autem iam utres novi, cum post
ascensum Domini desiderio consolationis eius orando et sperando innovabantur. Tunc enim
acceperunt Spiritum Sanctum, quo impleti, cum omnium qui de diversis Gentibus aderant linguis
loquerentur, dicti sunt musto pleni 34. Novum enim vinum iam novis utribus venerat.
19. Homo quidam descendebat ab Ierusalem in Iericho, ipse Adam intellegitur in genere humano;
Ierusalem civitas pacis illa caelestis 35, a cuius beatitudine lapsus est; Iericho luna interpretatur et
significat mortalitatem nostram propter quod nascitur, crescit, senescit et occidit; latrones diabolus
et angeli eius, qui eum spoliaverunt immortalitate et plagis impositis peccata suadendo reliquerunt
semivivum, quia ex parte qua potest intellegere et cognoscere Deum vivus est, homo, ex parte qua
peccatis contabescit et premitur mortuus est, et ideo semivivus dicitur 36. Sacerdos autem et levita
qui eo viso praeterierunt sacerdotium et ministerium Veteris Testamenti significant, quod non
poterat prodesse ad salutem. Samaritanus custos interpretatur, et ideo ipse Dominus significatur
hoc nomine. Alligatio vulnerum est cohibitio peccatorum; oleum consolatio spei bonae propter
indulgentiam datam ad reconciliationem pacis; vinum exhortatio ad operandum ferventissimo

13

