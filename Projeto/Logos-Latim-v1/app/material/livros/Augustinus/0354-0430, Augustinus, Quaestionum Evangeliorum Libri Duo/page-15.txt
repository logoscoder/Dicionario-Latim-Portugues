27. Quod Dominus dixit: Cum videritis nubem orientem ab occasu, carnem suam a morte
resurgentem significat; ex illo enim omnibus terris imber evangelicae praedicationis infusus est;
austrum flantem ante aestus tribulationes leviores ante iudicium.
28. Quod Dominus dixit: Si enim quod minimum est non potes- tis, cum de augenda corporis
statura diceret: minimum est hoc, scilicet Deo corpora operari.
29. 1. Cum diceret discipulis non debere haberi sollicitudinem de cibis, ait: Et nolite in sublime
extolli. Primo enim haec ad necessitatem implendam homo quaerit; cum autem haec abundaverint,
incipit et superbire de talibus. Tale est hoc ac si vulneratus quis iactet, quia habeat multa emplastra
in domo, cum hoc illi bonum esset, ut vulnera non haberet et ne uno quidem indigeret emplastro.
29. 2. Congruenter hydropicum animali quod cecidit in puteumcomparavit, humore enim laborabat,
sicut illam mulierem quam decem et octo annis alligatam dixerat, et ab eadem alligatione solvebat,
comparavit iumento quod solvitur, ut ad aquam ducatur. Hydropem autem recte comparamus diviti
avaro, sicut enim ille quanto magis abundat humore inordinato, tanto amplius sitit, sic iste quanto
est copiosior divitiis quibus non bene utitur, tanto ardentius talia concupiscit, illam vero ita morbo
incurvam, ut se erigere non possit, animae terrenis opinionibus debilitatae atque oppressae, ita ut
divina cogitare non valeat.
30. Quod de civitate adducit invitatos ad cenam, de ipsa gente Iudeorum qui crediderunt significat,
debiles peccatis non habentes superbiam quasi iustitiae, quae mendax primates eorum a gratia
prohibebat. Quod autem de sepibus et viis alios adduci iussit, cum adhuc locus esset, Gentes
significat propter diversas vias sectarum et spinas peccatorum.
31. Sumptus ad turrem aedificandam vires ad discipulatum Christi obtinendum et decem milia
praeliaturi cum rege, qui habet viginti milia, simplicitatem christiani dimicaturi cum duplicitate
diaboli, hoc est cum dolis et fallaciis eius, in affectu constituit renuntiantis omnibus quae sunt eius,
ita enim concludit: Sic ergo omnis ex vobis qui non renuntiat omnibus quae sunt eius, non potest
meus esse discipulus. Inter quae omnia etiam ipsa temporalis vita intellegatur necesse est, quam
oportet sic possidere ad tempus, ut non te impediat ab aeterna qui eam fuerit minatus auferre.
Sicut autem de turre non perfecta per opprobrium deterruit dicentium: Quia hic homo coepit
aedificare et non potuit consummare, sic in rege cum quo dimicandum est ipsam pacem accusavit,
cum ait: Adhuc illo longe agente legationem mittens rogat ea quae pacis sunt, significans etiam
minas imminentium a diabolo tentationum non sustinere homines qui non renuntiant omnibus quae
possident, et pacem cum eo facere consentiendo illi ad committenda peccata. Turrem quippe
aedificare et contra regem illum dimicare, esse discipulum Christi est; habere autem sumptus ad
perficiendam turrem et habere fortia decem milia contra viginti milia regis, renuntiare est omnibus
quae sunt eius.
32. Salem infatuatum apostatam, ovem perditam omnes peccatores dixit qui per penitentiam
reconciliantur Deo; quam humeris suis portat, quia humiliando se tales erexit. Ideo autem illas
nonaginta novem dixit quas reliquit in deserto, quia superbos significant, tamquam solitudinem
gerentes in animo, dum solos se videri volunt, quibus ad perfectionem unitas deest. Cum enim
quisque a vera unitate divellitur, superbia divellitur; suae quippe potestatis esse cupiens non
sequitur unum, quod Deus est. Ideoque et in nonaginta novem ovibus et in novem dragmis ponit
eorum significationem, qui de se praesumentes peccatoribus ad salutem redeuntibus se
praeponunt. Unum enim deest et ad novem ut decem sint, et ad nonaginta novem ut centum sint,
et si per ceteros numeros hoc consideres. Nam et nongentis nonaginta novem unum deest ut mille
sint, et ad novem milia nongentos nonaginta novem unum deest ut decem milia sint. Variari ergo
per brevitatem et magnitudinem numeri possunt quibus unum deest ut perficiantur, ipsum vero
unum sine varietate in se manens cum accesserit perficit, cui deputat omnes per penitentiam
reconciliatos, quae humilitate obtinetur.
33. 1. Homo habens duos filios Deus habens duos populos intellegitur, tamquam stirpes duas
generis humani, unam eorum qui permanserunt in unius Dei cultu, alteram eorum qui usque ad
colenda idola deseruerunt Deum. Ab ipso autem exordio creaturae mortalium consideratio debet
intendi. Maior ergo filius ad cultum unius Dei pertinet; minorem in regionem longinquam profectum
esse dicit. Petiit enim ut sibi pars substantiae quae eum tangeret daretur a patre, tamquam anima
potestate sua delectata id quod illi est vivere, intellegere, meminisse, ingenio alacri excellere.
Omnia ista divina sunt munera, quae in potestatem accipiens per liberum arbitrium, quia divisit
pater filiis substantiam, minor filius in regionem longinquam profectus est, male utendo naturalibus
bonis eo ipso quod patrem deseruit cupiditate fruendi creatura relicto ipso Creatore 44. Quod non
post multos dies dixit factum, ut congregatis omnibus peregre proficisceretur in regionem

15

