87. (29, 1) Et mense septimo una mensis. Secundum hanc locutionem dictum est in Genesi: Et
facta est vespera et factum est mane, dies unus 13; nam et ibi sicut hic graecus habet
,
unde quidam hic interpretantes: " prima die mensis ", necessariam locutionem praetermiserunt,
quamvis a sententia verborum non recesserint.
88. (29, 2) Vitulum unum ex bobus, arietem unum. Non ait: " ex ovibus ", sicut illud: ex bobus, cum
et illud, si deesset, plenum esset.
89. (29, 2) Agnos anniculos sine vitio septem. Hoc quod in agnis posuit: sine vitio, per omnia
subauditur, et in vitulo scilicet et in ariete.
90. (29, 4) Decima decima agno uni septem agnis, id est: singula singulis.
91. (29, 39) Exceptis votis vestris et voluntaria vestra et holocaustomata vestra et sacrificia vestra
et libamina vestra et salutaria vestra. Hanc locutionem, si vel graeca esset, non notarem. Non enim
ait: Exceptis votis vestris et voluntariis vestris et cetera, ut coeperat, sed neque: Excepta vota
vestra, ut ab ipso velut soloecismo inciperet, sed, cum prius recte usitata locutione dixisset:
Exceptis votis vestris, ea deinde adiunxit per alium casum, ubi subaudiri non possit: " exceptis ",
sed: " excepta "; quod non admittit nec graeca nec latina locutio.
92. (30, 3) Homo, homo quicumque voverit votum Domino, pro eo, quod est: omnis homo.
93. (30, 4) Cum autem mulier voverit votum Domino aut definierit definitionem in domo patris sui
in iuventute sua. Hic mulierem feminam dicit, etiamsi virgo sit, more Scripturarum; unde etiam de
Christo est, quod ait Apostolus: Factum ex muliere 14.
94. (30, 5) Et audierit pater eius vota eius et definitiones eius, quas definivit. " Definitiones definivit
" locutio est.
95. (30, 5) Definivit adversus animam suam; id est: adversus delectationes animae suae.
96. (30, 5) Et tacuerit pater eius, et stabunt omnia vota eius. Hic plus habet: et; nam integer
sensus est: si audierit et tacuerit pater eius, stabunt omnia vota eius.
97. (30, 7) Si autem facta fuerit viro, intellegitur: " nupserit "; Scriptura sic loquitur.
98. (30, 7) Et vota eius super eam, subauditur: " sunt ", quod nonnulli etiam interpretes addiderunt.
99. (30, 13) Omnia quaecumque exierint ex labiis eius secundum vota eius et secundum
definitiones quae adversus animam eius, non manet ei, cum exspectaretur numerus pluralis, ut
diceret: " non manent ei "; nam ita nonnulli interpretati sunt vitantes istum quasi soloecismum.
100. (31, 4) Mille ex tribu et mille ex tribu, ex omnibus tribubus Israel. Numquid duodecies dixit
mille? Et tamen repetitio ista millenos significat.
101. (31, 8) Interfecerunt in gladio, quod usitate diceretur: interfecerunt gladio.
102. (31, 10) Et omnes civitates eorum quae in habitationibus eorum. Subauditur: " erant ".
103. (31, 10) Et villas eorum succenderunt in igni, quod usitate diceretur: " succenderunt igni ".
104. (31, 18) Et omnem multitudinem mulierum, quae non novit concubitum masculi, vivificate.
Nusquam certius apparet hebraea locutione mulieres etiam virgines dici solere.
105. (31, 28-29) Et a dimidia parte eorum accipietis, et dabis ea Eleazar sacerdoti primitias Domini.
Non dixit: " dabitis ".
106. (31, 35) Et animae hominum a mulieribus, quae non cognoverunt concubitum viri, omnis
anima duo et triginta milia. Et hic superior locutio confirmata est mulieres dici etiam quae non
cognoverunt concubitum viri, id est virgines.

34

