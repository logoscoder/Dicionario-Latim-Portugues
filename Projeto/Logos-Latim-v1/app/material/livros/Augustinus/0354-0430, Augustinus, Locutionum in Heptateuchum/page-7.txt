101. (27, 9) Et vade ad oves, et sume mihi duos haedos teneros et bonos; nomine ovium utriusque
pecoris genus significavit, quod in eisdem pascuis simul erant.
102. (28, 4) Et det tibi benedictionem patris tui Abraham; Isaac dicit filio suo de avo eius patre suo.
103. (28, 5) Et exiit in Mesopotamiam Syriae; quasi Mesopotamia dicatur nisi Syriae, quamvis hoc
Septuaginta non habere perhibeantur: Syriae, sed cum asterisco scriptum est.
104. (28, 15) Deus ad Iacob: Non derelinquam te, donec faciam omnia quae tecum locutus sum;
quasi dimissurus eum, cum fecerit; non utique, sed locutio est.
105. (28, 16) Surrexit Iacob de somno suo, et dixit: " Quia est Dominus in loco hoc, ego autem
ignorabam "; plenus sensus est, etsi non habeat: quia.
106. (28, 16) Est Dominus in loco hoc; ac si diceret: est hic demonstratio Domini; non enim
Dominus in loco est.
107. (29, 5) Iacob interrogans quod ait: Nostis Laban filium Nachor? Cum esset filius Bathuel;
intellegendum est nobiliorem fuisse Nachor, et merito dignitatis eius factum esse ut de ipso
interrogaret. Filium autem dici et avi et proavi et ultra maioris alicuius eum qui ex illo propagatur,
usitatissimae locutionis est. Hinc est quod et Isaac patrem filii sui appellavit Abraham, sicut paulo
ante commemoravi.
108. (29, 7) Adhuc est dies multa, nondum est hora congregandi pecora.
109. (30, 4) Et dedit illi Ballan ancillam suam ipsi uxorem; plenum esset, etsi ipsi non adderetur.
110. (30, 27) Si inveni gratiam ante te, auguratus essem; benedixit enim me Deus in introitu tuo;
non videtur consequens, quia hic dicendum fuit: " Si invenissem gratiam ante te, auguratus essem
"; nunc autem: Si inveni, ordo est: " Si inveni gratiam ante te, permitte me augurari "; ita enim dixit:
auguratus essem, tamquam diceret: " O si auguratus essem! ". Id est ad bonum augurium te in
domo mea haberem.
111. (30, 33) Et exaudiet me iustitia mea in die crastino; id est: exaudiri me faciet.
112. (31, 2) Et vidit Iacob faciem Laban, et ecce non erat ad eum sicut hesterna et nudustertiana
die; familiarissima in Scripturis locutio, hesterna et nudustertiana die, pro tempore praeterito
posuit.
113. (31, 10) Et vidi oculis meis in somno; cum clausi sint in somno oculi corporis.
114. (31, 13) Ego sum Deus, qui apparui tibi in loco Dei, locutio est. An Deus in loco Dei sic
accipiendum est, quomodo: Pluit Dominus a Domino 6, Filius a Patre?
115. (31, 31) Respondens autem Iacob dixit ad Laban: " Dixi enim, ne forte auferas filias tuas a me,
et omnia mea ".
116. (31, 33) Intravit autem Laban et inscrutatus est in domo Liae; advertendum est quomodo
dicatur domus uxoris, cum in itinere comprehensi sint a Laban; nisi forte consuetudo Scripturarum
dicit domum pro cubiculo vel tentorio, quomodo etiam ancillarum domos dicit.
117. (31, 37) Iacob dicit ad Laban: Quia scrutatus es omnia vasa domus meae; nunc unam domum
dicit, cuius membra erant domus uxorum eius et concubinarum; ut intellegatur domos appellatas,
cum essent cubicula aut tentoria, quos etiam " papiliones " vocant.
118. (31, 42) Nisi Deus patris mei Abraham et timor Isaac esset mihi; patrem suum appellat avum
suum, sicut ei dixerat Isaac pater eius.
119. (32, 4-5) Misit autem Iacob nuntios ante se ad Esau fratrem suum in terram Seir in regionem
Edom, et mandavit illis dicens: " Sic dicetis domino meo Esau: Sic dicit puer tuus Iacob, cum Laban

7

