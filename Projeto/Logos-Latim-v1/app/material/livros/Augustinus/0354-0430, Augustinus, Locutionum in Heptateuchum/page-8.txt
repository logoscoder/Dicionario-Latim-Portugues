habitavi et demoratus sum usque modo, et facti sunt mihi boves et asini et oves et pueri et puellae,
et misi nuntiare domino meo Esau "; non dixit: " Misi nuntiare tibi ".
120. (32, 18) Si interrogaverit te Esau dicens: " Cuius es? Et quo vadis? Et cuius haec quae
antecedunt te? ". Et dices: " Pueri tui Iacob "; plenum esset et integrum, etiam si et non haberet.
121. (32, 19) Munera misit domino meo Esau, et ecce ipse post nos; dicendum autem fuerat usitata
locutione: munera misi domino meo tibi, aut: munera misit domino suo tibi.
122. (32, 23) Surrexit autem eadem nocte, et accepit uxores duas et duas ancillas; hic
distinguuntur ab uxoribus, quas prius uxores Scriptura dixerat.
123. (32, 23) Et accepit duas uxores et duas ancillas; notandum est quemadmodum dicatur
consuetudine Scripturarum: accepit; non enim tunc eas duxit, aut tunc a socero accepit.
124. (33, 13) Quod habent latini codices: Et oves et boves fetantur; graeci habent: fetantur super
me; quod ea significatione dictum est, ut intellegatur: " super sollicitudinem vel curam meam ";
quomodo solemus loqui, cum dicimus super caput nostrum esse aliquid, cuius maximam curam
gerimus.
125. (34, 7) Et filii Iacob venerunt de campo, et cum audissent, compuncti sunt viri, et triste erat
illis valde, quod turpe fecerat in Israel, quod dormisset cum filia Iacob, et non sic erit; difficile talis
locutio reperitur in Scripturis, non inducta persona loquentium scriptorem verba eorum
interposuisse; non enim ait: " et dixerunt ", sed hoc tacito verba dixit eorum. Nam qui alii dicere
potuerunt: et non sic erit, nisi qui graviter indignati vindictam moliebantur?
126. (34, 8) Notandum quod Emmor loquens de Dina ad Iacob et filios eius: filiam dicit vestram;
non dicit: " filiam tuam, sororem istorum ".
127. (34, 15) In hoc similes erimus vobis, et habitabimus in vobis; id est: inter vos.
128. (34, 19) Appositus enim erat filiae Iacob; id est: amabat eam.
129. (34, 26) Et filium eius Sychem interfecerunt in ore gladii; ac si diceret: " gladio ".
130. (34, 28-29) Quae abstulerunt filii Iacob de civitate Sichimorum Salem, cum eam
expugnavissent, sic enumerantur: Oves eorum, et boves eorum, et asinos eorum, quaecumque
erant in civitate, et quaecumque erant in campo tulerunt; et omnia corpora eorum et omnem
supellectilem eorum et uxores eorum captivaverunt, et diripuerunt quaecumque erant in civitate,
et quaecumque erant in domibus. Inter haec omnia non satis intellegitur quid dixit: et corpora
eorum; neque enim suspicandum est, quod corpora abstulerunt peremptorum; sed rerum
intellegenda sunt, quae corporaliter possidentur; ut eorum sit executio quod sequitur: et
supellectilem, et cetera, sicut in iure dicitur " traditio corporum "; quamquam Graeci
"
servos " appellant usitatissima locutione, sed quia non
, sed:
hic dictum est, non est
temere confirmandum, servos significatos; fieri tamen potest, ut hoc magis sit.
131. (36, 40) Cum gentem Edom, id est Idumaeorum, commemoraret Scriptura, et qui in ea
regnassent, postea dicit: Haec nomina principum Esau, secundum loca eorum in regionibus eorum,
et in gentibus eorum; gentes appellans unius gentis, propter familiarum multiplicatas generationes,
cum etiam ipse Edom vocaretur; unde et gens, quam propagavit, cognominata est, cuius utique
pater fuit.
132. (37, 21) Cum audisset autem Ruben, liberavit eum de manibus eorum, et dixit: " Non feriamus
eum in anima ". Non ergo liberavit eum, et inde hoc dixit; sed hoc dicendo eum liberavit. Prius ergo
dixit: liberavit eum, et deinde brevi recapitulatione quomodo eum liberaverit, insinuerat.
133. (37, 21) Non feriamus eum in animam; hoc loco nomine " animae " vitam corporis animati
significat, per efficientem id quod efficitur. Secundum hoc videri potest etiam ad diabolum dictum
esse de Iob: Animam eius ne tangas 7; id est: ne occidas eum. Nam secundum illam significationem
qua natura animae commemoratur, illud a Domino dicitur: Nolite timere eos qui corpus occidunt,
animam autem non possunt occidere 8.

8

