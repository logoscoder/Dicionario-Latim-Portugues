51. (21, 7-8) Mulierem fornicariam et profanam non accipient, et mulierem eiectam a viro suo;
quoniam sanctus est Domino Deo suo; non dixit: " quoniam sancti sunt ", sed tamquam de uno
loqueretur, cum coeperit a plurali. Deinde sequitur singulariter: Sanctificavit eum, dona Domini Dei
vestri iste offeret; sanctus est, quoniam sanctus ego Dominus qui sanctifico eos; rursus ad pluralem
conclusit.
52. (22, 11) Si autem sacerdos possederit animam emptam pecunia, hic edet de panibus eius; non
dixit: haec edet, cum animam dixerit, quae generis est feminini; sed potius ad illud respexit quod
per animam significare voluit, id est hominem.
53. (22, 12) Et filia hominis sacerdotis si fuerit viro alienigenae; id est: si nupserit viro alienigenae.
54. (22, 26-27) Et locutus est Dominus ad Moysen dicens: Vitulum aut ovem aut capram, cum
natum fuerit, et erit septem dies sub matre sua; plus videtur habere et, secundum usitatissimas
locutiones in Scripturis, quas latini plerique transferre noluerunt.
55. (22, 32) Et sanctificabor in medio filiorum Israel; quod est: "sanctus habebor "; neque enim
Dominus etiam praeter filios Israel non est sanctus. Eo sensu dictum est et in oratione dominica:
Sanctificetur nomen tuum 4, id est: sanctum habeatur ab hominibus.
56. (23, 2) Loquere ad filios Israel, et dices ad eos: Sollemnia Domini quae vocabitis vocata sancta,
ista sunt sollemnia mea; sex diebus facies opera; cum ad plures loquendum dixerit, tamquam ad
unum postea loquitur.
57. (23, 15-16) Et numerabitis vobis a die crastino sabbati quo obtulerit gremium superpositionis,
septem septimanas integras numerabis; non dixit: " numerabitis ", cum ad plures superius
loqueretur.
58. (24, 11) Et cum nominasset filius mulieris Israelitidis, nomen maledixit; cum hic non addiderit:
Dei, manifestum est tamen nomen Dei esse intellegendum cui maledixit.
59. (24, 15) Homo, homo si maledixerit Deum, suum peccatum accipiet. Ecce ubi satis apparet
locutionis esse, cum dicitur: Homo, homo, tamquam dicat: Homo ille aut ille, hoc est quicumque
homo; non sicut quidam putaverunt: Homo, homo ita dici, tamquam laudabiliter nuncupetur, ac si
diceretur: Homo, sed homo; id est, non qualiscumque velut similis pecori, sed qui vere sit homo;
quem sensum non esse verum, sed locutionis hoc esse Scripturarum, aperte hic ostenditur, cum in
eo dicitur qui culpatur, non qui laudatur.
60. (25, 46) Cum de servis ageret, quos liceret habere Israelitis: Et erunt vobis, inquit, in
possessione in aeternum; cum utique aeterni moriendo esse non possent vel domini vel servi;
aeternum ergo dixit, ubi non est temporis praestitutus modus quousque serviant sicut constitutus
est eis, quos in remissione dimitti iubet libertati suae.
61. (26, 3) Si in praeceptis meis ambulaveritis, et mandata mea observaveritis, et feceritis ea, et
dabo pluviam vobis in tempore suo; superfluum est: et, consuetudini locutionis nostrae, sed more
Scripturarum additum; sequebatur enim: dabo vobis.
62. (26, 18) Et si usque adhuc non oboedieritis mihi, et apponam castigare vos septies in peccatis
vestris; etiam hic superfluum est: et, sequebatur enim: apponam castigare vos; quod autem ait:
septies, pro omni numero accipiendum est.

7 LIBER QUARTUS

8 LOCUTIONES DE NUMERIS

1. (1, 4) Et vobiscum erunt unusquisque secundum caput uniuscuiusque principum.

28

