21. (21, 2) Mandavit Dominus in manu Moysi. Locutio familiarissima Scripturis; ita enim dicitur:
verbum, quod factum est in manu illius vel illius Prophetae, hoc est in potestate dicendi datum.
22. (21, 40) Et accepit Iesus cultros petrinos, in quibus circumciderat filios Israel. Non dixit: quibus
circumciderat, sed: in quibus.
23. (22, 7) Et ubi dimisit eos Iesus in domos suas, et benedixit eos dicens. Plus videtur hic
copulativa coniunctio, id est: " et "; nam ita dici posset: Et ubi dimisit eos Iesus in domos suas,
benedixit eos dicens.
24. (22, 8) Item alia locutio notanda est, quod cum dixisset Scriptura: Et benedixit eos Iesus dicens
atque his verbis intentos fecisset audire, quid benedicendo dixit Iesus, hoc solum subiecit: In divitiis
multis abierunt in domos suas; et pecora multa valde et argentum et aurum et vestem multam
valde diviserunt praedam inimicorum suorum cum fratribus suis; quod magis esse narrantis quam
benedicentis apparet.
25. (22, 10) Aedificaverunt ibi aram super Iordanem, aram magnam videre; ista locutio etiam in
sermone latino nota est.
26. (22, 11) Et audierunt filii Israel dicentium. Non ait: dicentibus vel: dicentes.
27. (22, 27) Servire servitutem Domini. In qua locutione duo notanda sunt: et servire servitutem,
quae etiam latina locutio reperitur, et: servitutem Domini, id est, quae debetur vel exhibetur
Domino.
28. (22, 30) Et audientes Phinees sacerdos et omnes principes synagogae, qui erant cum illo,
verba, quae locuti sunt filii Ruben et filii Gad et dimidium tribus Manasses, et placuerunt illis.
Audientes pro: " audierunt " positum est, aut plus est hic: " et ". Nec tamen sine inconsequentia,
quia: " cum audissent " dicendum fuit.
29. (23, 1) Et Iesus senior provectus diebus. Hoc de Abraham dictum notavimus seniorem in
Scripturis non solum illum appellari, qui est infra aetatem senis, sed etiam valde senem 4, unde non
omnis senior senex, omnis autem senex senior dici potest.
30. (24, 7) Et induxit super illos mare et operuit super illos; non ait: " operuit illos ", quamvis
nonnulli interpretes hoc maluerint dicere.
31. (24, 17) In omnibus gentibus quas transivimus per ipsas; usitatae in Scripturis sunt istae
locutiones nec tam crebro notandae quam crebro intercurrunt.

13

14

LIBER SEPTIMUS

LOCUTIONES DE IUDICIBUS

1. (1, 1) Et factum est postquam defunctus est Iesus, interrogabant filii Israel in Domino; non ait: "
Dominum ", quod sermonis nostri consuetudo poscebat.
2. (1, 3) Et bellemus in Chananaeo. Non dixit: " adversus Chananaeum ", aut: " contra Chananaeum
", aut: saltem " in Chananaeum ".
3. (2, 8) Et mortuus est Iesus filius Nave servus Domini, filius centum decem annorum. Ista
repetitio, quod, cum dixisset filius Nave, repetivit filius et deinde addidit: centum decem annorum
inusitata est ut potius filius centum decem annorum diceret, quam homo centum decem annorum;
sed tamen et alibi reperitur.

43

