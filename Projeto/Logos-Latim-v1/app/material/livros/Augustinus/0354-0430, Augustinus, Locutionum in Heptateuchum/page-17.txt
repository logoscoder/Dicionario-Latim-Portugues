44. (8, 18) Fecerunt autem similiter et incantatores veneficiis suis, ut educerent cyniphes, et non
poterant. Notandum est: fecerunt dictum pro eo quod est: conati sunt facere. Nam utique si
fecerunt similiter, procul dubio eduxerunt cyniphes; sed quia sequitur: ut educerent, et non
poterant; non ergo similiter fecerunt, sed similiter facere conati sunt. Aut si forte et ipsi, quamvis
veneficiis agerent, eadem tamen agendi specie virgam extendebant, quod Scriptura non expressit,
ad hoc referendum est: fecerunt similiter.
45. (8, 21) Et in terram super quam sunt super eam.
46. (8, 22) Et gloriosam faciam in die illa terram Gessen, in qua populus meus inest super eam.
47. (8, 29) Et dixit Moyses: Ego exeam a te, et orabo ad Deum, et exibit cynomyia a Pharaone et a
servis eius; quasi alteri diceret: exeam a te, et de altero Pharaone subsequeretur, a quo esset
exitura cynomyia.
48. (9, 1) Dimitte populum meum, ut mihi serviant.
49. (9, 18. 24) Ecce ego pluam hanc horam crastinam diem grandinem multam. Grando autem
multa valde valde.
50. (9, 29. 28) Et desinent voces et grando. Notandum est Scripturam, voces solere appellare
tonitrua, quas voces Dei etiam Pharao superius appellavit dicens: Orate pro me ad Dominum, ut
desinantfieri voces Dei; ubi et illa locutio est quod dixit: desinant fieri voces.
51. (10, 2) Ut narretis in aures filiis vestris, et filiis filiorum vestrorum quaecumque illusi Aegyptiis;
notandum quemadmodum dicatur illusi, ne forte ita sit dictum: Draco hic quem finxisti ad
illudendum ei 6, et illud in Iob: Hoc est initium figmenti Domini quod fecit ad illudendum ab Angelis
eius 7.
52. (10, 4) Ecce ego induco hanc horam crastino die locustam multam. Ecce quemadmodum
superius dixit ranam, ubi diximus plerumque plus intellegi cum aliquid huiusmodi singulariter
dicitur, quam si pluraliter diceretur. Manifestum est enim plus sonare: locustam multam, quam si
diceret: locustas multas.
53. (10, 8) Qui autem et qui sunt qui ibunt? Quotidie dicimus consuetudine familiariore: Quam qui
et qui ibunt?
54. (10, 15) Non est relictum viride nihil in lignis; dicendum fuit more locutionis nostrae: Non est
relictum viride aliquid in lignis.
55. (10, 16-17) Pharao ad Moysen: Peccavi ante Dominum Deum vestrum et in vobis; suscipite
ergo delictum meum; hac locutione et ad Ioseph usi sunt fratres eius ubi dixerunt: Accipe
iniquitatem servorum Dei patris tui 8.
56. (10, 23) Quod latini habent: Et nemo vidit fratrem suum tribus diebus; graecus habet: Et non
vidit nemo fratrem suum; notandum etiam fratrem hominis quemlibet hominem dici.
57. (10, 24) Pharao dicit ad Moysen et Aaron: Ite et servite Domino Deo vestro, praeter oves et
boves, relinquite; sic enim habet graecus: valde inusitata locutio est, nisi post distinctionem
inferatur: relinquite, et subaudiatur: ista; ut sit sensus: Ite praeter oves et boves, et relinquite ista;
solet enim talis ellipsis fieri crebro in locutionibus Scripturarum.
58. (10, 26) Et non relinquemus ungulam; quasi abductis pecoribus, posset ungula remanere: quid
est enim aliud non relinquemus ungulam, nisi: nec ungulam relinquemus?
59. (10, 28) Pharao ad Moysen: Attende tibi ultra apponere videre faciem meam; pro eo quod est:
Attende tibi ne ultra videas faciem meam.
60. (11, 2) Et petat unusquisque a proximo suo, et mulier a proxima vasa argentea et aurea et
vestem; notandum et Aegyptios Hebraeis proximos dictos.

17

