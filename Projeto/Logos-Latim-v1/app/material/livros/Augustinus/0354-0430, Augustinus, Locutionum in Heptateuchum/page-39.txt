45. (16, 4) Et non dormiet de carnibus, de quibus immolaveritis vespere die primo usque in mane.
Pro eo, quod est: non remanebit ea nocte, non dormiet dictum est.
46. (17, 1) Non offeres Domino Deo tuo vitulum vel ovem in quo est in ipso vitium. Usitata locutio
esset: in quo est vitium; sed ista in Scripturis est usitatior.
47. (17, 5) Et lapidabis eos in lapidibus, et morientur; quod ex nostra consuetudine diceretur: "
lapidibus ", non: in lapidibus.
48. (17, 16) Non multiplicabit sibi equum. Pro equis vel pro equitatu equum posuit; unde nonnulli: "
equitatum " interpretati sunt.
49. (17, 15) Non poteris constituere super te hominem alienum, quia non est frater tuus. Non
poteris dictum est pro: " non debebis ".
50. (18, 16) Secundum omnia quae petisti a Domino Deo tuo in Coreb in die convocationis
dicentes. Cum dixerit superius: petisti, dicentes subiecit, non: " dicens ".
51. (20, 4) Quoniam Dominus Deus vester, qui praecedit vobiscum; non dixit: " vos ".
52. (22, 6) Si occurreris nido avis ante faciem tuam in via, notandum, quod: occurreris dixit etiam
non ambulanti.
53. (22, 8) Si autem aedificaveris domum novam, facies coronam solario tuo et non facies
homicidium in domo tua, si cadat qui cecidit ab eo, id est: a solario cadat qui cecidit. Nimis inusitata
locutio est.
54. (24, 2-3) Et abiens fuerit viro alteri, et oderit eam vir novissimus. Notandum ex duobus
posteriorem novissimum dici. Talis locutio est et in Evangelio, quando quaeritur ex duobus
fratribus, quis eorum fecerit voluntatem patris, et respondetur: novissimus, cum duo fuerint 6.
55. (24, 6) Non pignerabis molam neque superiorem lapidem molae, quia animam iste pignerat,
pro eo, quod est: quia animam pigneras, si feceris. Deinde notandum animam dixisse pro ea vita,
quam habet anima in corpore; ex qua locutione et illud est in Evangelio: Nonne anima plus est
quam esca 7.
56. (24, 7) Si autem deprehendatur homo furans animam ex fratribus suis filiis Israel; animam pro
homine posuit. Denique sequitur: Et opprimens eum vendiderit; quae non minus notanda locutio est
noluit enim dicere: " eam ", quod esset magis consequens, quoniam animam dixerat, sed: eum, id
est hominem, in cuius significatione dixerat animam.
57. (24, 10) Si debitum fuerit in proximo tuo debitum quodcumque; repetitio verbi locutionem
notandam facit.
58. (25, 7) Si autem noluerit homo accipere uxorem fratris sui, et ascendet mulier in porta ad
senatum et dicet: Non vult frater viri mei suscitare nomen fratris sui in Israel, noluit frater viri mei.
Quamvis verborum repetitiones amet Scriptura, inusitatior est tamen repetitio; sed elegantius
querelae ostentat affectum.
59. (27, 21) Maledictus omnis, qui dormierit cum omni pecore; pro eo, quod est: " concubuerit ".
Deinde cum omni pecore pro eo, quod est: " cum quolibet pecore ".
60. (28, 48) Et servies inimicis tuis, quos immittet Dominus Deus tuus super te. Graecus habet:
, ubi latinus interpretatus est: servies. Solet autem hoc verbum in ea servitute Scriptura
ponere, quae debetur Deo; unde idolatrae appellantur, qui ea servitute idolis serviunt; ergo hic
inusitate positum est hoc verbum. Quamquam possit etiam hunc sensum habere, quod tam graviter
multa dixerit, ut inimicis suis nimium superbientibus tamquam diis servisse cogantur.

39

