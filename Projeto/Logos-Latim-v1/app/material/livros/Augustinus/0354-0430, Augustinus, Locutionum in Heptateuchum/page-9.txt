134. (37, 27) Quod Iudas dicit: Manus autem nostrae non sint super eum, hoc est quod dici a nobis
solet: " Manus ei non inferamus ".
135. (37, 27) Quoniam frater noster et caro nostra est; non aliud, sed bis hoc idem dictum est,
tamquam exponendo quid sit frater noster, id est caro nostra, quod ex eadem carne fuerant
procreati.
136. (37, 31) Occiderunt haedum caprarum; sic solet loqui Scriptura, quemadmodum in Psalmo:
Sicut agni ovium 9, quasi possit esse aut haedus nisi caprarum, aut agni nisi ovium.
137. (38, 13) Et nuntiatum est nurui eius Thamar dicentes; dicendum autem fuit: " Nuntiaverunt
dicentes ".
138. (38, 14) Et depositis vestimentis viduitatis suae a se; quid minus esset, si non adderetur: a se?
139. (38, 26) Et non apposuit amplius scire eam; pro eo quod est misceri ei.
140. (39, 4) Et invenit Ioseph gratiam in conspectu domini sui; haec locutio nulli est ignota in
Scripturis.
141. (39, 6) Et nesciebat quae circa eum erant nihil; Graecis usitata est vulgo locutio, apud nos
recta non est, sed: " nesciebat aliquid ", dicimus.
142. (39, 6) Praeter panem quem ipse edebat; per panem utique omnia intellegi voluit ad victum
eius pertinentia; unde pro quotidiano victu, panis solus positus intellegitur in Oratione Dominica 10.
143. (39, 7) Et misit uxor domini eius oculos suos in Ioseph; solet et apud nos vulgo esse usitata
locutio, pro eo quod est: " Amavit eum ".
144. (39, 7) Et ait: " Dormi mecum "; et ista usitata est locutio, pro eo quod est: " Concumbe
mecum ".
145. (39, 22) Et dedit carceris custos carcerem per manum Ioseph; pro eo quod est: " in manus
Ioseph "; per quod significat: " in potestatem ".
146. (40, 8) Et dixerunt: " Somnium vidimus, et non est qui interpretetur illud "; cum somnium
suum unusquisque vidisset, non dixerunt: " Somnia vidimus ", sed: Somnium vidimus.
147. (40, 12) Tres fundi, tres dies sunt; non dixit: " tres dies significant ". Et multum haec locutio
notanda est, ubi aliqua significantia, earum rerum quas significant, nomine appellantur; inde est
quod ait Apostolus: Petra autem erat Christus 11; non ait: " Petra significabat Christum ".
148. (40, 13) Et dabis calicem Pharaoni in manu eius; cum plenum esset, etiamsi non adderetur: in
manu eius.
149. (40, 19) Et auferet Pharao caput tuum abs te; plenum esset, etiam si non haberet: abs te.
150. (40, 19) Et manducabunt aves caeli carnes tuas abs te; similis superiori locutioni.
151. (41, 1) Et factum est post biennium dierum; quid minus esset si non haberet: dierum?
152. (41, 7) Surrexit autem Pharao, et erat somnium; amant Scripturae sic loqui de somniis, cum
fuerit evigilatum, tamquam reddita homini veritate vigilantium, tunc illud appareat somnium, quod
cum videretur, quasi veritas fuit.
153. (41, 9-10) Peccatum meum recordor hodie. Pharao iratus fuit pueris suis, et posuit nos in
carcere; illi loquebatur tamquam de altero.

9

