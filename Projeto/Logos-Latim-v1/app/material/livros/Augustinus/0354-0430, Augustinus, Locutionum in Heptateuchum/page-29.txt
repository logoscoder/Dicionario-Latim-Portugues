2. (1, 22. 20) Filiis Symeon secundum propinquitates eorum, secundum populos eorum, secundum
domos familiarum eorum, secundum numerum nominum eorum, secundum caput eorum, omnia
masculina a viginti annis et supra, omnis, qui procedit in virtute, recognitio eorum. Haec locutio,
quod non dicit: " filii Symeon " vel " ex filiis Symeon ", sed: filiis Symeon dativo casu et hoc servat
deinceps in ceteris tribubus, non est translata ab interpretibus latinis, quos inspicere potuimus. In
sola autem tribu Ruben quae prima numerata est, non est ista locutio; non enim ait: " filiis Ruben
secundum propinquitates eorum ", et cetera, sed ait: et fuerunt filii Ruben primogeniti Israelis
secundum propinquitates eorum, et deinde similiter ut in ceteris.
3. (1, 22. 54) Et fecerunt filii Israel secundum omnia, quae mandavit Dominus Moysi et Aaron, ita
fecerunt.
4. (3, 3) Sacerdotes qui uncti sunt quorum consummaverunt manus eorum sacerdotio fungi.
5. (4, 14) Et imponent super illud omnia vasa eius, quibus ministrant in ipsis.
6. (5, 7) Et reddet cui deliquit ei. Quidam locutionem istam transferre nolentes emendato ordine
verba transtulerunt dicentes: Et reddet ei cui deliquit.
7. (5, 6) Vir aut mulier quicumque fecerit ab omnibus peccatis humanis. Non ait: " quaecumque
fecerit "; sed locutio est, ubi sexus masculinus pronomen vindicavit, quamvis posterius femininus
sit positus, quae locutio usitata non est.
8. (5, 12) Viri, viri si praevaricata fuerit uxor eius; non solum quia geminavit nomen, ut diceret: viri,
viri, sed etiam quia addidit: eius, notanda locutio est.
9. (5, 14) Si superveniet illi spiritus zelandi. Illa autem non fuerit inquinata, et adducet homo
uxorem suam ad sacerdotem; superfluum est: et, sed Scripturis usitata locutio.
10. (5, 18) Erit aqua argutionis quae maledicitur haec. Hanc locutionem inusitatam fecit ordo
verborum; posset enim usitate ita dici: Erit aqua argutionis haec quae maledicitur, aut: Erit haec
aqua argutionis quae maledicitur, vel si quid aliud usitata verba ordinando dici potest.
11. (5, 19) Innocens esto ab aqua argutionis quae maledicitur haec. In hac locutione non solus
verborum ordo inusitate sonat, sed etiam casus mutatus est; esset enim integrum et usitatum: "
Innocens esto ab hac aqua argutionis quae maledicitur ", aut: " ab aqua argutionis hac, quae
maledicitur ".
12. (5, 27) Et inflabitur ventrem, pro: " inflabitur ventre ". Haec locutio et apud latinos auctores
frequentatur; sed interpretes nostri qui eam transferre noluerunt dixerunt: Et inflabitur venter eius.
13. (6, 2) Vir vel mulier quicumque magne voverit votum, non dixit: quaecumque.
14. (6, 9) Et radetur caput suum, talis locutio est qualis superius: inflabitur ventrem.
15. (7, 3) Sed vehicula tecta et duodecim boves, vehiculum a duobus principibus et vitulum a
singulis. In hac locutione notandum putavi eosdem dictos vitulos, quos boves dixerat; sed hoc
etiam graecum idioma esse perhibetur.
16. (7, 11) Princeps unus quotidie, princeps quotidie offerent dona sua, pro eo, ut diceret: singulis
diebus singuli principes.
17. (7, 15) Vitulum unum pro bobus et hircum ex capris unum.
18. (8, 19) Et non erit in filiis Israel accedens filiorum Israel ad sancta. Videtur potuisse sufficere: Et
non erit in filiis Israel accedens ad sancta, aut certe: Non erit filiorum Israel accedens ad sancta.
19. (8, 20) Et fecit Moyses et Aaron et omnis synagoga filiorum Israel Levitis; secundum quae
praecepit Dominus Moysi de Levitis, ita fecerunt eis filii Israel.

29

