30. (11, 9) Terram, quam iuravit Dominus patribus vestris dare eis et semini eorum post eos.
Tamquam diceret: Id est semini eorum post eos. Non enim et ipsis dedit, sed ita ipsis dedit, cum
semini eorum dedit.
31. (11, 13) Si autem auditu audieritis omnia mandata eius, quae ego mando tibi hodie. Auditu
videtur superfluum, sed locutio est Scripturae sanctae familiarissima.
32. (11, 14) Et dabit pluviam terrae tuae in tempore suo matutinam et serotinam. Cum matutinum
tempus dies dicatur, numquid hinc intellegi voluit tempus anni primum? Serotinum vero minus
latinum est, sed non potuit magis proprie de graeco exprimi, quod illi dicunt:
; tamen etiam in
latina lingua vulgo usitatum est, ut dicatur serotinum, sed quod tardius quam oporteat factum est.
Hic vero tempus anni potius intellegi voluit.
33. (11, 15-16) Et cum ederis et satiatus fueris, attende tibi ipsi, ne dilatetur cor tuum, et
praevaricemini et serviatis diis aliis. Iam superius tales locutiones notavimus, sive quod a singulari
ad pluralem transit sive quod in malo voluit intellegi: dilatetur, ubi noxiam prosperitatem
significavit.
34. (11, 24) Et flumen magnum, flumen Euphratem; repetitiones istae usitatae sunt in Scripturis et
rem decenter commendant.
35. (11, 25) Timorem vestrum et tremorem vestrum imponet Dominus Deus vester super faciem
universae terrae; non timorem et tremorem, quo ipsi timent et tremunt, sed quo timentur et alios
tremere faciunt.
36. (12, 17) Non poteris manducare in civitatibus tuis decimationem frumenti tui. Pro eo, quod est:
" non debebis ".
37. (13, 16) Et incendes civitatem in igni; nos usitatius diceremus: " igni ".
38. (14, 24) Si autem longe fuerit via a te, ac si diceret: longa via erit; adverbium posuit pro
nomine.
39. (15, 6) Et fenerabis gentes multas. Fenerationem Scriptura dicit mutuo datam pecuniam, etiam
si usurae non accipiantur; unde est et illud in Psalmo: Beatus vir, qui miseretur et commodat 5. Hoc
enim maluerunt interpretari nostri, qui sententiam potius quam verba sequenda putaverunt; nam in
graeco habet
, quod est feneratur.
40. (15, 6) Et principaberis gentium multarum, tui autem non principabuntur. Tamquam diceret:
Tibi non dominabuntur, hoc est gentes; genitivus enim casus est singularis huius pronominis, quod
ait tui (cuius dativus est tibi) non pluralis nominativus, cuius genitivus est: tuorum.
41. (15, 7) Si autem fuerit in te egenus in fratribus tuis. Non uni homini, sed populo dicitur: ideo in
te.
42. (15, 7-8) Si autem fuerit in te egenus in fratribus tuis in una civitatum tuarum in terra, quam
Dominus Deus tuus dat tibi, non avertes cor tuum neque constringes manum tuam a fratre tuo
egente; aperiens aperies manus tuas ei, fenus fenerabis ei, quantumcumque postulat et quantum
eget. Hic certe cum opera misericordiae praecipiat, non utique usurarum crudelitas suscipienda est;
unde apparet, quod ait: fenus fenerabis ei, mutuo dandum, quod postularet, intellegi voluisse. Quod
autem ait: Aperiens aperies manus tuas, tale est et quod sequitur: fenus fenerabis, usitata locutio
est in Scripturis sanctis.
43. (15, 17) Cum de aure pertundenda servi praecepisset: Et ancillam, inquit, tuam facies similiter,
accusativum pro dativo ponens. Non ait: " Ancillae tuae facies ", quod locutionis nostrae consuetudo
poscebat.
44. (15, 21) Si autem fuerit in eo vitium, claudum aut caecum, vel omne vitium malum. Non ait:
claudicatio aut caecitas (ipsa enim sunt vitia) sed: claudum et caecum, quod sunt non vitia, sed
animalia, quae habent vitia, hoc quoque notandum est quod ait: vitium malum, quasi posset esse
vitium bonum.

38

