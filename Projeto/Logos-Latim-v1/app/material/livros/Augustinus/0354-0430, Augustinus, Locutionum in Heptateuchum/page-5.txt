63. (18, 30) Numquid, Domine, si loquar, subauditur: " irasceris ", aut aliquid huiusmodi.
64. (19, 29) Cum everteret Dominus civitates, in quibus habitabat in eis.
65. (20, 13) In omni loco ubi intraverimus ibi.
66. (21, 19) Et aperuit Deus oculos eius, et vidit puteum aquae vivae, locutio est, non enim clausis
oculis erat. Unde iam in principio libri locuti sumus, ubi scriptum est: Et aperti sunt oculi eorum.
67. (21, 23) Et terra in qua inhabitasti in ea.
68. (21, 27) Et disposuerunt ambo testamentum, vel testati sunt ambo; amat Scriptura testamenti
nomine " pactum " appellare.
69. (22, 2) Accipe filium tuum dilectum, illa locutione dictum est: Accipe, qua etiam ad Agar de filio
eius.
70. (22, 4) Et respiciens Abraham oculis, cum sufficeret: respiciens.
71. (22, 16) Per me ipsum iuravi, nisi benedicens benedicam te; ac si diceret: " Per me ipsum iuravi
quod benedicens benedicam te "; aut nullo verbo addito simpliciter: " Per me ipsum iuravi,
benedicens benedicam te ".
72. (22, 17) Et multiplicans multiplicabo semen tuum, cum sufficere posset: multiplicabo.
73. (22, 20) Et nuntiatum est Abrahae, dicentes, cum consuetudo loquendi habeat: " Nuntiaverunt
Abrahae dicentes ", aut: " Nuntiatum est a dicentibus ".
74. (23, 3-4) Et surrexit Abraham a mortuo suo, non dixit: " A mortua sua ". Et iterum de eadem: Et
sepeliam, inquit, mortuum meum, quod non neutro quasi corpus mortuum, sed masculino genere
dictum graeca scriptura demonstrat.
75. (24, 3) Et adiurabo te per Dominum Deum caeli et Deum terrae; graeci non habent: per, sed:
adiuro te Dominum Deum caeli.
76. (24, 3) Cum quibus ego habito in eis.
77. (24, 5) Ne quando noluerit mulier ire mecum: mulierem feminam appellare proprium est illius
linguae.
78. (24, 5) In terram de qua existi inde.
79. (24, 6) Attende tibi, ne revoces filium meum illuc: his verbis solet comminatio declarari.
80. (24, 9. 8) Et posuit puer manum suam sub femore Abrahae, et iuravit ei de verbo hoc. Ergo
locutio est qua dixerat Abraham: adiuro te, ac si dixisset: " Iura mihi "; non autem solemus sic loqui,
sed observandum est utrum sint in Scripturis aliae similes locutiones; nam et quod dixit Abraham:
Si noluerit mulier venire tecum, purus eris a iuramento hoc; manifestavit ita se dixisse: adiuro te,
tamquam diceret: " Iura mihi ".
81. (24, 16) Quod scriptum est de Rebecca: Virgo autem erat speciosa facie valde; virgo erat, vir
non cognoverat eam, ista repetitio commendationem virginitatis insinuat. Sed cur additum sit: vir
non cognoverat eam, nisi locutionis sit, mirum si possit ita accipi, ut virgo nomen sit aetatis, non
integritatis. Graeci autem non habent: cognoverat, sed: cognovit; quod videtur inconsequens.
82. (24, 26) Adoravit Domino: quod nobis usitatum est dicere: " Adoravit Dominum ".
83. (24, 27) Quoniam non dereliquit iustitiam et veritatem a Domino meo: id est iustitiam et
veritatem quae est a Domino meo, ac si diceret: quam fecit Dominus meus.

5

