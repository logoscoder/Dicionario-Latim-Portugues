16. (4, 5) Et dixit illi: Ut credant tibi quoniam apparuit tibi Dominus Deus patrum ipsorum; graecus
non habet: Et dixit illi, sed continuo adiunxit: ut credant tibi; id est verba Dei, post illud factum
miraculum; tamquam adhuc loqueretur, et modo sententiam verborum impleverit. Nam ordo est
verborum: Extende manum et apprehende caudam, ut credant tibi; sed interposita est facti
narratio, et postea redditum: ut credant tibi.
17. (4, 6) Quod latinus habet: Et facta est manus eius leprosa tamquam nix; graecus non habet:
leprosa, sed tantum: facta est tamquam nix.
18. (4, 8) Quod si non audierint vocem signi primi, graecus sic habet; latinus autem: vocem tuam
signi primi; sic et sequitur: credent tibi in voce signi sequentis.
19. (4, 9) Et erit aqua, quam sumes de flumine, sanguis super aridam, vel potius super aridum, id
est, super id quod aridum est; quod latinus dixit: sanguis super terram.
20. (4, 10) Moyses dicit: Precor, Domine, non sum eloquens ante hesternam et nudustertianam
diem.
21. (4, 17) Et virgam hanc sumes in manum tuam, in qua facies in ea signa; cum dici posset, in qua
facies signa; aut certe: Virgam hanc sumes in manum tuam, et facies in ea signa; nunc vero
utrumque dictum est solita locutione Scripturarum.
22. (4, 18-19) Post dies autem illos multos, mortuus est rex Aegypti; dixit autem Dominus ad
Moysen in Madian: Vade, perge in Aegyptum, mortui sunt enim omnes qui quaerebant animam
tuam. Multa in his verbis genera locutionum notanda sunt; primo: Vade, perge in Aegyptum,
tamquam non sufficeret tantum: Vade, vel tantum; perge; deinde: mortui sunt enim omnes qui
quaerebant animam tuam, cum solum regem Aegypti Scriptura dixerit mortuum, et de solo antea
dictum fuerit quod Moysen quaerebat occidere. An ipse post alios inimicos ultimus mortuus est?
Quod si ita est, non locutio, sed sensus est. Item: qui quaerebant animam tuam, non in malo
tantum, sed etiam in bono dici solet in Scripturis; nam sicut hic, in malo dictum est etiam in
Psalmis: Confundantur et revereantur qui quaerunt animam meam; in bono: Periit fuga a me, et
non est qui requirat animam meam 4; nisi forte aliquid distare dicitur inter quaerentes et
requirentes, ut illud in malo, hoc in bono intellegendum sit.
23. (5, 10) Et dicebant ad populum dicentes: Haec dicit Pharao; quam locutionem piguit latinum
interpretari.
24. (5, 21) Videat Deus vos et iudicet, quoniam execrabilem fecistis odorem nostrum palam
Pharaone, et palam servis eius, dare gladium in manus eius, ut occidat nos; sic enim habet graecus,
latinus autem ait, quem pro optimo legebamus: ut daretis gladium in manibus eius; qui
soloecismus, nulla interpretationis necessitate factus est, quia in graeco non est.
25. (6, 4) Statui testamentum meum ad illos, ita ut darem illis terram Chananaeorum, et terram
quam incoluerunt, in qua et incoluerunt in ea; sic enim habet graecus, quod utique et in graeca
lingua absurde videtur sonare; et tamen Septuaginta interpretum auctoritas tanta est, quos ita
loqui non piguit. Quid enim? Et sensus hic latet? Quod si nullus est, ipsa locutio notanda est, ne alibi
inventa sensum impediat, vel aliquid quaerere ubi quaerendum non est, compellat.
26. (6, 5) Quod habet latinus: Exaudivi gemitum filiorum Israel, quemadmodum Aegyptii affligunt
eos, graecus habet:
, quod interpretari posset: in servitutem redigunt eos;
nam uno verbo non potest.
27. (6, 9) Et locutus est Moyses sic ad filios Israel, et non exaudierunt Moysen a defectione animi et
ab operibus duris; exaudierunt ait, non: audierunt.
28. (6, 12) Ego enim ineloquens sum, quod ait Moyses ad Dominum,
imperitus, quasi
, vel
.

dixit graecus, non:

29. (6, 26) Hi sunt Aaron et Moyses, quibus dixit eis Deus ut educant filios Israel de terra Aegypti;
sic enim habet graecus.

15

