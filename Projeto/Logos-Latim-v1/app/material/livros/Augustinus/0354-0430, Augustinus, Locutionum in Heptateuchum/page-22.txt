126. (30, 8) Et cum accendet Aaron lucernas, sero incendet super illud. Sero dixit pro: " vespere "
et ideo notanda locutio est:
quippe graecus habet. Sero autem proprie non solet dici, nisi cum
tempus transierit, quo fieri debuit, quod sero dicitur factum.
127. (30, 12-13) Si acceperis computationem filiorum Israel in visitatione eorum et dabunt singuli
redemptionem animae suae Domino et non erit in eis ruina in visitatione eorum et hoc est quod
dabunt tibi. Pendet ista locutio, quia interposita est coniunctio copulativa; quae si non
interponeretur, non penderet. Tribus autem locis est posita, quorum undelibet detracta plenam facit
esse sententiam. Rursus ubi dictum est: Si acceperis computationem filiorum Israel in visitatione
eorum, et dabunt singuli redemptionem animae suae Domino; si enim non dixisset: et dabunt, sed
tantummodo dixisset: dabunt, finiretur sententia nec penderet; ita enim diceretur: Si acceperis
computationem filiorum Israel in visitatione eorum, dabunt singuli redemptionem animae suae
Domino. Si autem hic ponitur haec coniunctio, deorsum tollenda est, ut ita dicatur: Si acceperis
computationem filiorum Israel in visitatione eorum et dabunt singuli redemptionem animae suae
Domino et non erit in eis ruina in visitatione eorum, hoc est quod dabunt. Aut certe in medio, ubi
dictum est: et non erit in eis ruina, si detrahas coniunctionem, non pendebit sententia; erit enim
sensus: Si acceperis computationem filiorum Israel in visitatione eorum et dabunt singuli
redemptionem animae suae Domino, non erit in eis ruina. Cum vero ubique posita est eadem
coniunctio, pendere facit locutionem; ideo eam notandam putavimus.
128. (32, 1) Consurrexit populus in Aaron et dixerunt ei. Usitata locutio est, quia ex multis populus
constat. Deinde notandum totum pro parte positum. Apostolus enim, sicut revera erat, quosdam
eorum dixit hoc fecisse, non totum populum, ubi ait: Neque idolis serviamus sicut quidam illorum 14.
129. (32, 1) Surge et fac nobis deos, qui nos praecedant. Sedenti loquebantur? An potius locutio
est notanda, propter quod dicitur saepe: Exsurge, Domine 15, aut: Surge, Deus, iudica terram 16.
130. (32, 10) Et nunc sine me et iratus ira, quomodo: " morte morietur "; amat ita loqui Scriptura.
131. (32, 24) Cui sunt aurea, demite; non dixit: quid aurea. Unde latini interpretes dixerunt: Qui
habet aurum, demat.
132. (32, 26) Quis ad Dominum? Veniat ad me.
133. (32, 31) Fecerunt sibi deos aureos, de uno vitulo. Pluralem ergo numerum pro singulari posuit,
inde est et illud: Hi dii tui Israel, qui eduxerunt te de terra Aegypti. Non sane locutiones istae
reperiuntur, ubi pluralis pro singulari ponitur, nisi in eo rerum genere, in quo etiam de pluribus fieri
vel intellegi potest. Non enim quia unus ille vitulus erat, ideo non et plures fieri poterant aut ideo
non multis idolis similis fuerat. Hac locutione dictum est latrones insultasse Domino 17, cum hoc
unum fecisse Scriptura testetur 18, sed non solus fuerat latro. Quin etiam cum ista locutio fit per
nomina propria, qualiter eam in Scripturis factam nondum comperimus, plures illic intelleguntur,
sicut Phaedras et medeas quidam dixerunt, cum fuerit una Phaedra et una Medea; sed Phaedras ert
Medeas appellaverunt omnes similes Phaedrae et Medeae. Ita non sine causa nec utcumque ac
passim sicut ab imperitis vitiose fit, sed certo modo certisque regulis istae locutiones interponuntur.
134. (33, 1) Vade, ascende hinc tu et populus tuus, quos eduxisti de terra Aegypti, non: " quem "
eduxisti; quod ita usitatum est, ut rarius aliter dicatur.
135. (33, 5) Et dixit Dominus: Deponite stolas gloriarum vestrarum et cultum, et ostendam quae
facturus sum tibi. A plurali ad singularem numerum locutionem terminavit, quia multi erant et
populus erat, sicut eis dixerat: Vos populus dura cervice; non dixit: " tu populus ", sed: vos populus,
cum vos numeri sit pluralis, populus autem numeri singularis.
136. (34, 9) Si inveni gratiam in conspectu tuo, simul ambulet Dominus meus nobiscum; tamquam
de alio dicat. Assiduae sunt hae locutiones, sed cum dicitur ad Deum, putatur Patri dici de Filio.
Cum autem talia dicerentur ad Pharaonem et ad Ioseph et ad alios multis locis, genus locutionis
intellegebatur.
137. (34, 15) Ne quando ponas testamentum his, qui sedent super terram; ac si diceret: " sedes
habent ", quod est: " habitant ".

22

