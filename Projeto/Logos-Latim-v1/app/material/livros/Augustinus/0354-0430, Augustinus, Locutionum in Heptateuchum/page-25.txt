peccaverit non volens, cum aliud sit utique, si anima lateat, aliud, si animam lateat; hoc autem
Scriptura dicit: Si lateat eam, non: si ipsa lateat. In graeco autem alio invenimus: Anima si latuerit
ea oblivione; sed etiam ipse in consequentibus masculinum intulit dicens: Sacerdos exorabit pro eo,
et dimittetur illi, quod ibi habet
. Unde apparet scriptorem timuisse soloecismum nec tamen
perseverare potuisse in genere feminino victum evidentia Scripturae consequentis.
8. (6, 9) Ista holocaustosis super incensionem eius super altare totam noctem usque in mane, et
ignis altaris ardebit super illud; potuit non habere: " et ", atque ita dici: totam noctem usque in
mane ignis altaris ardebit. Sed addita ista coniunctio facit obscuritatem his, qui in talibus
Scripturarum locutionibus non assuefacti sunt.
9. (6, 14) Ista lex sacrificii, quod offerent illud filii Aaron sacerdotes ante Dominum; nihil deesset, si
non haberet: illud.
10. (6, 17) Sancta sanctorum est. Sic habet et graecus; sed graeca locutio est, quam nostri quidam
transferre nolentes dixerunt: Sancta sanctorum sunt.
11. (6, 32) Occident arietem qui pro delicto ante Dominum. Latini interpretes addiderunt: " est ", et
dixerunt: Qui pro delicto est, quod graecus non habet.
12. (7, 16) Et si votum aut voluntarium sacrificaverit donum suum, quacumque die obtulerit
sacrificium, edetur crastina die. Pro eo, quod est: " postera die "; unde alii: " altera die " interpretati
sunt.
13. (8, 31) Coquite carnes in atrio tabernaculi testimonii in loco sancto, et ibi edetis eas, et panes
qui sunt in canistro consummationis, quomodo praeceptum est mihi dicens: Aaron et filii eius edent
eam. Hanc locutionem quidam transferre nolentes dixerunt: quomodo praecepit mihi dicens; quia
hoc videtur consequens, ille autem in nostrae locutionis consuetudine soloecismus est.
14. (8, 35) Et ad ostium tabernaculi testimonii sedebitis septem dies, die et nocte; pro eo quod est:
" habitabitis ".
15. (9, 7) Et ait Moyses ad Aaron: Accede ad altare, et fac quod pro peccato tuo, et holocaustum;
et exora pro te et domo tua, et fac dona populi, et exora pro eis quomodo praecepit Dominus
Moysi. Non ait: " Quomodo praecepit Dominus mihi "; sed ita locutus est, quasi fuisset alter Moyses
cui Dominus praecepit, et alter iste qui hoc ad Aaron loquebatur.
16. (10, 8-9) Et locutus est Dominus ad Aaron dicens: Vinum et siceram non bibetis, et cetera.
Quam locutionem Domini ita concludit: Omnia legitima quae locutus est Dominus ad eos per
manum Moysi; cum Dominus loqueretur, non ait: Quae locutus sum ad eos per manum Moysi, sed
ea locutione usus est qua superius ipse Moyses.
17. (10, 9) Legitimum aeternum in progenies vestras distinguere inter medium mundorum et
contaminatorum, et cetera. Notandum quemadmodum dicat: aeternum, quod utique non erit sine
fine.
18. (10, 14) Moyses loquens ad Aaron, Eleazar et Ithamar filios eius, inter cetera etiam hoc ait: A
sacrificiis salutarium filiorum Israel brachium ablationis et pectusculum segregationis super hostias
adipum offerent, segregationem segregare ante Deum. Et erit tibi et filiis tuis et filiabus tuis tecum
legitimum aeternum; cum hoc totum finem fuisset habiturum.
19. (11, 9) Cum de animantibus quae in aquis sunt praeciperet, quae sint eorum munda vel
immunda: In aquis, inquit, et in mari, et in torrentibus. Sed in mari latini codices habent, quia nimis
insolens fuit pluralem numerum transferre de graeco, et non dicere in mari, sed in maribus,
maxime propter ambiguitatem, ne non maria, sed mares intellegerentur, id est masculi; nam nihilo
minus insolens est, quod tamen interpretatum est de sanguinibus, quia latina lingua sanguinis
numerum pluralem non recipit, vel in ipso nominativo casu. Nam etsi ab eo quod est mare nemo
dicit maribus, dicuntur tamen maria, cum sanguines non dicantur, et tamen scriptum est: Libera
me a sanguinibus 1; et: Non congregabo conventicula eorum de sanguinibus 2. Ergo et maribus ita
dici posset nisi, ut dixi, ambiguitas vitaretur. Torrentes vero isto loco pro fluminibus posuit
Scriptura, cum torrentes proprie dicantur hiemales fluvii qui siccantur aestate, et ideo pisces
habere non possunt. Unde nonnulli interpretes nostri non torrentes interpretari, sed flumina

25

