107. (31, 54) Et accepit Moyses et Eleazar sacerdos aurum a chiliarchis et a centurionibus et intulit
ea in tabernaculum testimonii. Videtur dicere debuisse: Et intulit illud in tabernaculum testimonii,
quoniam aurum acceptum esse praedixerat, et plerique latini codices sic habent; sed ideo pluraliter
videtur illatum ut diceret: intulit ea, quia multa vasa fuerant superius commemorata, in quibus erat
hoc aurum.
108. (32, 1) Et pecora multitudo erat filiis Ruben et filiis Gad, multitudo copiosa valde; non dixit: "
et pecorum multitudo erat ".
109. (32, 1) Et viderunt regionem Iazer et regionem Galaad, et erat locus locus pecoribus. Non
iungendum est in pronuntiatione quod bis dixit locus; sed subdistinguendum: et erat locus, et
deinde inferendum: locus pecoribus. Quasi enim exspectaretur qualis locus, ita repetitio eleganter
illata est.
110. (32, 2) Et accedentes filii Ruben et filii Gad dixerunt ad Moysen et Eleazar sacerdotem et ad
principes synagogae dicentes. Non est ista vel graeca vel latina locutio: dixerunt dicentes, sed
hebraea videtur.
111. (32, 5) Detur terra ista famulis tuis in possessionem; quasi de aliis dicerent, cum sibi peterent.
112. (32, 12) Non enim secuti sunt post me praeter Chaleb filius Iephone. Videtur dicere debuisse:
praeter Chaleb filium Iephone; sed nominative intulit, quia praecessit: secuti sunt.Est autem ista
locutio etiam latina, sed rara.
113. (32, 13) Donec consumeretur omnis generatio facientes maligna in conspectu Domini. Non
dixit: faciens maligna, neque: facientium maligna.
114. (32, 16) Et accesserunt ei et dicebant. Non ait quod usitatum est: accesserunt ad eum.
115. (32, 24) Et aedificabitis vobis ipsis civitates impedimentis vestris. Ac si diceret: Aedificabitis
vobis ipsis civitates propter impedimenta vestra.
116. (32, 26-27) Impedimenta nostra et uxores nostrae et omnia pecora nostra erunt in civitatibus
Galaad; pueri autem tui transibunt omnes armati. Non dixerunt: nos autem transibimus omnes
armati, sed tamquam de aliis dicerent.
117. (32, 28) Et commendavit eis Moyses Eleazar sacerdotem et Iesum filium Nave et principes
familiarum tribuum Israel. Non ait: Commendavit eos Moyses Eleazar sacerdoti, quod utique ordo
locutionis usitatae exigebat; per hos enim introducti sunt in terram, quam petebant; unde magis illi
istis a quibus introducebantur in terram postulatam quam isti qui introducebant illis quos
introducebant commendati videntur.
118. (32, 30) Si autem non transierint armati vobiscum in bellum in conspectu Domini, et
transferte impedimenta eorum; plus habet: et.
119. (32, 33) Et dedit eis Moyses filiis Gad et filiis Ruben; plus habet: eis.
120. (33, 14) Et non ibi erat aqua populo bibere; pro eo, quod est: ad bibendum.
121. (33, 51) Loquere filiis Israel et dices ad eos. Sufficere videtur: Loquere filiis Israel.
122. (33, 52) Et omnia idola fusilia eorum perdetis ea. Plus habet: ea.
123. (34, 6) Hoc erit vobis fines maris. Non dixit: " hi erunt vobis ".
124. (34, 7) Et hoc erit vobis fines ad aquilonem; eadem repetita locutio est.
125. (35, 3) Et erunt civitates eis habitare, pro eo, quod dici solet: " ad habitandum ".

35

