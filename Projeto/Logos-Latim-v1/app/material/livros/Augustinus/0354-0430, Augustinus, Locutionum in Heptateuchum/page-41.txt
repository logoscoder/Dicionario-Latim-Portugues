76. (32, 37) Ubi sunt dii eorum in quibus fidebant in ipsis; plenum esset et sine: in ipsis.
77. (32, 40) Et iurabo dexteram meam; id est: " per dexteram meam ".
78. (32, 42) Laetamini caeli simul cum eo, et adorent eum omnes angeli Dei. Alii codices habent: et
adorent eum omnes filii Dei. Filios autem Dei dictos, qui angeli sunt in caelis, non facile in Scripturis
sanctis invenitur.

11

12

LIBER SEXTUS

LOCUTIONES DE IESU NAVE

1. (1, 14) Vos autem transibitis expediti priores fratribus vestris, omnis fortis; id est omnis,
quicumque in vobis fortis est.
2. (3, 4) Ut sciatis viam quam ibitis eam; plenum esset, etiam si non haberet: eam.
3. (5, 13) Et factum est cum esset Iesus in Iericho, notanda locutio est; nondum quippe erant in
eadem civitate. Cuius portae contra illos clausae fuerant; unde factum est, ut in eam intrare non
possent, nisi muri eius cecidissent circumacta arca Domini. Ergo in Iericho dictum est in terra, quae
pertineret ad Iericho.
4. (6, 1) De Iericho dictum est, cum clausa esset: Nec quisquam ex illa prodibat neque introibat;
utique: " in illam " subauditur, non: " ex illa "; hoc appellatur graece:
.
5. (6, 2) Dominus dicit ad Iesum: Ecce ego trado tibi subiugatam Iericho et regem eius qui est in ea,
potentes fortitudine. Mirandum, quod non hic posuit coniunctionem copulativam, ut diceret: et
potentes fortitudine, quam solet Scriptura tam assidue ponere, ut etiam ibi inveniatur, ubi sensum
solitae locutionis impediat. An et Iericho et rex eius dicti sunt: potentes fortitudine?
6. (6, 25; 4, 9) Et Raab meretricem et domum paternam eius vivificavit Iesus, et commorata est in
Israel usque in hodiernum diem. Notandum est, quemadmodum dicat Scriptura: usque in
hodiernum diem, quod assidue dicit. Nam et de lapidibus illis duodecim, qui positi sunt, ubi
Iordanes ex ima parte defluxerat et ex parte superiore constiterat arca transeunte vel populo, ita
dictum est, quod ibi essent: usque in hodiernum diem; quod videtur ita sonare, tamquam post
plurimum temporis per hanc Scripturam ista narrentur nec eo tempore hi libri conscripti fuerint, quo
erant haec recentissima. Quisquis autem putat hoc, quid de ista meretrice dicturus est, quae utique
quantum est aetas unius hominis vixit et tamen dicitur: usque in hodiernum diem? De his itaque
rebus hoc dicitur, quae non ita constitutae sunt, ut postea mutarentur ab eis, qui constituerunt;
quomodo dicitur aliquis in exilium perpetuum missus, quia non ad tempus praedefinitum hoc
supplicio plectitur, non quia quisquam potest esse perpetuus in exilio, cum homo ipse non possit
esse perpetuus.Sic ergo et ista meretrix non est praecepta ad tempus habitare in Israel; ideo
dictum est: usque in hodiernum diem.
7. (7, 11) Dominus dicit ad Iesum: Peccavit populus et transgressus est testamentum meum, quod
disposui ad eos. Notandum, quemadmodum testamentum appellet hoc, quod praeceperat, ut
anathema esset Iericho et nemo sibi inde aliquid usurparet.
8. (8, 1-2) Dominus loquens ad Iesum ait inter cetera: Ecce dedi in manus tuas regem Gai et terram
ipsius, et facies Gai sicut fecisti Iericho et regi eius et praedam pecorum praedaberis tibi. Praecipue
notanda locutio est non solum, quia praedaberis tibi dixit, tamquam unius futura esset illa praeda,
cum omnium esset futura; nam tales locutiones usitatissimae sunt, cum Deus tamquam ad unum
loquitur, quae ad populum loquitur sed hoc novum est hic, quia praedixit Scriptura: Et dixit
Dominus ad Iesum, quem constat unum hominem fuisse. Quod tamen dixit: praedaberis tibi, non
utique ita dictum est, ut praeda illa huius unius hominis esse praecepta sit, sed universi populi.

41

