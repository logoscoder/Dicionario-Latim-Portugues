61. (11, 6-7) Et erit clamor magnus per omnem terram Aegypti, qualis non fuit, et talis non adhuc
apponetur; in filiis autem Israel non mutiet canis lingua sua ab homine usque ad pecus.
Elegantissima locutio est; per canem quippe extremum significavit vel hominum vel pecorum, ita
commendans quanta in Hebraeis quies futura esset, Aegyptiis acerba orbitate clamantibus.
62. (12, 3) Accipiant singuli ovem per domos patriarum. Quas dicat patrias, non facile est
intellegere; utrum civitates in quibus commanebant, an potius numerosas familias a cuiusque velut
paternitate propagatas; hoc enim magis in graeco significari perhibetur.
63. (12, 4) Si autem pauci sint qui in domo, ita ut non sint idonei ad ovem, id est, ut ipsa paucitas
non sit idonea ad ovem consumendam, assumet secum vicinum proximum suum, hoc est ipsa
domus assumet vicinum; hominem proximum pro homine posuit, singularem autem pro plurali; non
enim unum, sed quot sufficiunt; cum de ove consumenda Scriptura loqueretur: Secundum
numerum, inquit, animarum unusquisque quod sufficiat; animas pro hominibus, a parte totum.
64. (12, 7-8) Sument a sanguine, et ponent super duos postes, et super limen in domibus in quibus
manducabunt illas in eis. Cum dixerit: in quibus, dixit etiam: in eis, more usitatissimo; sed
manducabunt illas, quaeritur quas, et intellegitur carnes; hoc enim sequitur: Et manducabunt
carnes hac nocte assatas igni; quod habent latini codices: qui manducabunt carnem, graeci autem
habent:
, id est carnem, sed genere neutro; ideo in graeco est: in domibus, in quibus
manducabunt illa in eis. Est vero illa locutio, ut prius diceret illas, quam praediceret quid in
consequentibus intellegeretur quas dixerit, similis ei locutioni quam de filio Moyse exposuimus 9,
cum eum vellet angelus occidere, et exemplum adhibuimus de Psalmo: Fundamenta eius in
montibus sanctis; diligit Dominus portas Sion 10; cuius enim fundamenta non intellegimus, nisi ex
consequentibus; sic et hic: in quibus manducabunt illas in eis, id est in quibus domibus
manducabunt illas, intellegitur carnes, de quibus consequenter loquitur.
65. (12, 22) Sumetis autem vobis fasciculum hyssopi, et tingetis ex sanguine qui est iuxta ostium,
et linietis super limen et superambos postes de sanguine. Etiam hic fasciculus hyssopi plures utique
fasciculos significat, sicut rana plures ranas, et locusta plures locustas; tropus autem iste quando fit
in rebus quae a nobis non ita dici solent, obscuritatem facit.
66. (12, 26-27) Et erit cum dicent ad vos filii vestri: Quae est servitus ista? Et dicetis eis: Immolatio
pascha hoc Domino; etiam si non haberet et, plenum esset: dicetis eis.
67. (12, 28) Et advenientes fecerunt filii Israel, sicut praecepit Dominus Moysi et Aaron, ita
fecerunt; non adderet: ita fecerunt, nisi mos esset Scripturarum.
68. (12, 51) Et factum est, in die illa eduxit Dominus filios Israel de terra Aegypti.
69. (13, 1) Ait autem Dominus ad Moysen dicens.
70. (13, 12) Omne adaperiens vulvam, masculina; pluralem numerum intulit singulari, quia ipsum
quod dictum est: omne adaperiens, non utique in uno, sed in multis accipitur. Similis est locutio:
Attendite, populus meus 11. Tale est et quod paulo post sequitur: Omne quod adaperit vulvam de
armentis et de pecoribus, quaecumque tibi nata erunt; omne quaecumque tibi nata erunt, ipse
modus est locutionis.
71. (13, 13) Omne adaperiens vulvam asinae; graecus habet: asini; modo illo locutionis + quem
iam in Genesi notavimus + ubi masculinum pro feminino positum est, de morte Sarae, dicente
Scriptura: Surgens Abraham a mortuo, et: Sepeliam mortuum meum 12; et talia ibi saepe dicuntur
de mortua.
72. (13, 15) Propter hoc ego immolo Domino omne quod aperit vulvam, masculina; similis locutio
superiori.
73. (13, 16) Et erit in signum super manum tuam; id est: super opera tua; ubi magis sensus est
forsitan quam locutio.
74. (14, 27) Et excussit Dominus Aegyptios in medium maris; graecus habet: Et excussit Dominus
Aegyptios medium maris.

18

