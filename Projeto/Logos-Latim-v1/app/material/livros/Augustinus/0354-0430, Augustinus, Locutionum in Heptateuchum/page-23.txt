138. (34, 17) Et deos fusiles ne feceris tibi. Locutio est a parte totum significans; non enim quia
fusiles tantummodo nominavit, fieri sculptiles, ductiles fictilesque permisit vel ullum genus
simulacrorum aut qualiumcumque facticiorum deorum.
139. (34, 19) Omne adaperiens vulvam masculina. Id est: omne adaperiens vulvam mihi erit ex his,
quae sunt masculina.
140. (34, 20) Primitivum subiugalis redimes ove. Et hoc a parte totum est; neque enim si subiugale
non sit iumentum quodlibet, cuius caro tamquam immunda respuitur, ideo non est redimendum aut
alio quam ove redimendum.
141. (34, 25) Non occides super fermentum sanguinem immolatorum meorum; locutio est utique: "
occides sanguinem " pro eo, quod est: occidendo effundes.
142. (34, 25) Et non dormiet usque in mane immolatio sollemnitatis paschae. Dormiet dixit: "
manebit "; nam caro pecudis occisae et coctae quemadmodum dormiet? Quod ergo dicitur: Quare
dormis, Domine 19, hoc genere locutionis dicitur et intellegitur: " quare cessas ", id est non vindicas.
143. (34, 28) De quadraginta dierum ieiunio Moysi Scriptura sic loquitur: Panem non manducavit et
aquam non bibit, a parte totum, id est a pane omnem cibum et aqua omnem potum significans.
144. (34, 1) Excide tibi duas tabulas sicut et primae, subauditur: " fuerunt "; unde hoc verbum
nostri interpretes etiam addendum putaverunt, quoniam inusitata est in lingua latina talis ellipsis.
145. (35, 4) Et ait Moyses ad omnem synagogam filiorum Israel dicens; plenum esset, et si non
haberet: dicens.
146. (35, 21) Et attulerunt unusquisque quod afferebat cor eorum. Poterat usitatius dici: Et attulit
unusquisque quod afferebat cor eius.
147. (35, 21) Et quibus visum est animae eorum attulerunt demptionem Domino, non dixit: et sicut
visum est animae eorum.
148. (35, 23) Et omnis cui inventum est apud eum coria arietum rubricata, quod diceretur usitate:
Et omnes apud quos inventa sunt coria arietum rubricata.
149. (35, 24) Omnis afferens demptionem argentum et aes attulerunt demptiones Domino.
Usitatius diceretur: " Omnis attulit " quam " omnis attulerunt ".
150. (35, 24) Et apud quos inventa sunt apud eos ligna imputribilia; apud eos more Scripturarum
additum est; nam sine hoc esset plena sententia.
151. (35, 25) Et omnis mulier sapiens mente manibus nere, quasi nere posset non manibus; et:
sapiens nere elegans atque inusitata locutio est. Deinde: omnis mulier attulerunt more superiorum
plurali concluditur singularis. Quia: " omnis mulier attulit ", usitatius diceretur.
152. (35, 26) Et omnes mulieres quibus visum est sensu suo in sapientia nerunt pilos caprinos.
Notandum sapientiam in his artibus saepe appellare Scripturam, id est:
.
153. (35, 28) Et compositiones et oleum unctionis et compositionem incensi; non compositiones
aliquas extra debemus intellegere, sed, cum dictum esset: et compositiones, per coniunctionem
copulativam non aliud adiunxit sed quod dixerat exposuit, ut sciremus, quas compositiones, et
oleum, inquit, unctionis et compositionem incensi. Compositiones autem vocat, quia ex multis ista
confecta sunt.
154. (35, 29) Et omnis vir et mulier quorum afferebat sensus eorum, ut intrarent et facerent omne
opus quodcumque praecepit Dominus fieri illud per Moysen, attulerunt filii Israel demptionem
Domino. Ergo omnis vir et mulier intelleguntur filii Israel. Ceterae locutiones similes superioribus.

23

