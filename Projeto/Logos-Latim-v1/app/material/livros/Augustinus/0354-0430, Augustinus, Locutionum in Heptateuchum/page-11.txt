171. (42, 23) Ipsi autem ignorabant quia audit Ioseph. Audit, pro " intellegit "; nam voces audit
utique aure etiam qui non intellegit linguam. Repetitur illa locutio quando narrant patri suo quid eis
acciderit in Aegypto, et quid dixerint ad Ioseph.
172. (42, 32) Duodecim sumus fratres, filii patris nostri; unus non est, pusillus autem cum patre
nostro hodie in terra Chanaan. Multa in his paucis verbis genera locutionum sunt, et illud quod
paulo ante memoravi: duodecim sumus, cum ipsi dicant: unus non est; et: filii sumus patris nostri,
quasi possent esse filii non patris sui. Pusillus autem cum patre nostro hodie in terra Chanaan, nec
dixerunt: " est ", aut aliquid huiusmodi. Deinde notandum est, quod maxime necessarium videtur
propter Evangelistarum narrationes, quomodo cum ea, quae dicta sunt, dicta esse narrantur, non
omnino eodem modo repetuntur, cum tamen in diversitate verborum nihil sententiae depereat
veritatis. Nam quod dixerunt dictum sibi esse a Ioseph: et in terra mercamini, non invenitur ab illo
dictum. Sine mendacio autem dixerunt, quod ex verbis quae dixerat, in eius voluntate cognoverunt;
neque enim verba sunt necessaria nisi ad expromendam, et in audientium notitiam perferendam,
quantum possumus, voluntatem.
173. (42, 35) Et erat uniuscuiusque alligatura argenti in sacco eorum; non dixit: " in sacco eius ",
aut: " in saccis eorum ", sed quasi unus saccus omnium esset.
174. (42, 36) Super me facta sunt omnia haec; id est: me miseria onerant.
175. (43, 3) Ait autem illi Iudas, dicens; potuit plenum esse, etsi non haberet: dicens.
176. (43, 7) Interrogans interrogavit nos homo; assidua est talis locutio in Scripturis: interrogans
interrogavit nos homo; aut: " interrogando, interrogavit ", et si quae similia.
177. (43, 16) Mecum enim manducabunt homines panes meridie; numquid panes tantum? Sed ab
eo quod excellit et cetera est complexa locutio. Mecum enim manducabunt homines panes meridie;
quod dicit: meridie, prandium significat, quod fit in medio die, hoc est enim meridies.
178. (43, 18) Ut accipiat nos in servos et asinos nostros; non utique subauditur: " servos "; nam
quod latini codices servos habent, in graecis
legitur, quod nullo modo asini possunt esse.
Ergo asinos nostros tantummodo accipiat subauditur.
179. (43, 21) Aperuimus saccos nostros, et hoc argentum uniuscuiusque in sacco suo; non addidit:
" inventum est ", aut: " apparuit ", aut: " erat ", aut aliquid huiusmodi.
180. (43, 23) Propitius vobis, nolite timere; in his verbis quibus dictum est: Propitius vobis, duo
verba sunt quae subaudiuntur, et: " sit ", et: " Deus ". Plenum est enim: " Propitius sit vobis Deus ",
quod omnino in graeco usitatissimum est.
181. (43, 28) Salvus est puer tuus pater noster, adhuc vivit; hic expressius ostenditur pueri nomine
servum solere significari; non enim in illo sene posset hoc esse nomen aetatis.
182. (43, 32) Non enim poterant Aegyptii manducare cum Hebraeis panes; abominatio est enim
Aegyptiis. Illa locutio frequentatur, ut in panibus omnes escae intellegantur.
183. (43, 34) Magnificata facta est autem pars Beniamin prae partibus omnium quinquipliciter ad
illorum; iam quia dictum erat: prae partibus omnium, potuit non dici: ad illorum.
184. (44, 6-7) Inveniens autem eos, dixit secundum verba haec; potuit dicere: " dixit eis verba haec
". An forte non locutionis genus est, sed interest etiam sententiae? Aliud enim est ipsa verba dicere,
aliud secundum ipsa, ut quaecumque alia dicta fuerint, eadem sententia teneatur quae illis verbis
comprehensa est; hoc est, " secundum ipsa ", etiamsi non ipsa. Sed quia sequitur illis
respondentibus: Utquid loquitur dominus secundum verba haec? Qui utique dicere debuerunt
usitato more: " Utquid loquitur dominus verba haec? " constat esse locutionis genus.
185. (44, 7) Absit a pueris tuis facere secundum verbum hoc; potuerunt dicere: " Absit a nobis ";
sed illa honorificentia est usitata in Scripturis sic dicere, tamquam de aliis: pueris autem pro " servis
" dictum est.

11

