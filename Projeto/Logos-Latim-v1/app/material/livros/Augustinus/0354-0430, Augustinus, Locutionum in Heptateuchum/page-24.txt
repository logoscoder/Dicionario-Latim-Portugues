155. (35, 32-33) Facere aurum et argentum et aes, pro eo, quod est: facere ex auro et argento et
aere; non enim aurum faciebant sed ex auro. Tale est etiam quod paulo post dicit: Et operari ligna,
hoc est: ex lignis.
156. (35, 35) Facere omnia opera sancti, textilia et varia texere cocco et bysso, facere omne opus
architectonicum varietatis. Ecce et in rebus textilibus architectonicum opus appellat; mirum nisi
propterea, quia tabernaculo fiebant, quod aedificii simile fuit et tamquam domus erigebatur. Quid
autem dicat: opera sancti, non evidenter apparet, utrum sancti sacerdotis, quoniam et de stola vel
de stolis eius haec dicuntur, an sancti Dei, in cuius cultum haec fiebant, an opera sancti, sicut
dicebatur sanctum et Sanctum sanctorum.
157. (36, 8) Umeralia continentia ex utrisque partibus eius: non dixit ex utrisque partibus eorum,
quamvis illa umeralia, non umerale dixisset, sicut solet umerale dicere; ipsum enim appellavit
pluraliter umeralia, sicut stolam et easdem stolas.
158. (36, 37) Et Eliab filius Achisamach de tribu Dan, qui architectonatus est textilia et consutilia et
diversicoloria texere de cocco et bysso. Novo more dicuntur architectonari textilia. Etiam illud a
parte totum intellegendum est, quod ait: texere cocco et bysso; ex his enim et cetera intellegimus,
id est purpuram et hyacinthum.
159. (39, 31) Et fecerunt filii Israel, sicut praecepit Dominus Moysi, ita fecerunt; plenum esset,
etiam si non adderetur: ita fecerunt.
160. (40, 14) Et fecit Moyses omnia, quae praecepit ei Dominus, ita fecit; similiter, ut dictum est de
filiis Israel.

5 LIBER TERTIUS

6 LOCUTIONES DE LEVITICO

1. (1, 2) Homo ex vobis si obtulerit dona Domino a pecoribus, a bobus et ab ovibus offeretis; hoc
est, si a pecoribus offeretis, a bobus, ab ovibus offeretis. Ovium nomine etiam caprarum genus
inclusit, sicut et in aliis locis solet.
2. (2, 6) Et confringes ea fragmenta; id est, confringendo facies ea fragmenta.
3. (4, 23) Et cognitum ei fuerit peccatum quod peccavit in eo. Duo modi locutionis hic notandi sunt:
et peccatum peccavit, et quod addidit: in eo. In quo enim nisi in ipso, id est peccato?
4. (5, 1) Si autem anima peccaverit, et audierit vocem iurationis, et ipse testis fuerit, aut viderit,
aut conscius fuerit, si non nuntiaverit, et accipiet peccatum; plus videtur habere: et; nam eo
dempto integre sequitur: accipiet peccatum.
5. (5, 1) Si autem anima peccaverit, et audierit vocem iurationis, et ipse testis fuerit, aut viderit,
aut conscius fuerit non nuntiaverit; et positum est pro " id est "; nam sic dici posset nostrae
locutionis consuetudine: Si autem anima peccaverit, id est audierit vocem iurationis, et cetera.
6. (5, 3) Aut tetigerit ab immunditia hominis, ab omni immunditia eius, quam si tetigerit inquinetur,
et latuit eum, post hoc autem cognoverit et deliquerit; cum recto ordine dicendum esset: et
deliquerit, post hoc autem cognoverit.
7. (5, 15-16) Anima si latuerit eum oblivione et peccaverit nolens. Non ait: si latuerit eam, quoniam
animam pro homine ponit, sicut facit et in aliis, ubi animam prius dixit, quae generis feminini est,
postea masculinum infert genus ad hominem referens. Sed hic multo est haec locutio pressior,
quoniam continuatim utrumque genus positum est, ut diceretur: Anima si latuerit eum. Haec locutio
terruit interpretes latinos et noluerunt eam transferre, sed ita posuerunt: Anima si qua latuerit et

24

