9. (8, 12) Et insidiae erant civitati a mari.Qui nescit, putat istam civitatem maritimam.
Consuetudinis est autem Scripturarum, ut occidentalem partem a mari appellet vel ad mare, quia
ex ipsa parte terra, ubi haec agebantur, propius habet mare quam a ceteris partibus.
10. (8, 18) Extende manum tuam in gaeso quod est in manu tua contra civitatem. Ista locutio
notanda non esset nisi propter nomen, quod obscurum est eis, in quorum consuetudine non est.
Quid enim dicat gaeson, non facile intellegitur. Hoc interpres Symmachus scutum appellasse
perhibetur; Septuaginta autem interpretes, secundum quos ista tractamus, qui posuerunt gaeson,
miror si et in graeca lingua hastam vel lanceam gallicanam intellegi voluerunt; ea quippe dicuntur
gaesa, quorum et Vergilius meminit, ubi ait de Gallis in scuto Aeneae pictis: Duo quisque Alpina
coruscant gaesa manu 1.
11. (8, 22) Et facti sunt inter medium castrorum, hi hinc et hi hinc. Duo notanda sunt in hac
locutione: unum, quod cum hostes qui vincebantur in medio essent, tamquam de his dictum est,
quod hi essent hinc et hi hinc, cum potius ita Israelitae fuerint, qui eos in medio posuerant
percutiendos; alterum, quod inter medium castrorum eos factos esse dicit Scriptura castra
appellans etiam productas acies in proelio constitutas, cum castra non soleant appellari, nisi ubi
exercitus ad manendum consistit; nisi forte ideo castra appellata sunt, quia cum omnibus suis
ibant.
12. (8, 27) Exceptis pecoribus et spoliis quae erant in civitate praedati sunt filii Israel secundum
praeceptum Domini, quemadmodum constituit Dominus Iesu. Ita dictum est: exceptis pecoribus et
spoliis praedati sunt, quasi ipsa non fuerint praedati, cum potius ipsa praedati sint, et ideo excepta
dicta sint, quia haec illo proelio sola consumpta non sunt.
13. (9, 7) Israelitae respondentes Gabaonitis dixerunt: Vide, ne in me habites, et quomodo
disponam tibi testamentum? Iam et superius tales locutiones notavimus. Hoc est enim: vide ne in
me habites, quod est: " apud me ", id est in terra, quam eis promiserat Deus. Et hic tamquam ad
unum hominem videntur locuti, cum legatus ad eos non unus venerit; sed more suo genti et populo
responsa reddentes singulari numero loquuntur, sicut plerumque et ad ipsos Deus vel ductor
ipsorum. Notandum etiam quod pactum pacis testamentum vocat Scriptura more quidem suo; nam
saepe ita loquitur.
14. (10, 17) Et nuntiatum est Iesu dicentes: Inventi sunt quinque reges absconditi in spelunca; pro
eo, quod est: " nuntiaverunt dicentes ".
15. (10, 25) Ita faciet Dominus omnibus inimicis vestris, quos vos debellabitis eos; nihil minus esset
huic sententiae, etsi non haberet: eos.
16. (11, 19-20) Et omnes cepit in bello, quia per Dominum factum est confortari cor eorum, ut
obviam irent ad bellum ad Israel, ut exterminarentur; notandum est: confortari cor, non semper in
bono accipiendum.
17. (14, 6) Tu scis verbum, quod locutus est Dominus ad Moysen hominem Dei de me et te; non
dixit: " hominem suum ".
18. (17, 16) Et dixerunt filii Ioseph: Non sufficit nobis mons et equus electus et ferrum Chananaeo
qui habitat in Baethsan. Equum electum dixit pro equis electis, quod usitatum in nostro sermone
non est; unde nonnulli latini interpretes noluerunt equum interpretari, sed: " equitatum ". Sic autem
dictum est: equus electus pro equis, sicut in nostra consuetudine dicitur miles pro militibus.
19. (19, 33-34) Et facti sunt exitus illorum Iordanes. Et revertentur fines ad mare. Non dixit: reversi
sunt aut saltem revertuntur, sicut solet de finibus dici, sed: revertentur, tamquam adhuc futurum
sit, cum praeteritorum sit ista narratio. Et in omnibus fere ipsis terrarum divisionibus per singulas
quasque tribus ita loquitur Scriptura, ut futuri temporis verbis utatur.
20. (20, 9) Refugere illuc qui percusserit animam nolens. Hic animam vel hominem intellegere
debemus vel vitam carnis, quae fit per animam; qua locutione et illud dictum est a fratribus Ioseph:
Non percutiamus eius animam 2, id est: non eum occidamus, nam si anima posset ab interfectore
percuti, non diceret Dominus: Nolite timere eos, qui corpus occidunt, animam autem non possunt
occidere 3.

42

