84. (24, 28) Et currens puella nuntiavit in domum matris suae: quasi non ipsa esset et patris
domus.
85. (24, 32) Et aquam lavare pedibus ipsius, et pedibus virorum qui cum eo erant.
86. (24, 40) Dominus cui placui ante ipsum, ipse mittet angelum suum tecum; quasi non sufficeret:
cui placui; an poterat ei placere nisi ante ipsum?
87. (24, 42) Si tu prosperas viam meam, quam ego nunc ingredior in eam.
88. (24, 43-44) Cum verba sua narraret servus Abrahae, quae dixit accessurus ad fontem, ita
narravit: Et erit virgo cui ego dixero: " Da mihi bibere pusillum aquae de hydria tua ", et dicet mihi:
" Et tu bibe, et camelis tuis hauriam "; haec mulier est quam paravit Dominus famulo suo Isaac.
Quibus verbis satis evidenter expressum est, etiam mulieres appellatas locutione hebraica, quae
virgines essent.
89. (24, 48) Et benedixi Dominum Deum domini mei Abraham; honorificentiae locutio est, et
familiarissima Scripturis, sicut Deus Heliae.
90. (24, 49) Renuntiate mihi ut redeam in dextram aut sinistram. Per dextram prosperitatem, per
sinistram adversitatem significavit; id est dextram, si concesserint; sinistram, si non concesserint;
nam utique ea via rediturus fuerat qua venerat; quam locutionem Scripturarum etiam cetera earum
loca indicabunt; quia dextra nominatur in omnibus bonis, sinistra in malis, sive felicitas et
infelicitas, sive iustitia et iniustitia, et aliquando dextra in aeternis, sinistra in temporalibus.
91. (25, 13) Haec sunt nomina filiorum Ismael secundum nomina generationum eorum; tamquam
dixisset: " Secundum quae nomina generationes eorum appellatae sunt ".
92. (25, 20) Accepit Rebeccam filiam Bathuel Syri de Mesopotamia, sororem Laban Syri, sibi in
uxorem; cum posset dici tantummodo: uxorem; aut: sibi uxorem.
93. (25, 24) Et ei erant gemini in utero eius; cum posset non addi, quod dictum est: eius.
94. (25, 27) Creverunt autem iuvenes. Est talis locutio et apud auctores saeculares, sicuti est: Et
scuta latentia condunt 5; id est: condendo latentia faciunt. Sic et hic: Creverunt iuvenes, cum
infantes essent, intellegitur, crescendo facti sunt iuvenes.
95. (25, 31) Iacob ad Esau: Vende mihi hodie primogenita tua mihi; sic enim habent codices graeci.
96. (26, 28) Videntes vidimus, quia est Dominus tecum.
97. (26, 28) Et disponemus tecum testamentum: amant Scripturae pro pacto ponere testamentum,
id est:
. Quod latini habent: Et disponemus tecum testamentum ne facias nobiscum
malum; tamquam diceretur: " Ut paciscaris non facere nobiscum malum ".
98. (27, 1) Et vocavit filium suum seniorem Esau, et dixit; hoc loco senioris nomen non significat
aetatem gravem, sed ex comparatione maiorem.
99. (27, 3) Nunc ergo sume vas tuum pharetramque et arcum; non dixit: " vasa ", sed: vas; quod
autem intellegi voluit, non apparet, nisi forte locutio est, ut vas pharetram voluerit intellegi, et
exponendo quid dixerat: vas, adiunxerit: pharetramque et arcum, tamquam dixerit: " Sume vas
tuum et pharetram "; veluti si diceret: " Sume vas tuum ", id est pharetram; deinde aliud, " et
arcum ", quod non ad illud vas pertineret quod est pharetra. Aut certe pharetram et arcum vas
voluit appellare, singularem ponens numerum pro plurali; tamquam si diceret: " Accipe vestem
tuam ", quo nomine intellegeremus plures vestes, sicuti intellegimus militem pro militibus, et multa
sunt talia.
100. (27, 3) Exi in campum, et venare mihi venationem.

6

