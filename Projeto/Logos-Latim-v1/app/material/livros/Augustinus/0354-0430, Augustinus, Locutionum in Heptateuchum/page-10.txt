154. (41, 11) Et vidimus somnium ambo nocte una, ego et ille; quasi non sufficeret, quod ambo
dixerat. Deinde et hic: vidimus somnium dicit, non: " vidimus somnia "; tamquam unum ambo
vidissent.
155. (41, 13) Factum est autem sicut comparavit nobis, ita et contigit. Factum est autem; sic solet
Scriptura ponere; nam plenum esset: sicut autem comparavit nobis, ita et contigit.
156. (41, 19) Quales numquam vidi tales in tota terra Aegypti turpiores; dici autem posset more
nostro, " quibus numquam vidi turpiores ", aut " quales numquam vidi ", aut " numquam vidi tales ".
157. (41, 21) Exsurgens autem dormivi; exsurgens ait, pro: " expergiscens ".
158. (41, 25) Quanta Deus facit, ostendit Pharaoni; cum illi loqueretur, tamquam de altero dicit.
159. (41, 30) Et consumet fames terram; pro: " hominibus qui sunt in terra ".
160. (41, 33-34) Nunc ergo vide hominem prudentem et intellegentem, et constitue eum super
terram Aegypti; et faciat Pharao et constituat locorum principes super terram; quasi alius sit cui
dixit: Provide hominem prudentem, et alius de quo dicit: constituat Pharao.
161. (41, 35) Et congregetur triticum sub manu Pharaonis, id est: " sub potestate ".
162. (41, 40) Tamen thronum praecedam tui ego; sic se habent verba in graeco, quae dixit Pharao
ad Ioseph. Sed: praecedam tui, usitata est apud Graecos locutio, apud nos autem dicitur: "
praecedam te "; illud vero: " praecedam te thronum ", nec apud Graecos usitata perhibetur sed: "
praecedam te throno ", id est honore sedis; quod intellegitur: " praecedam te regno ", hoc enim illi
et postea dicit.
163. (41, 44) Ego Pharao; sine te nemo extollet manum suam super omnem terram Aegypti;
tamquam diceret: " Ego sum rex, tu autem princeps vel praepositus Aegypti ". Pharao quippe non
hominis nomen est, sed regiae potestatis.
164. (42, 1-2) Videns autem Iacob, quia est venditio in Aegypto, dixit filiis suis: " Quare segnes
estis? Ecce audivi quod est venditio in Aegypto "; notandum quia id quod audisse se dicit, vidisse
eum Scriptura dixerat.
165. (42, 2) Emite nobis pusillas escas, ut vivamus, et non moriamur; unum horum sufficeret, aut:
ut vivamus, aut: ut non moriamur.
166. (42, 11) Pacati sumus; non sunt pueri tui exploratores; quasi de aliis dixerint: non sunt pueri
tui exploratores, cum possent dicere: " non sumus "; honorificentiae autem more maxime ita
loquebantur.
167. (42, 13) Duodecim sumus pueri tui fratres in terra Chanaan; cum posterius dicant, quod unus
eorum non sit, ipsum scilicet Ioseph non esse existimantes, id est, perisse. Hac locutione dictum est
etiam illud: Hi filii Iacob qui facti sunt ei in Mesopotamia 12; cum ibi non fuerit natus Beniamin. Quod
autem dixerunt: sumus in terra Chanaan, cum eo tempore, quo loquebantur, in Aegypto essent,
sumus, dictum est, pro " habitamus "; inde enim venerant illico redituri, ibi commorantes.
168. (42, 14) Hoc est quod dixi vobis, dicens, quod exploratores estis; quid deesset, etiam si non
adderet: dicens?
169. (42, 19) Ipsi vero ite et ducite emptionem tritici vestri: ducite, pro eo quod est: " ferte "; quia
enim ducuntur iumenta, in quibus fertur, etiam hoc duci dictum est.
170. (42, 22) Nonne locutus sum vobis, dicens: " Ne noceatis puero, et non exaudistis me? "
Notandum exauditionem non eam solam dici quam exaudit Deus.

10

