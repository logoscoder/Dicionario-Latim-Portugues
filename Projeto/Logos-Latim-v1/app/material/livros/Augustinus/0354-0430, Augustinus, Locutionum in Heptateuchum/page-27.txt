33. (13, 47) Et vestimento si fuerit in eo tactus leprae; potuit usitate ita dicere: Et in vestimento si
fuerit tactus leprae.
34. (13, 51) Aut in omni vase pelliceo, in quocumque fuerit in eo tactus; poterat satis esse: in
quocumque fuerit tactus.
35. (13, 55) Et ecce non commutavit tactus aspectum suum; id est colorem in quo aspicitur; non
enim aspectum quo ipse aspicit, tactum quippe ipsam maculam dicit.
36. (14, 15) Et accipiens sacerdos in hemina olei, superfundet in manum sacerdotis sinistram; non
dixit: " in manum suam sinistram ", cum utique in suam faciat.
37. (15, 2) Viro, viro cuicumque fuerit fluor.
38. (15, 16) Et homo cuicumque exierit ex eo concubitus seminis.
39. (15, 21) Et omne super quodcumque dormit super illud.
40. (15, 21) Et omne super quod sederit super illud, immundum erit.
41. (16, 21) Et emittet in manu hominis parati in eremum, id est: Emittet in eremum in manu
hominis ad hoc parati; de hirco emissario loquebatur cum hoc diceret: notandum est autem
quomodo dicat Scriptura: in manu.
42. (17, 3) Homo, homo filiorum Israel; id est: ex filiis Israel; ista autem repetitio quemlibet
hominem videtur significare, id est, ille aut ille.
43. (18, 7) Turpitudinem patris tui et turpitudinem matris tuae non revelabis; hac locutione
concubitum vetuit cum his personis.
44. (18, 14) Turpitudinem fratris patris tui non revelabis, et ad uxorem eius non introibis; propinqua
enim tua est; et posuit, pro " id est "; hanc enim dicit turpitudinem fratris patris eius, id est,
turpitudinem patrui, pudenda uxoris patrui.
45. (18, 25) Et exhorruit terra eos qui insident super eam; id est: sedes habent, quod est: " habitant
".
46. (19, 9) Et permetentibus vobis messem terrae vestrae, non perficietis messem vestram agri tui
permetere. Hoc quod a plurali coepit, et ad singularem numerum terminavit, plerique latini
interpretari noluerunt, sed dixerunt: agri vestri, ubi dictum est: agri tui, quasi graecus hoc non
posset dicere; magis ergo locutio notanda fuit quam emendanda.
47. (20, 17) Quicumque acceperit sororem suam ex patre suo aut ex matre sua, et viderit
turpitudinem eius, et ipsa viderit turpitudinem eius, turpitudinem sororis suae revelavit, peccatum
suum accipient; peccatum posuit pro " poena peccati ".
48. (20, 25) Et segregabitis vosmetipsos inter medium pecorum mundorum, et inter medium
pecorum immundorum, et inter medium volucrum mundarum et immundarum. Segregabitis
vosmetipsos, dixit, inter medium mundorum et immundorum, quoniam segregantur munda ab
immundis, vel a mundis immunda; nova est omnino locutio. Aliud est enim: " Segregabis inter
medium pecorum mundorum, et inter medium pecorum immundorum ", sicut saepissime loqui
solet; aliud est quod modo ait: Segregabitis vosmetipsos, tamquam illa ab alterutris segregantes
seipsos segregent ab utrisque, tamquam iudicando inter utraque.
49. (21, 1) Dic sacerdotibus filiis Aaron, et dices ad eos: In animabus non inquinabuntur in gente
eorum, nisi in propinquo qui proximus est eis; in luctu dicit qui debetur animabus defunctorum; ideo
enim lugetur, quia excesserunt.
50. (21, 5) Et calvitium non rademini super mortuum, et super carnes suas non secabunt sectiones;
usitata esset locutio: " carnes suas non secabunt sectionibus ".

27

