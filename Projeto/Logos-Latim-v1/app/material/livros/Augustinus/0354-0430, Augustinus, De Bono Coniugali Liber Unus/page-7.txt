quam nunc unam quilibet istorum, quibus videmus quid secundum veniam concedat Apostolus 43.
Habebant enim eas in opere generandi, non in morbo desiderii sicut gentes, quae ignorant Deum 44.
Quod tam magnum est, ut multi hodie facilius se tota vita ab omni concubitu abstineant quam
modum teneant non coeundi nisi prolis causa, si matrimonio copulentur. Nempe multos habemus
fratres et socios caelestis hereditatis utriusque sexus continentes, sive expertos nuptias sive ab
omni tali commixtione integros; nempe innumerabiles sunt. Quem tandem audivimus inter
familiaria colloquia, sive eorum, qui coniugati sunt, sive qui fuerunt, indicantem nobis numquam se
coniugi esse commixtum nisi sperando conceptum? Quod ergo praecipiunt coniugatis Apostoli, hoc
est nuptiarum; quod autem venialiter concedunt aut quod impedit orationes, non cogunt nuptiae,
sed ferunt.

Desiderium prolis iustum non facit concubinatum.
14. 16. Itaque si forte (quod utrum fieri possit ignoro magisque fieri non posse existimo), sed
tamen, si forte ad tempus adhibita concubina filios solos ex eadem commixtione quaesiverit, nec
sic ista coniunctio vel earum nuptiis praeponenda est, quae veniale illud operantur. Quid enim
sitnuptiarum, considerandum est, non quid sit nubentium et immoderatius nuptiis utentium. Neque
enim si agris inique ac perperam invasis ita quisque utatur, ut ex eorum fructibus largas
eleemosynas faciat, ideo rapinam iustificat; neque si alius ruri paterno vel iuste quaesito avarus
incumbat, ideo culpanda est iuris civilis regula, qua possessor legitimus factus est; nec tyrannicae
factionis perversitas laudabilis erit, si regia clementia tyrannus subditos tractet; necvituperabilis
ordo regiae potestatis, si rex crudelitate tyrannica saeviat. Aliud est namque iniusta potestate iuste
velle uti, et aliud est iusta potestate iniuste uti. Ita nec concubinae ad tempus adhibitae, si filiorum
causa concumbant, iustum faciunt concubinatum suum; nec coniugatae, si cum maritis lasciviant,
nuptiali ordini crimen imponunt.

Patrem etiam plures uxores inculpabiliter ducebant.
14. 17. Posse sane fieri nuptias ex male coniunctis honesto postea placito consequente manifestum
est.
15. Semel autem initum connubium in civitate Dei nostri, ubi etiam ex prima duorum hominum
copula quoddam sacramentum nuptiae gerunt, nullo modo potest nisi alicuius eorum morte
dissolvi. Manet enim vinculum nuptiarum, etiamsi proles, cuius causa initum est, manifesta
sterilitate non subsequatur, ita ut iam scientibus coniugibus non se filios habi/turos separare se
tamen vel ipsa causa filiorum atque aliis copulare non liceat. Quod si fecerint, cum eis, quibus se
copulaverint, adulterium committunt, ipsi autem coniuges manent. Plane uxoris voluntate adhibere
aliam, unde communes filii nascantur unius commixtione ac semine, alterius autem iure ac
potestate apud antiquos patres fas erat; utrum et nunc fas sit, non temere dixerim. Non est enim
nuncv propagandi necessitas, quae tunc fuit, quando et parientibus coniugibus alias propter
copiosiorem posteritatem superducere licebat, quod nunc certe non licet. Nam tantum adfert
opportunitatis ad aliquid iuste agendum seu non agendum temporum secreta distinctio, ut nunc
melius faciat qui nec unam duxerit, nisi se continere non possit, tunc autem etiam plures
inculpabiliter ducebant et qui se multo facilius continere possent, nisi aliud pietas illo tempore
postularet. Sicut enim sapiens et iustus, qui iam concupiscit dissolvi et esse cum Christo et hoc
magis optimo delectatur 45, non iam hic vivendi cupiditate, sed consulendi officio sumit alimentum,
ut maneat in carne, quod necessarium est propter alios, sic misceri feminis iure nuptiarum
officiosum fuit tunc sanctis viris, non libidinosum.

Undecumque nascantur homines, si Deum recte colant, honesti et salvi erunt.
16. 18. Quod enim est cibus ad salutem hominis, hoc est concubitus ad salutem generis, et
utrumque non est sine delectatione carnali, quae tamen modificata et temperantia refrenante in
usum naturalem redacta libido esse non potest 46; quod est autem in sustentanda vita illicitus cibus,
hoc estin quaerenda prole fornicarius vel adulterinus concubitus; et quod est in luxuria ventris et
gutturis illicitus cibus, hoc est in libidine nullam prolem quaerente illicitus concubitus; et quod est in
cibo licito nonnullis immoderatior appetitus, hoc est in coniugibus venialis ille concubitus. Sicut ergo
satius est emori fame quam idolothytis vesci 47, ita satius estdefungi sine liberis quam ex illicito
coitu stirpem quaerere. Undecumque autem nascantur homines, si parentum vitia non sectentur et
Deum recte colant, honesti et salvi erunt. Semen enim hominis ex qualicumque homine Dei
creatura est, et eo male utentibus male erit, non ipsum aliquando malum erit. Sicut autem filii boni
adulterorum nulla defensio est adulteriorum, sic mali filiiz coniugatorum nullum crimen est

7

