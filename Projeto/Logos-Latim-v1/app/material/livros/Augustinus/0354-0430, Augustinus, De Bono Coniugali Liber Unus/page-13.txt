concumbere, qui prolem, cui uni propagandae concumbendo serviebant, oboediendo poterant
immolare!

Contra haereticos patribus Veteris Testamenti de pluribus calumniantes
uxoribus.
25. 33. Quae cum ita sint, haereticis quidem, sive Manichaeis sive quicumque alii patribus Veteris
Testamenti de pluribus calumniantur uxoribus, hoc esse argumentum deputantes, quo eorum
convincant incontinentiam, satis superque responsum est: si tamen capi
unt non esse peccatum, quod neque contra naturam committitur, quia non lasciviendi, sed gignendi
causa illis feminis utebantur; neque contra morem, quia illis temporibus ea factitabantur; neque
contra praeceptum, quia nulla lege prohibebantur. Illos vero, qui illicite feminis usi sunt, vel arguit
in Scripturis illis divina sententia vel nobis lectio iudicandos atque vitandos, non approbandos
imitandosve proponit.

Coniugati nostri de Patribus ne audeant iudicare.
26. 34. Nostros autem qui coniuges habent, quantum possumus, admonemus, ne secundum suam
infirmitatem de illis sanctis patribus audeant iudicare; comparantes, ut ait Apostolus, semet ipsos
sibimet ipsis 82, et ideo non intellegentes, quantas vires habeat animus iustitiae contra libidines
serviens, ne carnalibus huiusce modi motibus adquiescat eosque in concubitum ultra generandi
necessitatem prolabi aut progredi sinat, quantum ordo naturae, quantum morum consuetudo,
quantum legum scita praescribunt. Hoc quippe ideode illis patribus homines suspicantur, quia ipsi
per incontinentiam vel nuptias elegerunt vel coniugibus intemperanter utuntur. At vero continentes
vel mares, qui defunctis uxoribus, vel feminae, quae defunctis viris, vel utrique, qui pari consensu
continentiam Deo voverunt, sciant sibi quidem mercedis amplius deberi, quam coniugalis castitas
poscit; sed sanctorum patrum nuptias, qui prophetice con-iungebantur, qui neque in concubitu nisi.
prolem neque in ipsa prole nisi quod in carne venturo Christo proficeret requirebant, non solum
prae suo proposito non contemnant, verum etiam suo proposito sine dubitatione praeponant.

Pueri et virgi-nes integritatem ipsam Deo dicantes de magna humilitate
cogitent.
26. 35. Pueros quoque ac virgines integritatem ipsam Deo dicantes multo maxime commonemus,
ut tanta norint humilitate tuendum esse, quod in terra interim vivunt, quanto magis caeli est quod
voverunt. Neque scriptum est: Quantomagnus es, tanto humilia te in omnibus 83. Nostrum ergo est
de magnitudine eorum aliquid dicere, illorum de magna humilitate cogitare. Exceptis igitur
quibusdam illis coniugatis patribus et matribus sanctis, quibus ideo isti meliores non sunt, quamvis
coniugati non sint, quia si coniugati essent, pares non essent, ceteros omnino huius temporis coniugatos, vel post expertum
concubitum continentes, a se superari non dubitent, non quantum ab Anna Susanna, sed quantum
ambae a Maria superantur. Quod ad ipsam pertinet sanctam carnis int
egritatem, loquor; nam quae alia sint Mariae merita, quis ignorat? Mores itaque congruos huic tanto
proposito adiungant, ut de praepollenti praemio certam securitatem gerant, scientes sane sibi
atque omnibus fidelibus dilectis et electis Christi membris multis ab Oriente et Occidente
venientibus, etsi inter se distante pro meritis gloriae luce fulgentibus, hoc tamen magnum in
commune praestari, ut cum Abraham et Isaac et Iacob recumbant in regno Dei 84, qui non propter
hoc saeculum, sed propter Christum coniuges, propter Christum patres fuerunt.

1 - Cf. Gen 2, 21-22.
2 - Gen 1, 28.
3 - Ibidem.

13

