Omnium virtutum quodam modo mater est oboedientia.
23. 30. Recte plane quaeritur, non utrum omnimodis inoboediens virgo coniugatae oboedienti, sed
minus oboediens oboedientiori comparanda sit, quia et illa nuptialis castitas est et ideo bonum est,
sed minor quam virginalis. Tanto ergo minor in bono oboedientiae, quanto maior in bono castitatis,
si altera alteri comparetur, quae praeponenda sit iudicat qui primo ipsam castitatem et
oboedientiam comparans videt omnium virtutum quodam modo matrem esse oboedientiam. Ac per
hoc ideo potest esse oboedientia sine virginitate, quia virginitas ex consilio est, non ex praecepto.
Oboedientiam vero illam dico, qua praeceptis obtemperatur. Ideoque oboedientia praeceptorum
sine virginitate quidem potest, sed sine castitate esse non potest. Ad castitatem namque pertinet
non fornicari, non moechari, nullo illicito concubitu maculari: quae qui non observant, contra
praecepta Dei faciunt, et ob hoc extorres sunt a virtute oboedientiae. Virginitas autem propterea
potest esse sine oboedientia, quia potest femina consilio virginitatis accepto et custodita virginitate
praecepta contemnere: sicut multas sacras virgines novimus verbosas, curiosas, ebriosas,
litigiosas, avaras, superbas: quae omnia contra praecepta sunt et sicut ipsam Evam inoboedientiae
crimine occidunt. Quapropter non solum oboediens inoboedienti, sed oboedientior coniugata minus
oboedienti virgini praeponenda est.

Oboedientia Patrum.
23. 31. Ex hac oboedientia pater ille, qui sine uxore non fuit, esse sine unico filio et a se occiso
paratus fuit 74. Unicum enim non immerito dixerim, de quo audivit a Domino: In Isaac vocabitur tibi
semen 75. Quanto ergo citius, ut etiam sine uxore esset, si hociuberetur, audiret? Unde non frustra
saepe miramur nonnullos utriusque sexus ab omni concubitu continentes, neglegenter oboedire
praeceptis, cum tam ardenter arripuerint non uti concessis. Unde quis dubitat et excellentiae
sanctorum illorum patrum atque matrum filios generantium non recte comparari mares et feminas
nostri temporis, quamvis ab omni concubitu immunes, in virtute oboedientiae minores, etiamsi illis
hominibus et in habitu animi defuisset, quod in istorum opere manifestum est? Sequantur ergo
Agnum pueri cantantes canticum novum, sicut in Apocalypsi scriptum est: qui cum mulieribus se
non contaminaverunt 76; non ob aliud nisi quia virgines permanserunt. Nec ideo se arbitrentur
meliores esse primis patribus sanctis, qui nuptiis, ut ita dicam, nuptialiter usi sunt. Earum quippe
usus ita se habet, ut, si quid in eis per carnis commixtionem, quod excedat generandi
necessitatem, quamvis venialiter factum fuerit, contaminatio sit. Nam quid expiat venia, si omnino
non contaminat illa progressio? A qua contaminatione mirum si immunes essent pueri sequentes
Agnum, nisi virgines permanerent.
Iam contra haereticos responsum est (24, 32 - 26, 35)

Bonum nuptiarum: proles, fides, sacramentum.
24. 32. Bonum igitur nuptiarum per omnes gentes atqueomnes homines in causa generandi est et
in fide castitatis; quod autem ad populum Dei pertinet, etiam in sanctitate sacramenti, per quam
nefas est etiam repudio discedentem alteri nubere, dum vir eius vivit, nec saltem ipsa causa
pariendi; quae cum sola sit qua nuptiae fiunt, nec ea re non subsequente propter quam fiunt,
solvitur vinculum nuptiale nisi coniugis morte. Quemadmodum si fiat ordinatio cleri ad plebem
congregandam, etiamsi plebis congregatio non subsequatur, manet tamen in illis ordinatis
sacramentum ordinationis; et si aliqua culpa quisquam ab officio removeatur, sacramento Domini
semel imposito non carebit, quamvis ad iudicium permanente. Generationis itaque causa fieri
nuptias Apostolus ita testis est: Volo, inquit, iuniores nubere 77. Et quasi ei diceretur: Ut quid?
continuo subiecit: filios procreare, matres familias esse 78. Ad fidem autem castitatis illud pertinet:
Uxor non habet potestatem corporis sui, sed vir; similiter et vir non habet potestatem corporis sui,
sed mulier 79. Ad sacramenti sanctitatem illud: Uxorem a viro non discedere; quodsi discesserit,
manere innuptam aut viro suo reconciliari, et vir uxorem non dimittat 80. Haec omnia bona sunt,
propter quae nuptiae bonumav sunt: proles, fides, sacramentum. Nec prolem autem carnalem iam
hoc tempore quaerere ac per hoc ab omni tali opere immunitatem quamdam perpetuam retinere
atque uni viro Christospiritaliter subdi, melius est utique et sanctius; si tamen ea vacatione sic
utantur homines, quomodo scriptum est, ut cogitent quae sunt Domini, quomodo placeantDeo 81, id
est, ut perpetuo cogitet continentia, ne quid minus habeat oboedientia: quam virtutem tamquam
radicalem atque, ut dici solet, matricem et plane generalem sancti antiqui patres in opere
exercuerunt; illam vero continentiam in animi habitu tenuerunt, qui profecto per oboedientiam,
quia iusti et sancti erant et ad omne opus bonum semper parati, etiamsi ab omni concubitu
abstinere iuberentur, efficerent. Quanto enim facilius possent vel iussione, vel exhortatione Dei non

12

