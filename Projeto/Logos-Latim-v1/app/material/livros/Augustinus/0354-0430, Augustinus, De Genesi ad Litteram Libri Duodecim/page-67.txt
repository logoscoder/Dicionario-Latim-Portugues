4. 6. Si ergo Deum diceremus tamquam corporei mundi huius animam, cui mundus ipse esset
tamquam corpus unius animantis, recte non eum diceremus sufflando fecisse animam hominis, nisi
corpoream, de isto aere subiacente sibi ex corpore suo: non tamen quod dedisset sufflando, de
seipso dedisse putare deberemus, sed ita de sibi subiecto aere corporis sui, sicut anima de
huiusmodi re similiter adiacente, hoc est de corpore, non de seipsa flatum facit. Nunc vero quia non
tantummodo mundi corpus Deo esse subditum dicimus, sed illum esse supra omnem creaturam
sive corporalem sive spiritalem; nec de seipso, nec de corporeis elementis credendus est animam
fecisse sufflando.

Anima quaeritur utrum ex nihilo an ex aliqua re.
5. 7. Utrum autem ex eo quod omnino non erat, id est ex nihilo; an ex aliqua re, quae iam ab illo
facta spiritaliter erat, sed anima nondum erat, merito quaeri potest. Si enim Deum adhuc aliquid ex
nihilo creare non credimus, posteaquam creavit omnia simul, et ob hoc a consummatis omnibus
operibus requievisse credimus, quae inchoavit faceret, ut quidquid deinde faceret, ex his faceret;
non video quemadmodum intellegamus, adhuc eum ex nihilo animas facere. An dicendum est, eum
in illis quidem operibus primorum sex dierum fecisse illum diem occultum, ac si hoc potius credi
oportet, spiritalem atque intellectualem naturam, scilicet unitatis angelicae, et mundum, id est
coelum et terram; atque in illis iam exstantibus naturis rationes creasse futurarum aliarum
naturarum, non ipsas naturas: alioquin si iam ibi creatae essent sicut erant futurae, non adhuc
essent futurae? Quod si ita est, nondum erat in conditis rebus animae humanae ulla natura, et tunc
esse coepit, cum eam Deus sufflando fecit, atque indidit homini.

Quaeritur num Dei flatus, ex nihilo factus, sit hominis anima.
5. 8. Sed non ideo quaestio sublata est, qua quaeritur adhuc utrum eam naturam, quae anima
dicitur, et antea non erat, ex nihilo creaverit, tamquam ipse flatus eius non ex aliqua substantia
subiacente factus sit, sicut de flatu dicebamus, quem facit anima ex corpore suo; sed omnino ex
nihilo tunc factus sit flatus, cum Deus flare voluit, idemque hominis anima factus sit: an vero iam
erat aliquid spiritale, quamvis hoc quidquid erat, nondum animae natura erat, atque ex hoc factus
sit flatus Dei quae natura esset animae; sicut nec corporis humani natura iam erat, antequam Deus
eam de limo terrae vel pulvere formasset. Non enim caro humana erat pulvis aut limus; sed tamen
aliquid erat unde illa fieret, quae nondum erat.

Quaeritur num ut corporis ita et animae praecesserit materies quaedam.
6. 9. Num ergo credibile est, in primis illis sex dierum operibus Deum condidisse, non solum futuri
corporis humani causalem rationem, verum etiam materiem de qua fieret, id est terram, de cuius
limo vel pulvere fingeretur, animae autem solam ibi condidisse rationem, secundum quam fieret,
non etiam quamdam pro suo genere materiam, de qua fieret? Si enim quiddam incommutabile
esset anima, nullo modo eius quasi materiam quaerere deberemus: nunc autem mutabilitas eius
satis indicat eam interim vitiis atque fallaciis deformem reddi, formari autem virtutibus veritatisque
doctrina, sed in sua iam natura qua est anima; sicut etiam caro in sua natura qua iam caro est, et
salute decoratur, et morbis vulneribusque foedatur. Sed sicut haec, excepto quod iam caro est in
qua natura vel proficit ut pulchra, vel deficit ut deformis sit, habuit etiam materiem, id est terram,
de qua fieret, ut omnino caro esset: sic fortasse potuit et anima, antequam ea ipsa natura fieret,
quae anima dicitur, cuius vel pulchritudo virtus, vel deformitas vitium est, habere aliquam
materiam pro suo genere spiritalem, quae nondum esset anima; sicut terra de qua caro facta est,
iam erat aliquid, quamvis non erat caro.
6. 10. Sed enim terra implebat mundi infimam partem, antequam de illa corpus hominis fieret,
conferens universo totum suum, ut etiamsi nulla ex ea caro fieret animantis cuiusquam, specie
tamen sua mundi fabricam molemque compleret, secundum quam dicitur mundus coelum et terra.

Dici non posse qualis fuisset illa materies.
7. 10. At vero illa spiritalis materies, si fuit ulla unde anima fieret, vel si est ulla unde animae fiunt,
quid ipsa est? quod nomen, quam speciem, quem usum in rebus conditis tenet? Vivit, an non? Si
vivit, quid agit? quid confert universitatis effectibus? Beatamne vitam gerit, an miseram, an
neutram? Vivificat aliquid? an ab hoc etiam opere vacat, et in quodam secreto universitatis otiosa
requiescit, sine vigili sensu motuque vitali? Si enim nulla prorsus adhuc vita erat, quomodo esset
vitae futurae quaedam incorporea nec viva materies? Aut falsum est, aut nimis latet. Si autem iam
vivebat nec beate nec misere, quomodo rationalis erat? Quod si tunc rationalis facta est, cum ex illa

67

