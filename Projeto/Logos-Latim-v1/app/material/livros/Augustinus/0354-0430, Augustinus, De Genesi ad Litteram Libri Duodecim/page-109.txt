accedunt pro facilitate materiae, qua duxerit eam qui agit, nihil conferens modulo nisi effigiem. Ita
et animae incrementa reputanda non substantiva, sed provocativa 64.

Multa absurda a Tertulliano dicta de anima.
26. 45. Quis hunc crederet, cum isto corde tam disertum esse potuisse? sed tremenda ista sunt,
non ridenda. Ad hoc enim numquid cogeretur, si aliquid cogitare posset, quod et sit, et corpus non
sit? Quid autem absurdius, quam putare massam cuiuspiam metalli ex aliqua parte crescere posse
dum tunditur, nisi decrescat ex altera; vel augeri latitudine, nisi crassitudine minuatur? aut ullum
esse corpus manente naturae suae quantitate, quod undique crescat, nisi rarescat? Quomodo igitur
implebit anima ex illa stilla seminis magnitudinem corporis, quod animat, si et ipsa corpus est,
cuius substantia nullo accessu crescat? Quomodo, inquam, implebit carnem, quam, vivificat, nisi
tanto rarior fuerit, quanto grandius quod animaverit? Timuit videlicet ne deficeret etiam minuendo,
si cresceret; et non timuit ne deficeret rarescendo, cum cresceret. Sed quid amplius immorer,
quando et sermo pergit in prolixiorem modum, quam petit terminandi necessitas, et sententia mea
iam satis sit nota, vel quid certum teneam, vel unde adhuc dubitem, et quare dubitem? Proinde et
hoc volumen iam concludatur, ut quae sequuntur deinde videamus.

11

LIBER UNDECIMUS

Hominis tentatio ac lapsus secundum Gen 2, 25 - 3, 24.
1. 1. Et erant nudi ambo Adam et mulier eius, et non pudebat illos. Serpens autem erat
prudentissimus omnium bestiarum quae sunt super terram, quas fecit Dominus Deus. Et dixit
serpens mulieri: Quid, quia dixit Deus: Non edetis ab omni ligno paradisi? Et dixit mulier serpenti: A
fructu ligni quod est in paradiso edemus, de fructu autem ligni quod est in medio paradisi, dixit
Deus: Non edetis ex eo, neque tangetis illud, ne moriamini. Et dixit serpens mulieri: Non morte
moriemini: sciebat enim Deus, quoniam qua die manducaveritis de eo, aperientur vobis oculi, et
eritis tamquam dii, scientes bonum et malum. Et vidit mulier quia bonum lignum ad escam, et quia
placet oculis videre, et decorum est cognoscere. Et sumens de fructu eius edit, et dedit viro suo
secum, et ederunt. Et aperti sunt oculi amborum, et agnoverunt quia nudi erant, et consuerunt folia
fici, et fecerunt sibi campestria. Et audierunt vocem Domini Dei deambulantis in paradiso ad
vesperam, et absconderunt se Adam et mulier eius a facie Domini Dei, in medio ligni paradisi. Et
vocavit Dominus Deus Adam, et dixit illi: Ubi es? Et dixit ei: Vocem tuam audivi deambulantis in
paradiso, et timui, quia nudus sum, et abscondi me. Et dixit illi: Quis nuntiavit tibi quia nudus es,
nisi a ligno quod praeceperam tibi tantum ne ex eo manducares, ab eo edisti? Et dixit Adam: Mulier
quam dedisti mecum, haec mihi dedit a ligno, et edi. Et dixit Dominus Deus mulieri: Quid hoc
fecisti? Et dixit mulier: Serpens seduxit me, et manducavi. Et dixit Dominus Deus serpenti: Quia
fecisti hoc, maledictus tu ab omnibus pecoribus, et ab omnibus bestiis, quae sunt super terram.
Super pectus tuum et ventrem tuum ambulabis, et terram edes omnes dies vitae tuae. Et
inimicitias ponam inter te et inter mulierem, et inter semen tuum et semen eius: ipsa tibi servabit
caput, et tu servabis eius calcaneum. Et mulieri dixit: Multiplicans multiplicabo tristitias tuas et
gemitum tuum. In tristitiis paries filios, et ad virum tuum conversio tua, et ipse tui dominabitur.
Adae autem dixit: Quia audisti vocem mulieris tuae, et edisti de ligno, de quo praeceperam tibi de
eo solo non edere, maledicta terra in operibus tuis: in tristitiis edes illam omnes dies vitae tuae;
spinas et tribulos edet tibi, et edes fenum agri. In sudore faciei tuae edes panem tuum, donec
convertaris in terram, ex qua sumptus es; quia terra es, et in terram ibis. Et vocavit Adam nomen
mulieris suae, Vita, quoniam haec est mater omnium viventium. Et fecit Dominus Deus Adam et
mulieri eius tunicas pelliceas, et induit eos. Et dixit Dominus Deus: Ecce Adam factus est tamquam
unus ex nobis in cognoscendo bonum et malum. Et nunc ne aliquando extendat manum et sumat
de ligno vitae, et edat, et vivat in aeternum. Et dimisit illum Dominus Deus de paradiso voluptatis
operari terram, ex qua sumptus est. Et eiecit Adam, et collocavit eum contra paradisum voluptatis:
et ordinavit Cherubim, et flammeam rhomphaeam quae vertitur, custodire viam ligni vitae 1.

Ad proprietatem litterae defendendum est quod gestum narrat Scriptura.
1. 2. Antequam huius propositae Scripturae textum ex ordine pertractemus, admonendum arbitror,
quod iam me et alibi in hoc opere memini praelocutum, illud a nobis esse flagitandum, ut ad
proprietatem litterae defendatur quod gestum narrat ipse qui scripsit. Si autem in verbis Dei, vel
cuiusquam personae in officium propheticum assumptae, dicitur aliquid quod ad litteram nisi
absurde non possit intellegi, procul dubio figurate dictum ob aliquam significationem accipi debet;
dictum tamen esse dubitare fas non est: hoc enim a fide narratoris, et pollicitatione expositoris
exigitur.

109

