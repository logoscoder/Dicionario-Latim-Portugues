voluptatis in sues: et si qua similia. Haec quippe asserunt, nec attendunt per hanc rationem nullo
modo fieri posse, ut pecoris anima post mortem in hominem transferatur. Nullo modo enim porcus
similior erit homini quam porco; et cum mansuescunt leones, canibus vel etiam ovibus fiunt
similiores quam hominibus. Cum igitur a pecorum moribus pecora non recedunt, et quae
aliquantulum caeteris dissimilia fiunt, similiora sunt tamen suo generi quam humano, longeque plus
ab hominibus quam a pecoribus differunt: nunquam erunt hominum animae istae, si ea quae
similiora sunt trahunt. Si autem hoc argumentum falsum est, quomodo erit illa vera opinio;
quandoquidem nihil aliud afferunt, quo etiamsi non vera, saltem verisimilis habeatur? Unde
proclivius et ipse crediderim, quod etiam eorum posteri sectatores, illos homines qui haec primitus
in suis libris posuerunt, in hac vita potius intellegi voluisse, quadam perversitate morum ac
turpitudine homines pecorum similes fieri, ac sic quodammodo in pecora commutari, ut hoc
dedecore obiecto, eos a cupiditatum pravitate revocarent.

Ficticiae quarumdam animarum transmigrationes.
11. 16. Nam illa quae feruntur accidisse, ut quidam quasi recordarentur in quorum animalium
corporibus fuerint, aut falsa narrantur, aut ludificationibus daemonum hoc in eorum animis factum
est. Si enim contingit in somnis, ut fallaci memoria quasi recordetur se homo fuisse quod non fuit,
aut egisse quod non egit; quid mirum si quodam Dei iusto occultoque iudicio, sinuntur daemones in
cordibus etiam vigilantium tale aliquid posse?

Manichaeorum deterior quam philosophorum opinio.
11. 17. Manichaei autem qui se christianos vel putant, vel putari volunt, in hac opinione
translationis vel revolutionis animarum eo sunt illis Gentium philosophis, vel si qui alii vani homines
hoc putant, deteriores et detestabiliores, quod illi animae naturam a Dei natura discernunt, isti
autem cum aliud nihil dicant esse animam quam ipsam Dei substantiam, atque id omnino quod
Deus est, non trepidant eam tam turpiter commutabilem dicere, ut nullum sit herbae seu vermiculi
genus, ubi eam non esse commixtam, vel quo revolvi non posse mirabili opinentur insania. Qui
tamen si remotis ab animo suo rerum obscurissimarum quaestionibus, quas carnali corde
versantes, necesse est ut in opiniones falsas, noxias monstrosasque labantur et provolvantur, unum
illud firmissime teneant, quod omni animae rationali sine ullius disputationis ambagibus naturaliter
et veraciter insitum est, esse omnino incommutabilem et incorruptibilem Deum; tota eorum mille
formis fabula repente dilabitur, quam in suis vanis ac sacrilegis mentibus, nonnisi de Dei turpissima
mutabilitate finxerunt.
11. 18. Non est igitur materies animae humanae, anima irrationalis.

Animam non esse ex corporeo elemento.
12. 18. Quid est ergo, unde anima flatu Dei facta est? An corpus aliquod erat terrenum quidem et
humidum? Nullo modo: hinc enim potius caro facta est. Nam quid aliud est limus quam terra
humida? Nec humore solo anima facta credenda est, quasi caro de terra et anima de aqua. Nimis
enim absurdum est, inde factam putare animam hominis, unde facta est caro piscis et volucris.

Nec ex aere esse animam.
12. 19. Ergo fortassis ex aere? Huic enim elemento etiam flatus competit; sed noster, non Dei.
Unde supra diximus hoc potuisse congruenter putari, si animam mundi tamquam unius maximi
animantis Deum crederemus, ut ita eam flaverit de aere corporis sui, sicut flat nostra de sui. Cum
vero Deum esse constet supra omne mundi corpus, et supra omnem spiritum quem creavit,
incomparabili omnino distantia; quomodo id recte dici potest? An forte quanto magis Deus
universae suae creaturae praesens est omnipotentia singulari, tanto magis potuit ex aere flatum
facere, quae anima hominis esset? Sed cum anima non sit corporea, quidquid autem ex mundi
corporeis elementis fit, corporeum sit necesse est, inque mundi elementis etiam aer iste
numeretur; nec si de puri illius coelestisque ignis elemento facta anima diceretur, credi oporteret.
Omne quippe corpus in omne corpus posse mutari, non defuerunt qui assererent. Corpus autem
aliquod sive terrenum sive coeleste, converti in animam, fierique naturam incorpoream, nec
quemquam sensisse scio, nec fides habet.

Medicorum sententiae quaedam de hominis corpore.
69

