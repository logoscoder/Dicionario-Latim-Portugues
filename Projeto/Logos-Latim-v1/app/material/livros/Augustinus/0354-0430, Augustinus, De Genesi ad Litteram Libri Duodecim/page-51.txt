suo motu? non enim et ipsi accidit tempus. Inter illa ergo opera Dei, a quibus requievit in die
septimo, et ista quae usque nunc operatur, quemdam Scriptura interponens suae narrationis
articulum, commendavit se illa explicasse, et coepit iam ista contexere. Illorum explicatorum
commendatio sic facta est: Hic est liber creaturae coeli et terrae, cum factus est dies, fecit Deus
coelum et terram, et omne viride agri antequam esset super terram, et omne fenum agri antequam
exoreretur. Non enim pluerat Deus super terram, nec erat homo qui operaretur terram 23. Istorum
autem contextio sic coepit: Fons autem ascendebat de terra, et irrigabat omnem faciem terrae 24.
Ab hac commemoratione fontis huius et deinceps ea quae narrantur, per moras temporum facta
sunt, non omnia simul.

Opera Dei sub triplici consideratione.
12. 28. Cum ergo aliter se habeant omnium creaturarum rationes incommutabiles in Verbo Dei,
aliter illa eius opera a quibus in die septimo requievit, aliter ista quae ex illis usque nunc operatur;
horum trium hoc quod extremum posui, nobis utcumque notum est per corporis sensus, et huius
consuetudinem vitae. Duo vero illa remota a sensibus nostris, et ab usu cogitationis humanae, prius
ex divina auctoritate credenda sunt; deinde per haec quae nota sunt, utcumque noscenda, quanto
quisque magis minusve potuerit pro suae capacitatis modo, divinitus adiutus ut possit.

a) in Dei Sapientia.
13. 29. De primis ergo illis divinis incommutabilibus aeternisque rationibus, quoniam ipsa Dei
Sapientia, per quam facta sunt omnia, priusquam fierent ea noverat, sicut Scriptura testatur: In
principio erat Verbum, et Verbum erat apud Deum, et Deus erat Verbum; hoc erat in principio apud
Deum. Omnia per ipsum facta sunt, et sine ipso factum est nihil 25. Quis ergo tam sit demens, ut
dicat non ea Deum fecisse quae noverat? Porro si noverat, ubi nisi apud se ipsum, apud quem
Verbum erat, per quod facta sunt omnia? Nam si extra seipsum ea noverat, quis eum docuerat?
Quis enim cognovit sensum Domini? aut quis consiliarius eius fuit? Aut quis prior dedit illi, et
retribuetur ei? Quoniam ex ipso, et per ipsum, et in ipso sunt omnia 26.

Omnia per Verbum, animarum lucem, creata esse.
13. 30. Quamquam et ea quae sequuntur in Evangelio, satis asserant istam sententiam: adiungit
enim Evangelista et dicit: Quod factum est, in illo vita est, et vita erat lux hominum 27. Quia scilicet
rationales mentes, in quo genere homo factus est ad imaginem Dei, non habent veram lucem suam
nisi ipsum Verbum Dei, per quod facta sunt omnia, cuius participes esse poterunt ab omni iniquitate
et errore mundatae.

Quomodo illud Io 1, 4 distinguendum.
14. 31. Non ergo ita pronuntiari oportet: Quod factum est in illo, vita est, ut subdistinguamus: Quod
factum est in illo, et deinde inferamus, vita est. Quid enim non in illo factum est, cum
commemoratis multis etiam terrenis creaturis, dicatur in Psalmo: Omnia in Sapientia fecisti 28; dicat
et Apostolus: Quoniam in ipso condita sunt omnia in coelo et in terra, visibilia et invisibilia 29.
Consequens ergo erit, si ita distinxerimus, ut et ipsa terra, et quaecumque in ea sunt, vita sint.
Quae cum absurde dicantur omnia vivere, quanto absurdius ut etiam vita sint? praesertim quia
distinguit de quali vita loquatur, cum addit: Et vita erat lux hominum. Sic ergo distinguendum est,
ut cum dixerimus: Quod factum est, deinde inferamus, in illo vita est: non in se scilicet, hoc est in
sua natura, qua factum est ut conditio creaturaque sit; sed in illo vita est, quia omnia quae per
ipsum facta sunt, noverat antequam fierent; ac per hoc in illo erant non sicut creatura quam fecit,
sed sicut vita et lux hominum, quod est ipsa Sapientia, et ipsum Verbum unigenitus Dei Filius. Eo
modo ergo in illo vita est quod factum est, quomodo dictum est: Sicut habet Pater vitam in
semetipso, sic dedit Filio habere vitam in semetipso 30.

Vita rationabilium animarum lucem esse Verbi Dei.
14. 32. Nec praetermittendum est, quod emendatiores codices habent: Quod factum est, in illo vita
erat, ut sic intellegatur, vita erat, quomodo In principio erat Verbum, et Verbum erat apud Deum, et
Deus erat Verbum 31. Quod ergo factum est, iam vita erat in illo, et vita non qualiscumque; nam et
pecora dicuntur vivere, quae frui non possunt participatione sapientiae; sed vita erat lux hominum.

51

