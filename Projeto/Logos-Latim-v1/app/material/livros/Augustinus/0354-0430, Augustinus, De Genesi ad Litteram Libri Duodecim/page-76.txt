Difficultas ex narratione rerum mirabilium et rerum creatarum.
1. 3. Sed alia est, inquiunt, narratio factorum mirabilium, alia institutarum creaturarum. Illic enim
ea ipsa insolita ostendunt alios esse tamquam naturales modos rerum, alios miraculorum, quae
magnalia nominantur; hic autem ipsa insinuatur institutio naturarum. Quibus respondetur: Sed ideo
insolita et ipsa, quia prima. Nam quid tam sine exemplo, et sine pari facto in rerum mundanarum
constitutione quam mundus? Num ideo credendum non est Deum fecisse mundum, quia iam non
facit mundos; aut non fecisse solem, quia iam non facit soles? Et hoc quidem non de paradiso, sed
de ipso homine permotis debuit responderi: nunc vero cum ipsum sic credant a Deo factum, sicut
alius nullus factus est; cur paradisum nolunt ita factum credere, quemadmodum nunc vident silvas
fieri?

Quae corporaliter nominata sunt, corporaliter etiam accipienda in primis.
1. 4. Ad eos quippe loquor, qui auctoritatem harum Litterarum sequuntur: eorum enim quidam non
proprie, sed figurate paradisum intellegi volunt. Nam qui omnino adversantur his litteris, alias cum
eis atque aliter egimus: quamquam et haec in hoc ipso opere nostro, quantum valemus, ita
defendamus ad litteram, ut qui non rationabiliter moti, propter animum pervicacem vel hebetem,
credere ista detrectant, nullam tamen inveniant rationem unde falsa esse convincant. Verum isti
nostri qui fidem habent his divinis Libris, et nolunt paradisum ad proprietatem litterae intellegi,
locum scilicet amoenissimum fructuosis nemoribus opacatum, eumdemque magnum et magno
fonte fecundum, cum videant nulla humana opera tot ac tanta vireta silvescere occulto opere Dei;
miror quemadmodum credunt ipsum hominem ita factum, quemadmodum nunquam viderunt. Aut
si et ipse figurate intellegendus est, quis genuit Cain, et Abel, et Seth? An et ipsi figurate tantum
fuerunt, non etiam homines ex hominibus nati? De proximo ergo attendant istam praesumptionem
quo tendat, et conentur nobiscum cuncta primitus quae gesta narrantur in expressionem
proprietatis accipere. Quis enim eis postea non faveat intellegentibus quid ista etiam figurata
significatione commoneant, sive ipsarum spiritalium naturarum vel affectionum, sive rerum etiam
futurarum? Sane si nullo modo possent salva fide veritatis ea, quae corporaliter hic nominata sunt,
corporaliter etiam accipi, quid aliud remaneret, nisi ut ea potius figurate dicta intellegeremus, quam
Scripturam sanctam impie culparemus? Porro autem si non solum non impediunt, verum etiam
solidius asserunt divini eloquii narrationem haec etiam corporaliter intellecta; nemo erit, ut opinor,
tam infideliter pertinax, qui cum ea secundum regulam fidei exposita proprie viderit, malit in
pristina remanere sententia, si forte illi visa fuerant, nonnisi figurate posse accipi.

Cur Aug. alias contra Manichaeos allegorice Genesim exposuerit.
2. 5. Nam et ego contra Manichaeos, qui has litteras Veteris Testamenti non aliter quam oportet
accipiendo errant, sed omnino non accipiendo et detestando blasphemant, duos conscripsi libros
recenti tempore conversionis meae; cito volens eorum vel confutare deliramenta, vel erigere
intentionem ad quaerendam in Litteris quas oderunt, christianam et evangelicam fidem. Et quia non
mihi tunc occurrebant omnia quemadmodum proprie possent accipi, magisque non posse accipi
videbantur, aut vix posse aut difficile; ne retardarer, quid figurate significarent ea quae ad litteram
non potui invenire, quanta valui brevitate et perspicuitate explicavi, ne vel multa lectione vel
disputationis obscuritate deterriti, in manus ea sumere non curarent. Memor tamen quid maxime
voluerim nec potuerim, ut non figurate sed proprie primitus cuncta intellegerentur, nec omnino
desperans etiam sic posse intellegi, idipsum in prima parte secundi libri ita posui. Sane, inquam,
quisquis voluerit omnia quae dicta sunt, secundum litteram accipere, id est, non aliter intellegere
quam littera sonat, et potest evitare blasphemias, et omnia congruentia fidei catholicae praedicare;
non solum ei non est invidendum, sed praecipuus multumque laudabilis intellector habendus est. Si
autem nullus exitus datur, ut pie et digne Deo quae scripta sunt intellegantur, nisi figurate atque in
aenigmatibus proposita ista credamus; habentes auctoritatem apostolicam, a quibus tam multa de
libris Veteris Testamenti solvuntur aenigmata, modum quem intendimus teneamus, adiuvante illo
qui nos petere, quaerere et pulsare adhortatur 3: ut omnes istas figuras rerum secundum
catholicam fidem, sive quae ad historiam, sive quae ad prophetiam pertinent, explicemus; non
praeiudicantes meliori diligentiorique tractatui, sive per nos, sive per alios, quibus Dominus
revelare dignatur 4. Haec tunc dixi. Nunc autem quia voluit Dominus ut ea diligentius intuens atque
considerans, non frustra, quantum opinor, extimarem etiam per me posse secundum propriam, non
secundum allegoricam locutionem haec scripta esse monstrari, sicut ea quae superius voluimus
ostendere, sic etiam quae sequuntur de paradiso perscrutemur.

De arborum plantatione in paradiso.

76

