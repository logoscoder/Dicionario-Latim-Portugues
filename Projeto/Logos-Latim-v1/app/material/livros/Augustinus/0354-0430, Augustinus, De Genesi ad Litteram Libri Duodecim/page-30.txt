Dies sex quomodo accipiendi.
1. 1. Et consummata sunt coelum et terra, et omnis ornatus eorum. Et consummavit Deus in die
sexto opera suae quae fecit; et requievit Deus die septimo ab omnibus operibus suis quae fecit. Et
benedixit Deus diem septimum, et sanctificavit eum; quia in ipso requievit ab omnibus operibus
suis quae inchoavit Deus facere 1. Arduum quidem atque difficillimum est viribus intentionis
nostrae, voluntatem scriptoris in istis sex diebus, mentis vivacitate penetrare, utrum praeterierint
dies illi, et addito septimo, nunc per volumina temporum, non re, sed nomine repetantur. In toto
enim tempore multi dies veniunt praeteritis similes, nullus autem idem redit. Utrum ergo
praeterierint dies illi; an istis qui eorum vocabulis et numero censentur, in temporum ordine
quotidie transcurrentibus, illi in ipsis rerum conditionibus maneant ut non solum in illis tribus
antequam fierent luminaria, sed etiam in reliquis item tribus, diei nomen intellegamus in specie rei
quae creata est, noctemque eius in privatione vel defectu, vel si quo alio nomine melius
significatur, cum amittitur species, aliqua mutatione a forma ad informitatem declinante atque
vergente: quae mutatio in omni creatura sive possibilitate inest, etiamsi desit effectu, sicut in
coelestibus superioribus; sive ad implendam in infimis rebus pulchritudinem temporalem, per
ordinatas vices quorumque mutabilium cessionibus successionibusque peragitur, sicut manifestum
est in rebus terrenis atque mortalibus: vespera vero in omnibus perfectae conditionis quasi quidam
terminus sit: mane autem incipientis exordium; omnis enim creata natura certis suis initiis et
finibus continetur: indagare difficile est. Sed sive hoc, sive illud, sive aliquid etiam tertium
probabilius, quod dicatur, possit inveniri, quod in progressu disputationis forsitan apparebit,
quemadmodum in illis diebus et nox et vespera et mane intellegatur: non est tamen abs re, ut
consideremus senarii numeri perfectionem in ipsa interiore natura numerorum; quam mente
intuentes, ea quae sensibus etiam corporis adiacent, numeramus, numeroseque disponimus.

De senarii numeri perfectione.
2. 2. Invenimus ergo senarium numerum primum esse perfectum, ea ratione quod suis partibus
compleatur. Sunt enim et alii numeri aliis causis rationibusque perfecti. Proinde istum senarium ea
ratione perfectum diximus, quod suis partibus compleatur, talibus duntaxat partibus, quae
multiplicatae possint consummare numerum cuius partes sunt. Talis enim pars numeri dici potest
quota sit. Nam ternarius numerus potest dici pars, non tantum senarii, cuius dimidia est, sed
omnium ampliorum quam est ipse ternarius. Nam et quaternarii et quinarii pars maior ternarius est:
potest enim dividi et quaternarius in tria et unum, et quinarius in tria et duo. Et septenarii et
octonarii et novenarii, et quidquid ultra est numerorum, pars est ternarius, non maior vel dimidia,
sed minor. Nam septenarius quoque dividi potest in tria et quatuor, et octonarius in tria et quinque,
et novenarius in tria et sex: sed nullius horum potest dici ternarius quota sit pars, nisi tantum
novenarii, cuius pars tertia est, sicut senarii dimidia. Itaque horum omnium quos commemoravi,
nullus consummatur ex aliquot ternariis, nisi senarius et novenarius. Nam ille constat ex duobus
ternariis, iste autem ex tribus.

Senarius numerus primus est perfectorum numerorum.
2. 3. Senarius ergo numerus, ut dicere coeperam, partibus suis connumeratis et in summam ductis,
ipse completur. Alii namque sunt numeri, quorum partes simul ductae minorem summam faciunt,
alii vero ampliorem: certis autem intervallorum rationibus pauciores inveniuntur, qui suis partibus
compleantur, quarum summa nec citra insistat, nec ultra excrescat, sed ad tantum occurrat,
quantus est ipse numerus cuius partes sunt. Horum primus senarius est. Nam unius in numeris
nullae partes sunt. Sic enim dicitur et unum in numeris quibus numeramus, ut non habeat dimidium
vel aliquam partem, sed vere ac pure et simpliciter unum sit. Duorum autem pars unum est, et ea
dimidia, nec ulla altera. Ternarius vero duas habet, unam quae dici possit quota sit, quod est unum,
nam tertia eius est; et aliam maiorem quae non possit dici quota sit, id est duo: nec huius ergo
partes computari possunt illae, de quibus agimus, id est quae dici possunt quotae sint. Porro
quaternarius duas habet tales: nam unum, quarta eius est; duo, dimidia; sed ambae in summam
ductae, id est unum et duo simul, ternarium faciunt, non quaternarium. Non ergo eum complent
partes suae, quia in summa minore consistunt. Quinarius non habet talem nisi unam, id est ipsum
unum, quae quinta pars eius est: nam et duo quamvis pars eius minor sit et tria maior; neutra
tamen earum dici potest quota pars eius sit. Senarius vero tres partes tales habet, sextam, tertiam,
dimidiam: sexta eius, unum est; tertia, duo, dimidia, tria. Hae autem partes in summam ductae, id
est unum et duo et tria, simul eumdem consummant perficiuntque senarium.

Alios numeros perscrutatur Aug.

30

