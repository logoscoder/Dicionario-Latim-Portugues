quod praeceperam tibi tantum ne ex eo manducares, ab eo edisti? 76 Hinc enim mors concepta,
propter Dei sententiam, qui sic fuerat comminatus, fecit adverti concupiscentialiter membra ubi
dicti sunt aperti oculi, et secutum est quod puderet. Et dixit Adam: Mulier quam dedisti mecum,
haec mihi dedit a ligno, et edi 77. Superbia! Numquid dixit: Peccavi? Habet confusionis
deformitatem, et non habet confessionis humilitatem. Ad hoc ista conscripta sunt, quia et ipsae
interrogationes nimirum ad hoc factae sunt, ut et veraciter et utiliter scriberentur; quia si
mendaciter, non utique utiliter: ut advertamus, quo morbo superbiae laborent homines hodie,
nonnisi in Creatorem conantes referre si quid egerint mali, cum sibi velint tribui si quid egerint boni.
Mulier, inquit, quam dedisti mecum, id est quam dedisti ut esset mecum, haec mihi dedit a ligno, et
edi: quasi ad hoc data sit, ut non ipsa potius obediret viro, et ambo Deo.

Mulier increpatur a Deo sed nec ipsa confitetur peccatum.
35. 48. Et dixit Dominus Deus mulieri: Quid hoc fecisti? Et dixit mulier: Serpens seduxit me, et
manducavi 78. Nec ista confitetur peccatum, sed in alterum refert, impari sexu, pari fastu. Ex his
tamen natus est, nec eos imitatus est, sed plene pluribus malis exercitus, qui dixit, et dicet usque
ad terminum saeculi: Ego dixi: Domine, miserere mei; sana animam meam, quoniam peccavi tibi 79.
Quanto melius sic et isti? Sed adhuc cervices peccatorum non conciderat Dominus 80. Restabant
labores, dolores, mortes, et omnis contritio saeculi, et gratia Dei qua tempore opportuno subvenit
hominibus, quos afflictos docuit non de seipsis debere praesumere. Serpens, inquit, seduxit me, et
manducavi: quasi cuiusquam suasio praecepto Dei debuerit anteponi.

Serpens non interrogatur nec increpatur sed ei maledicitur.
36. 49. Et dixit Dominus Deus serpenti: Quia fecisti hoc, maledictus tu ab omnibus pecoribus, et ab
omnibus bestiis quae sunt super terram. Super pectus tuum et ventrem tuum ambulabis, et terram
edes omnes dies vitae tuae. Et inimicitias ponam inter te et inter mulierem, et inter semen tuum et
inter semen illius. Ipsa tibi servabit caput, et tu servabis eius calcaneum 81. Tota ista sententia
figurata est, nec aliud debet ei scriptoris fides narrationisque veritas, nisi ne illam dictam fuisse
dubitemus. Quod enim positum est: Et dixit Dominus Deus serpenti, verba scribentis sunt; haec
exigenda sunt per proprietatem. Hoc ergo verum est dictum esse serpenti. Iam caetera verba Dei
sunt, quae libero lectoris intellectui relinquuntur utrum proprie an figurate accipi debeant, sicut in
exordio voluminis huius nostri praelocuti sumus. Proinde quod serpens, cur hoc fecerit non est
interrogatus, potest videri quod non ipse utique id in sua natura et voluntate fecerat; sed diabolus
de illo et per illum et in illo fuerat operatus, qui iam ex peccato impietatis ac superbiae suae igni
destinatus fuerat sempiterno. Nunc ergo quod serpenti dicitur, et ad eum qui per serpentem
operatus est utique refertur, procul dubio figuratum est: nam in his verbis tentator ille describitur,
qualis generi humano futurus esset; quod genus humanum propagari tunc coepit, quando haec in
diabolum est tamquam in serpentem prolata sententia. Haec itaque verba quomodo figuris
expositis accipienda sint, et in illis duobus adversus Manichaeos editis libris de Genesi, quantum
potuimus disseruimus 82, et si quid diligentius et congruentius alias potuerimus, Deus aderit ut
efficiamus: nunc tamen nostra intentio in aliud quam suscepimus, nullo exigente avertenda est.

Mulieris culpam, non naturam, meruisse dominum habere maritum.
37. 50. Et mulieri dixit: Multiplicans multiplicabo tristitias tuas et gemitum tuum: in tristitiis paries
filios, et ad virum tuum conversio tua, et ipse tui dominabitur 83. Haec quoque in mulierem Dei
verba, figurate ac prophetice multo commodius intelleguntur: verumtamen quia nondum pepererat
femina, nec dolor et gemitus parientis nisi ex corpore mortis est, quae illa praecepti transgressione
concepta est, animalibus quidem etiam tunc membris, sed si homo non peccasset, non utique
morituris, et alio quodam statu feliciore victuris, donec post vitam bene gestam in melius mutari
mererentur, sicut iam supra pluribus locis insinuavimus, refertur haec poena et ad proprietatem
litterae; nisi quia id quod dictum est: Et ad virum tuum conversio tua, et ipse dominabitur tui,
videndum est quemadmodum proprie possit accipi. Neque enim et ante peccatum, aliter factam
fuisse decet credere mulierem, nisi ut vir ei dominaretur, et ad eum ipsa serviendo converteretur.
Sed recte accipi potest hanc servitutem significatam, quae cuiusdam conditionis est potius quam
dilectionis, ut etiam ipsa talis servitus, qua homines hominibus postea esse servi coeperunt, de
poena peccati reperiatur exorta. Dixit quidem Apostolus: Per caritatem servite invicem 84; sed
nequaquam diceret: Invicem dominamini. Possunt itaque coniuges per caritatem servire invicem;
sed mulierem non permittit Apostolus dominari in virum 85. Hoc enim viro potius Dei sententia
detulit, et maritum habere dominum meruit mulieris non natura, sed culpa: quod tamen nisi
servetur, depravabitur amplius natura, et augebitur culpa.

121

