1. 3. Quod qui negant esse credendum, de ponderibus elementorum argumentantur, negantes ullo
modo ita desuper quasi quodam pavimento solidatum esse coelum, ut possit aquarum pondera
sustinere; quod talis soliditas nisi terris esse non possit, et quidquid tale est, non coelum sed terra
sit. Non enim tantum locis, sed etiam qualitatibus elementa distingui, ut pro qualitatibus propriis
etiam loca propria sortirentur: aqua scilicet super terram, quae etiam si sub terra stat aut labitur,
sicut in antris cavernisque abditis, non tamen ea terrae parte quam supra, sed ea quam infra se
habet, continetur. Nam si ex parte superiore fuerit pars ulla terrae delapsa, non manet super
aquam, sed ea perrupta demergitur et pergit ad terram; quo veniens conquiescit, tamquam in loco
suo, ut supra sit aqua, subtus autem terra. Unde cognoscitur quod etiam super aquas cum esset,
non ipsis aquis portabatur, sed compage terrae tenebatur, sicut sese habent camerae speluncarum.

Scriptura Sacra et doctrina de rerum natura.
1. 4. Hic occurrit admonere cavendum errorem, quem in libro primo cavendum monui, ne forte quia
scriptum est in Psalmis: Fundavit terram super aquam 3; arbitretur aliquis nostrum, adversus istos
de ponderibus elementorum subtiliter disserentes, isto testimonio Scripturarum esse nitendum:
quia illi non retenti auctoritate Litterarum nostrarum, et nescientes quemadmodum dictum sit:
Libros sanctos facilius irridebunt, quam illud repudiabunt, quod vel certis rationibus perceperunt,
vel experimentis manifestissimis probaverunt. Illud namque in Psalmis, aut figurate dictum recte
accipi potest: ut quoniam coeli et terrae nomine saepe in Ecclesia spiritales carnalesque
significantur, coelos ostenderit pertinere ad serenam intellegentiam veritatis, dicens: Qui fecit
coelos in intellegentia 4; terram vero ad fidem simplicem parvulorum, non fabulosis opinionibus
incertam atque fallacem, sed prophetica et evangelica praedicatione firmissimam, quae per
Baptismum solidatur, et ideo subiecerit, dicens: Fundavit terram super aquam. Aut si ad litteram
quisquam cogit intellegi, non incongruenter vel sublimia terrarum sive continentium, sive insularum
accipiuntur, quae superiora sunt aquis; vel ipsa tegmina speluncarum, quae super aquas pendula
soliditate firmata sunt. Quocirca nec ad litteram quisquam potest sic intellegere, quod dictum est:
Fundavit terram super aquam; ut aquarum pondus terreno ponderi supportando naturali ordine
quasi subiectum esse arbitretur.

Aer terra superior.
2. 5. Aerem vero aquis esse superiorem, quamvis propter ampliora sui spatia etiam aridam
contegat, hinc intellegitur, quod nullum vas ab ore impressum repleri aquis potest: unde satis
indicat aeris naturam locum petere superiorem. Videtur enim vas inane, sed aere plenum probatur,
cum ore imo in aquam deprimitur; quia enim per superiorem partem non invenit emicandi locum,
nec deorsum versus irruptis aquis subter eas ire natura sinitur, plenitudine sua repellit eas, et in
vas non permittit intrare. Cum autem vas ita collocatur, ut os non habeat deorsum, sed in latus
inclinatum, intrat aqua inferius, exeunte aere superius. Itemque si vasis erecti os pateat in coelum,
cum infundis aquam, evadit aer sursum versus, ex aliis partibus qua non infundis, et fit locus aquae
deorsum versus intrandi. Quod si vi maiore vas deprimitur, ut vel ex latere vel desuper aquae
repente influant, et undique os vasis obtegant, disrumpit eas aer sursum nitens, ut eis ad ima
locum faciat; et ipsa disruptio singultus vasorum est, dum partibus fugit, quia totus tam cito non
potest, propter illius oris angustias. Ita si aer super aquas ire cogitur, etiam confluentes eas disicit,
cum exsilientes impetu eius impulsae ebulliunt, et eum bullis crepantibus emittunt in sua
properantem, atque illis ad ima decidendi aditum dantem. Si autem sub aquas ire cogatur ex vase,
ut illo cedente vas ab ore in ima presso repleri velis, facilius undis undique versum cooperitur,
quam per os eius ab inferiore parte intrandi gutta exigua reperit locum.

Ignis aere superior.
3. 6. Iam vero ignem ad superna emicantem etiam ipsius aeris naturam velle transcendere, quis
non sentiat? quandoquidem si ardentem faculam capite deorsum quisque teneat, nihilominus
flammae crinis ad superiora contendit. Sed quoniam circumfusi ac superfusi aeris praepollenti
constipatione subinde ignis exstinguitur, et in eius qualitatem per abundantiam superatus subinde
commutatur ac vertitur, ad universam eius altitudinem transiliendam non potest perdurare. Itaque
super aerem purus ignis esse dicitur coelum, unde etiam sidera atque luminaria facta coniectant,
illius videlicet igneae lucis in eas formas quas in coelo cernimus, conglobata dispositaque natura: ac
per hoc, sicut terrarum ponderibus et aer et aqua cedit, ut ad terram perveniant; sic aquarum
ponderi, et ipse aer cedit, ut vel ad terram vel ad aquam perveniat. Unde intellegi volunt, hoc modo
necesse fuisse ut aer quoque, si quis eius particulam in spatiis illis sublimibus coeli posset
dimittere, pondere suo caderet, donec ad aeria subter spatia perveniret. Quapropter colligunt multo
minus esse posse aquis supra illud igneum coelum aliquid loci, cum illic aer multo aquis levior
manere non possit.

11

