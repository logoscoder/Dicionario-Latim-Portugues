Figuram caeli aliaque nulli saluti profutura Scriptura Sacra noluit homines
docere.
9. 20. Quaeri etiam solet quae forma et figura coeli esse credenda sit secundum Scripturas nostras.
Multi enim multum disputant de iis rebus, quas maiore prudentia nostri auctores omiserunt, ad
beatam vitam non profuturas discentibus; et occupantes, quod peius est, multum pretiosa, et rebus
salubribus impendenda temporum spatia. Quid enim ad me pertinet, utrum coelum sicut sphaera
undique concludat terram in media mundi mole libratam, an eam ex una parte desuper velut discus
operiat? Sed quia de fide agitur Scripturarum, propter illam causam, quam non semel
commemoravi, ne quisquam eloquia divina non intellegens, cum de his rebus tale aliquid vel
invenerit in Libris nostris, vel ex illis audierit, quod perceptis a se rationibus adversari videatur,
nullo modo eis caetera utilia monentibus, vel narrantibus, vel pronuntiantibus credat; breviter
dicendum est de figura coeli hoc scisse auctores nostros quod veritas habet; sed Spiritum Dei, qui
per ipsos loquebatur, noluisse ista docere homines nulli saluti profutura.

Scriptura Sacra nequit sibi ipsi contradicere nec disciplinis quae in veri
investigatione versantur.
9. 21. Sed, ait aliquis, quomodo non est contrarium iis qui figuram sphaerae coelo tribuunt, quod
scriptum est in Litteris nostris: Qui extendit coelum sicut pellem 20? Sit sane contrarium, si falsum
est quod illi dicunt: hoc enim verum est quod divina dicit auctoritas, potius quam illud quod
humana infirmitas conicit. Sed si forte illud talibus illi documentis probare potuerint, ut dubitari inde
non debeat; demonstrandum est hoc quod apud nos de pelle dictum est, veris illis rationibus non
esse contrarium: alioquin contrarium erit etiam ipsis in alio loco Scripturis nostris, ubi coelum
dicitur velut camera esse suspensum 21. Quid enim tam diversum et sibimet adversum, quam plana
pellis extensio, et camerae curva convexio? Quod si oportet, sicuti oportet, haec duo sic intellegere,
ut concordare utrumque, nec sibimet repugnare inveniatur; ita oportet etiam utrumlibet horum illis
non adversari disputationibus, si eas forte veras certa ratio declaraverit, quibus docetur coelum
sphaerae figura undique esse convexum, si tamen probatur.

Quomodo intellegi possit imago camerae et pellis qua caelum insinuatur.
9. 22. Et illa quidem apud nos camerae similitudo, etiam secundum litteram accepta, non impedit
eos qui sphaeram dicunt. Bene quippe creditur secundum eam partem, quae super nos est, de coeli
figura Scripturam loqui voluisse. Si ergo sphaera non est, ex una parte camera est, ex qua parte
coelum terram contegit: si autem sphaera est, undique camera est. Sed illud quod de pelle dictum
est, magis urget, ne non sphaerae, quod humanum est forte commentum, sed ipsi nostrae camerae
adversum sit. Quid autem hinc allegorice senserim: Confessionum nostrarum liber tertius decimus
habet 22. Sive igitur ita ut ibi posui, sive aliquo alio modo intellegendum sit coelum sicut pellis
extentum; propter molestos et nimios exactores expositionis ad litteram, hoc dico, quod, sicut
arbitror, omnium sensibus patet: utrumque enim fortasse, id est et pellis et camera, figurate
intellegi potest; utrumque autem ad litteram quomodo possit, videndum est. Si enim camera non
solum curva, sed etiam plana recte dicitur; profecto et pellis non solum in planum, verum etiam in
rotundum sinum extenditur. Nam et uter sicut et vesica, pellis est.

Caeli motus et "firmamenti" nomen.
10. 23. De motu etiam coeli nonnulli fratres quaestionem movent, utrum stet, an moveatur. Quia si
movetur, inquiunt, quomodo firmamentum est? Si autem stat, quomodo sidera quae in illo fixa
creduntur, ab oriente usque ad occidentem circumeunt, septentrionibus breviores gyros iuxta
cardinem peragentibus; ut coelum, si est alius nobis occultus cardo ex alio vertice, sicut sphaera, si
autem nullus alius cardo est, velut discus rotari videatur? Quibus respondeo, multum subtilibus et
laboriosis rationibus ista perquiri, ut vere percipiatur utrum ita an non ita sit; quibus ineundis atque
tractandis nec iam mihi tempus est, nec illis esse debet, quos ad salutem suam et sanctae
Ecclesiae necessariam utilitatem cupimus informari. Hoc sane noverint, nec nomen firmamenti
cogere ut stare coelum putemus (firmamentum enim non propter stationem, sed propter
firmitatem, aut propter intransgressibilem terminum superiorum et inferiorum aquarum, vocatum
intellegere licet); nec, si veritas coelum stare persuaserit, impediri nos circuiti siderum ne hoc
intellegere possimus. Et ab ipsis quippe qui haec curiosissime et otiosissime quaesierunt, inventum
est, etiam coelo non moto, si sola sidera moverentur, fieri potuisse omnia quae in ipsis siderum
conversionibus animadversa atque comprehensa sunt.

15

