diffunditur, et propterea ipse quoque in humidam naturam conversus diluvii tempore creditur.
Neque enim arbitrandum est aliquid de spatiis siderei coeli usurpasse, cum omnes etiam altissimos
montes aqua transcenderat.

Opinio quorumdam elementa alternis vicibus posse mutari inter se.
3. 4. Quamquam de conversione elementorum, etiam inter ipsos qui haec otiosa cura subtilissime
perscrutati sunt, non parva quaestio est. Alii enim dicunt omnia in omnia posse mutari, atque
converti: alii vero esse aliquid omnino proprium singulis perhibent elementis, quod in alterius
elementi qualitatem nullo modo vertatur. Unde fortassis suo loco, si Dominus voluerit, diligentius
disputabimus: nunc autem quod ad praesentem sermonem attinet, haec commemoranda
existimavi, ut intellegamus servatum esse ordinem rerum quo prius oportuit aquarum animalia
quam terrarum narrare creata.

De quattuor elementis.
3. 5. Et nullo modo arbitrandum est praetermissum esse in hac Scriptura ullum mundi huius
elementum, cum quatuor notissimis eum constare persuasum sit, quia videtur hic coelum, et aqua,
et terra commemorari, de aere autem taceri. Consuetudo quippe nostrarum Scripturarum est, aut
coeli et terrae nomine mundum appellare, aut interdum addere et mare. aer itaque vel ad coelum
pertinere intellegitur, si qua sunt in eius superioribus partibus tranquillissima et pacatissima spatia;
vel ad terram propter hunc turbulentum et caliginosum locum, qui humida exhalatione pinguescit,
quamvis et ipse saepius coeli nomine nuncupetur: ac per hoc non scriptum est: Producant aquae
reptilia animarum vivarum, et producat aer volatilia volantia super terram; sed utrumque hoc
animantium genus ex aquis productum esse narratur. Quidquid ergo aquarum sive labiliter
undosum et fluidum est, sive vaporaliter tenuatum atque suspensum, ut illud reptilibus animarum
vivarum, hoc volatilibus appareat distributum, utrumque tamen humidae naturae deputetur.

Quinque sensus hominum per quattuor elementa mundi secundum quosdam
distingui.
4. 6. Ideoque sunt etiam qui subtilissima consideratione quinque istos manifestissimos corporis
sensus secundum quatuor usitata elementa ita distinguant, ut oculos ad ignem, aures ad aerem
dicant pertinere. Olfaciendi autem gustandique sensum naturae humidae attribuunt: et olfactum
quidem istis exhalationibus humidis, quibus crassatur hoc spatium, in quo aves volitant; gustatum
vero istis fluxibilibus et corpulentis humoribus. Nam quaecumque in ore sapiunt, ipsius oris humori
commiscentur ut sapiant, etiamsi arida cum acciperentur fuisse videantur. Ignis tamen omnia
penetrat, ut motum in eis faciat. Nam et humor privatione caloris congelascit, et cum possint
fervescere caetera elementa, ignis frigescere non potest: facilius quippe exstinguitur, ut ignis non
sit, quam frigidus maneat aut fit alicuius frigidi contactu tepidior. Tactus autem, qui est quintus in
sensibus, terreno elemento magis congruit: proinde per totum corpus animantis, quod maxime ex
terra est, quaeque tacta sentiuntur. Dicunt etiam nec videri sine igne posse aliquid, nec tangi sine
terra. Ac per hoc elementa omnia in omnibus inesse; sed unumquodque eorum ex eo quod amplius
habet accepisse vocabulum. Ideo autem caloris privatione, cum corpus nimie frigescit, obtundi
sensum, quia motus pigrescit, qui ex calore inest corpori, dum ignis aerem, et aer humida, et
humor terrena quaeque afficit, subtilioribus scilicet crassiora penetrantibus.
4. 7. Quanto autem quidque subtilius est in natura corporali, tanto est vicinius naturae spiritali;
quamvis longe distante genere, quandoquidem illud corpus est, illud non est.

Ut ad quattuor elementa varie se habet sentiendi vis in quinque sensibus.
5. 7. Ac per hoc quoniam sentire non est corporis, sed animae per corpus, licet acute disseratur
secundum diversitatem corporeorum elementorum sensus esse corporis distributos; anima tamen
cui sentiendi vis inest, cum corporea non sit, per subtilius corpus agitat vigorem sentiendi. Inchoat
itaque motum in omnibus sensibus a subtilitate ignis, sed non in omnibus ad idem pervenit. In visu
enim pervenit represso calore usque ad eius lucem. In auditu usque ad liquidiorem aerem calore
ignis penetrat. In olfactu autem transit aerem purum, et pervenit ad humidam exhalationem, unde
crassior haec aura subsistit. In gustatu et hanc transit, et pervenit usque ad humorem
corpulentiorem: quo etiam penetrato atque traiecto, cum ad terrenam gravitatem pervenit,
tangendi ultimum sensum agit.

21

