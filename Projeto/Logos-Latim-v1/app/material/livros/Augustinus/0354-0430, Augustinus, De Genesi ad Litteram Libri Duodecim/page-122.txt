Qua poena plexus sit Adam et cur uxorem appellaverit "Vitam".
38. 51. Dixit ergo et ad virum eius: Quia audisti vocem mulieris tuae, et edisti de ligno, de quo
praeceperam tibi de eo solo non edere; maledicta terra in operibus tuis: in tristitiis edes illam
omnes dies vitae tuae; spinas et tribulos edet tibi, et edes fenum agri. In sudore faciei tuae edes
panem tuum, donec convertaris in terram, ex qua sumptus es; quia terra es, et in terram ibis 86.
Hos esse in terra labores humani generis, quis ignorat? Et quia non essent, si felicitas quae in
paradiso fuerat, teneretur, non est utique dubitandum; ac per hoc etiam proprie verba haec
primitus accipere ne pigeat. Servanda tamen est et exspectanda significatio prophetiae, quam
maxime hic intuetur Dei loquentis intentio. Neque enim frustra et ipse Adam miro quodam instinctu
tunc vocavit nomen mulieris suae Vitam; subiciens etiam, quoniam ista est mater omnium
viventium 87. Nam et haec non scriptoris narrantis vel affirmantis, sed ipsius primi hominis verba
intellegenda sunt, ut diceret, quoniam haec est mater omnium viventium, tamquam nominis a se
impositi causam inferens, cur eam vocaverit: Vitam.

Quid tunicae pelliceae significent.
39. 52. Et fecit Dominus Deus Adae et mulieri eius tunicas pelliceas, et induit eos 88. Et hoc
significationis gratia factum est, sed tamen factum; sicut illa quae significationis gratia dicta sunt,
sed tamen dicta sunt. Hoc enim, quod saepe dixi, nec me saepius piget dicere, a narratore rerum
proprie gestarum exigendum est, ut ea narret facta esse quae facta sunt, et dicta esse quae dicta
sunt. Sicut autem in factis quaeritur quid factum sit, et quid significet; ita in verbis et quid dictum
sit, et quid significet. Sive enim figurate, sive proprie dictum sit, quod dictum esse narratur, dictum
tamen esse non debet putari figuratum.

Verba Gen. 3, 22 dicta in damnatione superbiae.
39. 53. Et dixit Deus: Ecce Adam factus est tamquam unus ex nobis in cognoscendo bonum et
malum 89. Quoniam hoc, per quodlibet et quomodolibet dictum sit, Deus tamen dixit, non aliter
intellegendum est quod ait, unus ex nobis, nisi propter Trinitatem numerus pluralis accipiatur; sicut
dictum erat: Faciamus hominem 90; sicut etiam Dominus de se et Pater: Veniemus ad eum, et
mansionem apud eum faciemus 91. Replicatum est igitur in caput superbi, quo exitu concupiverit
quod a serpente suggestum est: Eritis sicut dii 92: Ecce, inquit: Adam factus est tamquam unus ex
nobis. Verba enim sunt haec Dei, non tam huic insultantis, quam caeteros ne ita superbiant
deterrentis, propter quos ista conscripta sunt. Factus est, inquit, tamquam unus ex nobis in
cognoscendo bonum et malum. Quid aliud intellegendum, nisi exemplum timoris incutiendi esse
propositum, quod non solum non fuerit factus qualis fieri voluit, sed nec illud quod factus fuerat,
conservavit?

Adam e paradiso eiectus.
40. 54. Et nunc, inquit Deus, ne aliquando extendat manum, et sumat de ligno vitae, et edat, et
vivat in aeternum. Et dimisit illum Dominus Deus de paradiso voluptatis operari terram, ex qua
sumptus est 93. Superiora verba Dei sunt; hoc autem factum propter ipsa verba secutum est.
Alienatus enim a vita, non solum quam fuerat, si praeceptum servasset, cum Angelis accepturus,
sed ab illa etiam quam ducebat in paradiso, felici quodam corporis statu, separari utique debuit a
ligno vitae: sive quod ex ipso illi subsisteret felix ille ipse status corporis, ex re visibili, virtute
invisibili, sive quod in eo esset et sacramentum visibile invisibilis sapientiae; alienandus inde utique
fuerat, vel iam moriturus, vel etiam tamquam excommunicatus: sicut etiam in hoc paradiso, id est
Ecclesia, solent a Sacramentis altaris visibilibus homines disciplina ecclesiastica removeri.

Paradisus terrestris figura paradisi spiritalis.
40. 55. Et eiecit Adam, et collocavit eum contra paradisum voluptatis 94. Et hoc significandi gratia
factum est, sed tamen factum, ut contra paradisum, quo beata vita etiam spiritaliter significabatur,
habitaret peccator utique in miseria. Et ordinavit Cherubim, et flammeam romphaeam quae
vertitur, custodire viam ligni vitae 95. Hoc per coelestes utique potestates etiam in paradiso visibili
factum esse credendum est, ut per angelicum ministerium esset illic ignea quaedam custodia: non
tamen frustra factum esse, nisi quia significat aliquid etiam de paradiso spiritali, non est utique
dubitandum.

122

