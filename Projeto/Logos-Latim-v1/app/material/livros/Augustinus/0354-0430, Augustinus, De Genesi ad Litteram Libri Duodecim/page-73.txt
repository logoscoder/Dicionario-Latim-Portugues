An et illa natura creaturae spiritalis, in qua latente erat haec ratio, nihil agebat sui operis? Et utquid
creata erat? An ut contineret rationem futurae animae humanae, vel futurarum animarum,
tamquam in seipsis esse non possent, sed in aliqua creatura propria vita iam vivente, sicut
generandi ratio non potest esse nisi in aliquibus iam existentibus perfectisque naturis? Parens ergo
animae instituta est aliqua creatura spiritalis, in qua sit ratio futurae animae, quae non inde existat,
nisi cum eam Deus homini inspirandam facit. Neque enim et ex homine fetum vel seminis vel ipsius
iam prolis creat et format nisi Deus, per Sapientiam attingentem ubique propter suam munditiam,
ita ut nihil inquinatum in eam incurrat 16, dum pertendit a fine usque ad finem fortiter, et disponit
omnia suaviter 17. Sed nescio quemadmodum possit intellegi, ad hoc tantum creatam nescio quam
creaturam spiritalem, quae in Dei conditionibus per illos sex dies factis non commemoraretur, cum
Deus hominem sexto die fecisse dictus est, quem nondum in propria natura fecerat, sed adhuc
ratione causali in illa creatura quae commemorata non est. Magis enim debuit ipsa commemorari,
quae sic consummata erat, ut non adhuc esset secundum suae praecedentem rationem facienda.

Animae rationem causalem minime in angelica natura insertam esse.
23. 34. An forte in illius diei natura, quem primitus condidit, si spiritus intellectualis dies ille recte
accipitur, hanc faciendae animae causalem rationem Deus inseruit, cum sexto die fecit hominem ad
imaginem suam; causam scilicet rationemque praefigens secundum quam eum post illos septem
dies faceret; ut videlicet corporis eius causalem rationem in natura terrae, animae autem in natura
illius diei creasse credatur? Sed quid aliud dicitur, cum hoc dicitur, nisi angelicum spiritum quasi
parentem esse animae humanae, si sic in illo inest animae humanae creandae praecondita ratio,
sicut in homine futurae prolis suae: ut corporum quidem humanorum parentes homines sint,
animarum autem Angeli, creator vero et animarum et corporum Deus sed corporum ex hominibus,
animarum ex Angelis; aut prioris corporis ex terra, et prioris animae ex angelica natura, ubi
rationes eorum causales praefixerat, quando primitus fecit hominem in iis quae simul omnia
creavit; deinceps vero iam homines ex hominibus, corpus ex corpore, animam ex anima? Durum
est hoc, Angeli aut Angelorum filiam dicere esse animam: sed multo durius, coeli corporei; quanto
magis ergo, maris et terrae? Multo minus igitur in aliqua corporali creatura, causalis animae ratio
praecondita est, cum faceret Deus hominem ad imaginem suam, antequam eum suo tempore de
limo formatum flatu animaret, si absurde creditur animam causaliter in natura angelica condidisse.

Prior coniectura: anima est priusquam in corpus veniat.
24. 35. Illud ergo videamus, utrum forsitan verum esse possit, quod certe humanae opinioni
tolerabilius mihi videtur, Deum in illis primis operibus quae simul omnia creavit, animam etiam
humanam creasse, quam suo tempore membris ex limo formati corporis inspiraret, cuius corporis in
illis simul conditis rebus rationem creasse causaliter, secundum quam fieret, cum faciendum esset,
corpus humanum. Nam neque illud quod dictum est, ad imaginem suam, nisi in anima; neque illud
quod dictum est, masculum et feminam, nisi in corpore recte intellegimus. Credatur ergo, si nulla
Scripturarum auctoritas seu veritatis ratio contradicit, hominem ita factum sexto die, ut corporis
quidem humani ratio causalis in elementis mundi; anima vero iam ipsa crearetur, sicut primitus
conditus est dies, et creata lateret in operibus Dei, donec eam suo tempore sufflando, hoc est
inspirando, formato ex limo corpori insereret.

Anima, si extra corpus erat, an suopte nutu in corpus venit?
25. 36. Sed hic rursus non spernenda oritur quaestio. Si enim iam facta erat anima, et latebat, ubi
ei posset esse melius quam ibi? Quid ergo fuit causae ut anima innocenter vivens insereretur vitae
huius carnis, in qua peccando, ipsum qui eam creavit offenderet; unde eam merito sequeretur
laboris aerumna damnationisque cruciatus? An illud dicendum est, quod ad corpus administrandum
voluntate propria fuerit inclinata, in qua vita corporis, quoniam et iuste et inique vivi potest, quod
eligeret hoc haberet, vel praemium de iustitia, vel de iniquitate supplicium, ut nec illi apostolicae
sententiae sit contrarium, qua dicit nondum natos nihil egisse boni seu mali 18? Illa quippe inclinatio
voluntatis ad corpus, nondum est actio vel iustitiae vel iniquitatis, de qua ratio reddenda est in
iudicio Dei, recepturo unoquoque secundum ea quae per corpus gessit, sive bonum, sive malum 19.
Cur ergo non iam et illud credatur, quod Dei nutu ad corpus venerit; ubi si vellet secundum
praeceptum eius agere, mercedem acciperet vitae aeternae, atque Angelorum societatis: si autem
contemneret, poenas iustissimas lueret, sive laboris diuturni, sive ignis aeterni? An quia hoc ipsum,
Deo volenti obtemperasse, iam utique actio bona est, et erit contrarium nondum natos nihil egisse
vel boni vel mali?

Anima, si suo nutu corpori inserta, non fuit praescia futuri.
73

