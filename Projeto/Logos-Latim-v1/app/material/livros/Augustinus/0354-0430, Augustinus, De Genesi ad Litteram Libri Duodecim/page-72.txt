Neque enim aliunde se quaerit, quam a seipsa. Cum ergo quaerentem se novit, se utique novit; et
omne quod novit tota novit: cum itaque se quaerentem novit, tota se novit, ergo et totam se novit:
neque enim aliquid aliud, sed seipsam tota novit. Quid ergo adhuc se quaerit, si quaerentem se
novit? Neque enim si nesciret se, posset quaerentem se scire se: sed hoc in praesenti; quod autem
de se quaerit, quid antea fuerit, vel quid futura sit quaerit. Desinat ergo nunc interim suspicari se
esse corpus; quia si aliquid tale esset, talem se nosset, quae magis se novit quam coelum et
terram, quae per sui corporis oculos novit.

De animae vi, qua similitudines corporum memoriter detinet.
21. 29. Omitto dicere quia illud eius quod etiam pecora habere intelleguntur, vel coeli volatilia cum
habitacula sua seu nidos repetunt, quo capiuntur imagines omnium rerum corporalium, nullo modo
cuiquam corpori simile est; et utique hoc potius corpori simile esse deberet, ubi corporearum rerum
similitudines continentur. At si hoc corpus non est, quia certum est, eas similitudines corporum illic
non solum memoriter detineri, verum etiam innumerabiles pro arbitrio figurari; quanto minus alia
qualibet vi sua corpori esse anima similis potest?

Cur anima dicatur "spiritus vitae".
21. 30. Si autem corpus esse dicunt alia qualibet notione omne quod est, id est, omnem naturam
atque substantiam; non quidem admittenda est ista locutio, ne non inveniamus quomodo
loquentes, ea quae corpora non sunt, a corporibus distinguamus: non tamen nimis est de nomine
laborandum. Nam et nos dicimus, quidquid anima est, non esse horum quatuor notissimorum
elementorum, quae manifesta sunt corpora; sed neque hoc esse quod Deus est. Quid sit autem,
non dicitur melius quam anima vel spiritus vitae. Ideo enim additur, vitae, quia et iste aer
plerumque dicitur spiritus. Quamquam et animam eumdem aerem appellaverunt, ut iam non possit
inveniri nomen, quo proprie distinguatur ista natura, quae nec corpus, nec Deus est, nec vita sine
sensu, qualis potest credi in arboribus, nec vita sine rationali mente, qualis est in pecoribus; sed
vita nunc minor quam Angelorum, et futura quod Angelorum, si ex praecepto sui creatoris hic
vixerit.

Conclusio de animae natura.
21. 31. Unde sit autem, id est, de qua velut materie facta sit, vel de qua perfecta beataque natura
defluxerit, vel utrum omnino ex nihilo facta sit, etiamsi dubitatur, et quaeritur; illud tamen minime
dubitandum est, et si aliquid antea fuit, a Deo factum esse quod fuit, et eam nunc a Deo factam, ut
anima viva sit: aut enim nihil fuit, aut hoc quod est non fuit. Sed illam partem, qua quaerebamus
quasi eius materiem unde facta sit iam satis tractavimus.

Quaeritur num ratio causalis animae condita fuerit diebus Geneseos.
22. 32. Nunc, si omnino non fuit, quaerendum est quomodo possit intellegi quod causalis eius ratio
fuisse dicebatur in primis sex dierum operibus Dei, quando fecit Deus hominem ad imaginem suam,
quod nisi secundum animam non recte intellegitur. Verendum est autem, ne cum dicimus non ipsas
tunc naturas atque substantias quae futurae fuerant, Deum creasse, dum crearet omnia simul, sed
earum futurarum causales quasdam rationes, putemur inania quaedam dicere. Quae sunt enim
istae causales rationes, secundum quas posset iam dici Deus fecisse hominem ad imaginem suam,
cuius corpus nondum de limo finxerat, cui nondum animam flando fecerat? Et corporis quidem
humani etiamsi fuit aliqua occulta ratio, qua futurum erat ut formaretur, erat et materies de qua
formaretur, id est terra, in qua videri potest illa ratio velut in semine latuisse: animae autem
faciendae, id est flatum faciendi, qui esset anima hominis, quae ibi ratio causalis primitus condita
est, cum diceret Deus: Faciamus hominem ad imaginem et similitudinem nostram 14 (quod nisi
secundum animam recte intellegi non potest), si nulla erat natura ubi conderetur?

An in spiritali natura ratio causalis animae.
22. 33. Si enim haec ratio in Deo erat, non in creatura; nondum ergo erat condita: quomodo ergo
dictum est: Fecit Deus hominem ad imaginem Dei 15? Si autem iam in creatura erat, hoc est, in iis
quae simul omnia creaverat Deus, in qua creatura erat? utrum spiritali, an corporali? Si spiritali,
agebatne aliquid in corporibus mundi, seu coelestibus, seu terrestribus? An in ea erat haec vacans
antequam homo in sua natura propria conderetur, sicut in ipso homine iam propriam ducente vitam
latenter otioseque inest ratio generandi, quae non operatur, nisi per concubitum atque conceptum?

72

