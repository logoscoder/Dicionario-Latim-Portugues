7. 13. Flumen autem exiit de Eden, quod irrigabat paradisum, et inde divisum est in quatuor partes.
Ex his uni nomen est Phison; hoc est quod circuit totam terram Evilat, ubi est aurum: aurum autem
terrae illius bonum, et ibi est carbunculus, et lapis prasinus. Et nomen flumini secundo Geon; hoc
est quod circuit totam terram Aethiopiam. Flumen autem tertium Tigris; hoc est quod fluit contra
Assyrios. Flumen autem quartum Euphrates 26. De his fluminibus quid amplius satagam confirmare
quod vera sint flumina, nec figurate dicta quae non sint, quasi tantummodo aliquid nomina ipsa
significent, cum et regionibus per quas fluunt notissima sint, et omnibus fere gentibus diffamata?
Quinimo ex his, quoniam constat ea prorsus esse (nam duobus eorum nomina vetustas mutavit,
sicut Tiberis dicitur fluvius qui prius Albula vocabatur; Geon quippe ipse est, qui nunc dicitur Nilus;
Phison autem ille dicebatur, quem nunc Gangen appellant; duo vero caetera, Tigris et Euphrates,
antiqua etiam nomina tenuerunt), nos admoneri oportet caetera quoque primitus ad proprietatem
litterae accipere, non in eis figuratam locutionem putare, sed res ipsas quae ita narrantur et esse,
et aliquid etiam figurare. Non quia non posset parabola locutionis assumere aliquid de re quam non
proprie quoque esse constaret, sicut de illo Dominus loquitur, qui descendebat ab Ierusalem in
Iericho, et incidit in latrones 27: quis enim non sentiat et plane videat esse parabolam,
locutionemque illam totam esse figuratam? verum duae civitates quae ibi nominatae sunt,
hodieque in locis propriis demonstrantur. Sed hoc modo acciperemus et quatuor haec flumina, si
caetera quae de paradiso narrantur, non proprie sed figurate accipere ulla necessitas cogeret: at
nunc cum primitus proprie res ipsas intellegere ratio nulla prohibeat, cur non potius auctoritatem
Scripturae simpliciter sequimur in narratione rerum gestarum, res vere gestas prius intellegentes,
tum demum quidquid aliud significant perscrutantes?

De fonte et decursu fluminum illorum.
7. 14. An eo movebimur, quod de his fluminibus dicitur, aliorum esse fontes notos, aliorum autem
prorsus incognitos, et ideo non posse accipi ad litteram, quod ex uno paradisi flumine dividuntur?
cum potius credendum sit, quoniam locus ipse paradisi a cognitione hominum est remotissimus,
inde quatuor aquarum partes dividi, sicut fidelissima Scriptura testatur; sed ea flumina, quorum
fontes noti esse dicuntur, alicubi iisse sub terras, et post tractus prolixarum regionum locis aliis
erupisse, ubi tamquam in suis fontibus nota esse perhibentur. Nam hoc solere nonnullas aquas
facere, quis ignorat? Sed ibi hoc scitur, ubi non diu sub terris currunt. Exibat ergo flumen de Eden,
id est de loco deliciarum, et irrigabat paradisum, id est ligna omnia pulchra atque fructuosa, quae
omnem terram regionis illius opacabant.

Credi posse hominem, in paradiso positum, primo agriculturam sine labore
exercuisse.
8. 15. Et sumpsit Deus hominem quem fecit, et posuit eum in paradiso, ut operaretur et custodiret.
Et praecepit Dominus Deus Adae, dicens: Ab omni ligno quod est in paradiso escae edes; de ligno
autem cognoscendi bonum et malum, non manducabitis de illo. Qua die autem ederitis ab eo,
morte moriemini 28. Cum superius breviter dixerit Deum plantasse paradisum, et constituisse ibi
hominem quem finxerat, recapitulavit ut narraret quomodo sit paradisus constitutus 29. Nunc ergo
et illud recapitulando commemoravit quomodo ibi Deus posuerit hominem quem fecit. Videamus
itaque quid sit quod dictum est, ut operaretur et custodiret. Quid operaretur, et quid custodiret?
Numquid forte agriculturam Dominus voluit operari primum hominem? An non est credibile quod
eum ante peccatum damnaverit ad laborem? Ita sane arbitraremur, nisi videremus cum tanta
voluptate animi agricolari quosdam, ut eis magna poena sit inde in aliud avocari. Quidquid ergo
deliciarum habet agricultura, tunc utique longe amplius erat, quando nihil accidebat adversi, vel
terra vel coelo. Non enim erat laboris afflictio, sed exhilaratio voluntatis, cum ea quae Deus
creaverat, humani operis adiutorio laetius feraciusque provenirent; unde Creator ipse uberius
laudaretur, qui animae in corpore animali constitutae rationem dedisset operandi, ac facultatem,
quantum animo volenti satis esset, non quantum invitum indigentia corporis cogeret.

Terram ab homine excultam fructus ferre ope Dei, qui omnia creata regit.
8. 16. Quod enim maius mirabiliusque spectaculum est, aut ubi magis cum rerum natura humana
ratio quodammodo loqui potest, quam cum positis seminibus, plantatis surculis, translatis
arbusculis, insitis malleolis, tamquam interrogatur quaeque vis radicis et germinis quid possit,
quidve non possit; unde possit, unde non possit; quid in ea valeat numerorum invisibilis interiorque
potentia, quid extrinsecus adhibita diligentia: inque ipsa consideratione perspicere, quia neque qui
plantat est aliquid, neque qui rigat, sed qui incrementum dat Deus 30; quia et illud operis quod
accedit extrinsecus, per illum accedit, quem nihilominus creavit, et quem regit atque ordinat
invisibiliter Deus?

79

