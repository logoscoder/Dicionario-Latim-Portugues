Catholici malos in Ecclesia seminatos ostendunt, quod Donatistae fieri posse negant.
10. 20. Ad haec Catholici responderunt, etiam ipsos iam fuisse confessos esse in Ecclesia vel
occultos malos: et vicissim quaesierunt quomodo eos in Ecclesia diabolus seminaverit; quod illi
quasi fieri non posset, de zizaniis requirebant. Repetierunt etiam Catholici testimonium Cypriani,
qui eamdem evangelicam similitudinem non aliter intellexit, quam ut in Ecclesia diceret esse
zizania, nec latere, sed cerni 31. Contra quod testimonium illi omnino nihil ausi fuerant respondere;
cum auctoritatem Cypriani tanti habeant, ut per illam conentur defendere quod male de iterando
Baptismo sentiunt et faciunt. De duabus etiam Ecclesiis calumniam eorum Catholici refutarunt,
identidem expressius ostendentes quid dixerint, id est, non eam Ecclesiam quae nunc habet
permixtos malos alienam se dixisse a regno Dei, ubi non erunt mali commixti; sed eamdem ipsam
unam et sanctam Ecclesiam nunc esse aliter, tunc autem aliter futuram; nunc habere malos mixtos;
tunc non habituram: sicut nunc mortalem, quod ex mortalibus constaret hominibus; tunc autem
immortalem, quod in ea nullus esset vel corpore moriturus: sicut non ideo duo Christi, quia prior
mortuus postea non moriturus. Dictum est etiam de homine exteriore et interiore, quae cum sint
diversa, non tamen dici duos homines: quanto minus dici duas Ecclesias, cum iidem ipsi qui nunc
boni tolerant permixtos malos et resurrecturi moriuntur, tunc nec mixtos malos habituri sint, nec
omnino morituri? De ipso quoque numero, quoniam Donatistae Scripturarum testimonio unam
Ecclesiam commendaverunt, velut contra duas quas Catholicos affirmasse iactabant; responsum
est a Catholicis, etiam multas Ecclesias in Scripturis inveniri dictas, et septem ad quas Ioannes
scribit 32, quae tamen multae illius unicae membra esse intellegerentur: ut hinc appareret multo
minus sibi debere obici duas, cum eamdem ipsam unam dixerint non talem nunc esse qualis in
resurrectione futura esset, quandoquidem apostolicis Litteris non obiciantur multae, ex quibus ipsa
una constaret. Ad haec Donatistae rursus eadem replicare non destiterunt, insuper adicientes et
invidiose iactantes, quod Ecclesiam mortalem Catholici dixerint; et ideo negantes eam mortalem
esse, quia Trinitas immortalis est, cuius gratia consecratur Ecclesia; et quia Christus ideo pro ea
mortuus sit, ut eam faceret immortalem: quasi Catholici dixerint non eam fieri immortalem gratia
Dei, et effuso pro ea sanguine Salvatoris; sed tempora esse discernenda dixerunt, praesens
videlicet quo moriuntur omnes sancti, sicut mortuus est ipse Christus; et futurum, quo resurgent, et
nullo morituro vivent cum illo qui iam resurrexit.

Ubi Donatistae Cognitori resistere coeperunt, et cogere ut iam de cognitis iudicaret.
11. 21. Haec inter eos cum agerentur, et quamvis manifesta atque dilucida Donatistis certantibus
superflua replicarentur; promisit Cognitor de his se quae satis audisset extrema sententia
iudicaturum, et iussit illud agi potius, unde exstiterit prima causa discidii. Tunc Donatistae urgere
coeperunt, ut de his quae audisset primitus iudicaret. Quod cum etiam Catholici exigerent, et ille in
eo quod dixerat permaneret, iuberetque illud agi potius, ut causa primi discidii monstraretur;
petierunt Catholici, ut quae offerebant recitarentur. Quod cum fieri praecepisset, obnixius
Donatistae resistere coeperunt, et cogere ut iam de cognitis iudicaret, eadem quae transacta
fuerant repetentes; et addentes, quod omnino iudicare de illa causa non deberet, quam volebat agi
recitatione eorum quae a Catholicis oblata fuerant recitanda: dicentes huius causae Christum
iudicem esse debere; et invidiam facientes Catholicis, quod hominem petiverant iudicem; dicentes
etiam solita de persecutionibus quas perpeti viderentur. Ad hoc Catholici responderunt, nec de
homine iudice postulato eos debere facere invidiam, qui et de causa Maximianistarum iudicaverunt,
nec eam Christo iudici servaverunt; et ipsam Caeciliani causam primitus ad hominem, hoc est, ad
imperatorem Constantinum accusantes miserunt: nec de persecutionibus, quod aliquid ab
imperatoribus pro Ecclesia Catholici peterent, cum eorum Circumcelliones ducibus clericis tam
horrenda mala committerent. Ubi frustra responderunt, nihil hoc ad sacerdotes pertinere; cum
clericis ducibus illi talia fecisse asserebantur.

Maximianistae Donatistis fuerunt meliores, a quibus persecutionem passi sunt.
11. 22.Ibi etiam cum dictum esset, quod calce et aceto humanos oculos persecuti sint, in quo
scelere diabolum crudelitate pervicerunt, qui hoc in sancti viri carne non fecit, quam in potestatem
acceperat affligendam 33; hic Donatistae quaesierunt, utrum qui faciunt, filii essent diaboli, an qui
patiuntur: quasi Catholici aliud quam passiones suas dixerint immanissimas a clericis et
Circumcellionibus eorum. Verumtamen etiam hic non praetermiserunt Catholici, occasione oblata,
eis Maximianistas obicere; et dixerunt secundum eorum sententiam meliores esse Maximianistas,
quos apud tres vel eo amplius proconsules persecuti sunt. Illi enim si <persecutionem> passi sunt,
isti fecerunt. Et urgebant Catholici, ut responderent, utrum ex ipsis quos damnaverunt et persecuti
sunt, non susceperint Felicianum, et utrum non eum habeant in collegio suo. Ad quod illi obiectum
sicut semper omnino obmutescentes, in aliud ierunt, obiciendo Catholicis, quod diabolum
defendissent; quia dixerant cum sancti Iob oculis pepercisse, unde illum isti crudelitate vicissent. Et

13

