quod per illam non erit transiturus incircumcisus et immundus 22. Ad immundos enim pertinere
schismaticas separationes, quae tunc non erunt, quia retia non sunt disrupta. Hoc etiam
significasse, quod corvus avis immunda exierit de arca, et non redierit 23. Quae tamen arca exeunte
corvo non utique omnibus immundis animalibus caruit, sed in ea fuerunt et munda et immunda
usque ad diluvium 24, sicut in Ecclesia boni et mali usque ad saeculi finem. Sed sicut non de
immundis, sed de mundis animalibus Noe obtulit sacrificium; ita non ii qui mali sunt in Ecclesia, sed
ii qui boni sunt perveniunt ad Deum.

Peccata parentum etiam filios pertinere dicitur de iis filiis qui parentum iniquitates
imitarentur
9. 17.De Prophetis etiam, quia dixerant Donatistae in litteris suis, non eos communicasse illis in
quos mala tanta dixerunt; responderunt Catholici, quod unum templum fuerit quo universi
utebantur, nec quemquam Prophetarum, qui tanta dixerunt in malos, constituisse sibi aliud
templum, sacrificia, sacerdotes. Et quod Donatistae in litteris suis posuerant testimonia
Scripturarum, quibus ostenderent ad peccata parentum etiam filios pertinere; cum hoc utique
numquam recte intellectum sit, nisi de iis filiis qui parentum iniquitates imitarentur: responderunt
Catholici, cum tanta in illum populum et <tam> acerba dicta sint divinis eloquiis, quae etiam ipsi in
suis litteris commemoraverunt, ut quasi nullus illic remansisse videretur bonus; non solum ibi
fuerunt iidem ipsi Prophetae sancti, verum etiam ex ipso populo exorti erant, quos ipse Dominus in
suae carnis adventu laudabiles reperit, sicut fuerunt Zacharias et Elisabeth, et sicut Ioannes filius
eorum, sicut Simeon senex et Anna vidua 25. Unde apparet quam impie, quam calumniose
obicerentur Catholicis toto orbe diffusis crimina Caeciliani; cum Simeoni et Annae et ceteris talibus
obici non possent crimina illius populi, in quo nati fuerant, sacramentis eiusdem populi consecrati,
quae crimina eidem populo non humana opinio, sed sermo divinus obiecerat. Commemoratum est
etiam testimonium propheticum, ubi signati sunt, ne cum malis perirent, qui gemebant facinora
quae fiebant in medio eorum 26; nec tamen corporaliter separati sunt.

Separatio bonis hoc tempore ab impiis et malis fieri debeat corde et vitae morumque
dissimilitudine.
9. 18.Deinde ubi commemoratum est qualis separatio bonis hoc tempore ab impiis et malis fieri
debeat, ne communicetur peccatis alienis 27; corde videlicet et vitae morumque dissimilitudine: nec
aliter intellegi debere quod scriptum est: Exite de medio eorum, recedite inde, et immundum ne
tetigeritis 28; id est, discernimini aliter vivendo, et immunditiae non consenseritis. Ibi etiam
opportunissimo loco responsum est Donatistis ad illud quod dixerant, cum eos peteret Cognitor ut
sederent, scriptum sibi esse, ut cum talibus non sederent 29. Dictum est enim a Catholicis, cum
eorum litteris responderent, non sic intellegendam esse separationem a malis hoc tempore,
quemadmodum illi intellexerant, qui secum tamquam cum impiis non sederunt, quia scriptum est:
Non sedi in concilio impiorum. Cum utique si impios putarent, nec illud quod in eodem psalmo
consequenter prohibetur, facere debuerunt. Nam ibi sequitur: Et cum iniqua gerentibus non introibo
30
. Cum ergo illi intrassent cum eis quos impios putarent, quare non etiam sederunt; ut in utroque
non corporalem, sed spiritalem consessum et ingressum devitasse viderentur? Ibi commemorata
est etiam causa Maximianistarum toties iam illis obiecta, ubi et se et illos quibus dilationem
dederunt in Maximiani schismate positos, eiusdem in damnatione Primiani socios, tamen illius
contagio dixerunt non esse pollutos: qui Caeciliani criminibus orbem christianum usque ad terminos
terrae perisse contenderent.

Et in malo et in bono mundum Scripturarum testimoniis nominatum.
10. 19. Ad haec Donatistae, cum validissimis Scripturarum documentis et exemplo suo de
Maximianistis respondere non possent, ad illud quod iam peractum fuerat redierunt, dicentes
mundum non bene intellegi Ecclesiam, in qua simul et triticum et zizania iussa sunt crescere: cum
Catholici et tot testimonia divina iam commemorassent, quibus ostenderetur mundus etiam in bona
significatione positus, et in ea non nisi Ecclesia posse intellegi; et quomodolibet acciperetur
mundus, quando utrumque semen per mundum cresceret, non debere propter zizania totius mundi
triticum deseri. Cum ergo haec iam dicta fuissent, et quaestio ipsa iam terminata videretur, ad eam
rursus summa inopia redierunt, eadem per eadem replicantes, quaerentes quomodo potuerit
diabolus in Ecclesia seminare zizania. Deinde calumniantes, quod duas Ecclesias Catholici dixerint:
unam quae nunc habet permixtos malos, aliam quae post resurrectionem eos non esset habitura,
veluti non iidem futuri essent sancti cum Christo regnaturi, qui nunc pro eius nomine cum iuste
vivunt tolerant malos.

12

