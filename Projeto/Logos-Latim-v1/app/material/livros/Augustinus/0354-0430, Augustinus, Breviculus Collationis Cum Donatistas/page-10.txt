similitudinem de ovibus et haedis qui simul pascuntur, et in saeculi fine segregabuntur 7, quam
inter alias Catholici ex Evangelio posuerant, omnino attingere noluerunt. Neque enim poterant illic
dicere, etiam haedos a pastoribus in communibus pascuis ignorari, sicut dixerant inter retia pisces
malos in mari a piscatoribus non videri.

Ubi Catholici ostendunt toleratos a bonis in Ecclesia malos, nec bonos malorum
contagione pollutos.
8. 11. Item cum Catholici in mandato suo volentes ostendere toleratos a bonis in Ecclesia malos,
nec bonos malorum contagione pollutos, commemorassent exempla Prophetarum et ipsius Domini
Christi et Apostolorum, et post haec etiam bonorum episcoporum, et iudicium ipsorum quoque
Donatistarum qui quosdam suorum in Maximiani schismate positos negaverunt Maximiani
contagione pollutos: illi in suis litteris ad haec respondere conati de Prophetis et de Domino Christo
et Apostolis quodcumque dixerunt; de episcopis autem et Maximianistis siluerunt. In episcopis enim
premebantur auctoritate Cypriani, cuius verba ex epistola eius prolata Catholici in suo mandato
posuerunt; quibus manifestissime ostendebatur, et praecepisse ut pro unitate in Ecclesia mali
tolerarentur, nec propter ipsos Ecclesia relinqueretur 8; et quosdam collegas suos etiam ipsum, a
quorum malis moribus longe abhorrebat, et de quorum factis pessimis non tacebat, in Ecclesia
tolerasse 9. Huius ergo auctoritate oppressi Donatistae, cum de Prophetis et Domino Christo et
Apostolis aliquid dixissent, ad hoc tamen, non tolerandos in Ecclesia permixtos malos, de episcopis
omnino nihil dicere voluerunt. Et tamen etiam de Iuda traditore, et de his quos Paulus toleravit per
invidiam Christum annuntiantes, ipse Cyprianus sic intellexit, sic scripsit, quemadmodum ea
Catholici in suo mandato posuerunt: quod et Dominus Iudam ad exemplum malorum in Ecclesia
tolerandorum pertulerit 10; et Paulus eos de quibus talia dixit, non extra, sed intra Ecclesiam
sustinuerit 11. De Maximianistis autem quid responderent, cum adhuc homines viverent, de quibus
possent apertissime facillimeque convinci? Proinde ad illud quod in mandato suo Catholici dixerant,
eosdem Maximianistas a Donatistis per iudicia publica basilicis pulsos, utcumque respondere conati
sunt, non se criminaliter accusasse, aut ad communionem suam invitum aliquem coegisse, sed res
suas vel suorum civiliter repetisse: obliti quod Primianus aliquando dicendum apud Acta mandavit:
" Illi auferunt aliena, nos intermittimus ablata " 12. Ad illa vero quae de Maximianistis in
Catholicorum mandato dicta sunt, quod a se damnatos in integro honore susceperint, quod
Maximiani socios ab illo pollutos esse negaverint, quod Baptismum ab eis in schismate datum
approbare potius quam rescindere atque iterare maluerint; nec leviter respondere tentaverunt: sed
illa omnia miro quodam silentio, tamquam dicta non fuerint, transierunt.

Non destruenda veritas in destruenda iniquitate.
8. 12. De ipso etiam Baptismo quod in illo mandato a Catholicis dictum est Apostolum de
quibusdam dixisse: Veritatem in iniquitate detinent 13, ut ostenderetur fieri posse, ut non
destruenda veritas in destruenda iniquitate teneatur; aut non intellexerunt, aut id quod ipsi
intellexerant, ne ab aliis intellegeretur, verbis suis obscurare voluerunt, dicentes, hoc Apostolum de
Gentilium errore dixisse: quasi ad rem pertineat de quorum errore dixerit, cum tamen ostenderit
posse veritatem in iniquitate detineri; ut haec duo cum in uno homine inventa fuerint, et
approbetur veritas et iniquitas corrigatur: sicut Catholica facit, cum agnoscit in Donatistis, et
amplectitur Sacramenti veritatem, detestatur autem in eis et corrigit haereticam iniquitatem. Et
illud quod a Catholicis in mandato dictum est, non ideo destruendum Baptismum Christi, quia eum
etiam haeretici tradunt; sicut non ideo negandus est Christus, quia eum etiam daemones
confitentur: similiter aut non intellexerunt, aut obscurare voluerunt, dicentes Catholicos contra
martyres locutos, non tamen exprimentes quos martyres dicerent. Dicentes etiam eos daemoniis
velle communicare: quasi haereticis communicetur, quando eorum anathematizatur iniquitas,
quamvis in eorum consecratione inventus Baptismus non destruatur; sicut anathematizatur
iniquitas daemonum, quamvis in eorum confessione auditum nomen Domini non negetur.

Donatistae, pro eorum sceleribus, per leges publicas disciplinasque patiuntur.
8. 13. De persecutionibus etiam quas perpeti se queruntur, multa in suis litteris posuerunt: nec
tamen respondere ausi sunt ad illud quod in mandato Catholicorum dictum est, quod ipsi primitus
apud Constantinum imperatorem accusaverunt Caecilianum; qui de imperatorum legibus
conqueruntur, <in> invidiam Catholicorum exaggerantes, sive mortes, quas eorum Circumcelliones
sibimetipsis inferunt, sive omnia quae non pro communione Donati, sed pro sceleribus quibus
violenter saeviunt, nefarieque vivunt, per leges publicas disciplinasque patiuntur: sicut etiam de
oppido Bagaitano commemorasse ausi sunt; ubi manifestatum est quanta mala commiserint, et
quam minora perpessi sunt.

10

