nihil ergo secum agi publico iure debere, sed tantum divinis Scripturis. Unde, cum quaesisset
Cognitor quid utrique parti de hac re placeret; responsum est a Catholicis, ut iuberet mandatum
catholici concilii recitari, ubi electis disputatoribus agendi modus iniunctus est; ibi posse melius
apparere quod non forensibus tergiversationibus, sed magis divinis testimoniis ageretur. Et
aliquandiu conflictio producta est, cum Catholici instarent recitari mandatum, illi autem recusarent.
Sed postea remotis omnibus moratoriis contentionibus, recitari mandatum Cognitor iussit.

Mandatum catholici concilii recitatum est.
10. Decimo loco mandatum catholici concilii recitatum est, quo electis ad disputandum episcopis,
catholicae Ecclesiae est iniuncta defensio adversus criminationes Donatistarum. Hoc mandato
iterum, sicut in superioribus litteris, breviter tota causa comprehensa est, prius ut causa Ecclesiae
quae toto, sicut promissa est, terrarum orbe diffunditur, a causa Caeciliani qualiscumque illa
fuisset, sic distingueretur, ut ostenderetur malos in Ecclesia, qui vel ignorantur vel pro unitate pacis
tolerantur a bonis, non eis ad mala consentientibus obesse non posse, similitudinibus evangelicis et
exemplo Prophetarum, et ipsius Domini Christi et Apostolorum, et episcoporum, et iudicio ipsorum
etiam Donatistarum propter Maximianistas: deinde ipsius Caeciliani causa non mala fuisse certis
documentis demonstraretur, quibus et ipse et ordinator eius Felix Aptugnensis, quem in concilio suo
criminosius accusaverunt, probaretur esse purgatus. Et cetera quae mandato eodem continentur,
sive de Baptismo, sive de persecutione, quae solet Catholicis obicere pars Donati. Nam
commemorata ibi est iterum, sicut in superioribus litteris, causa Maximianistarum, qua
demonstrarentur Donatistae suo iudicio cuncta diluisse, quae obicere Catholicis vel de Baptismo,
vel de persecutione, vel de communionis contagione consueverunt. Adiectum est etiam, ut si qua
etiam nunc episcopis Catholicis morarum interponendarum gratia voluissent crimina obicere,
propter finiendam quae prius urgeret causam, audienda et discutienda postea differrentur. Hoc
autem, id est, ut tota causa et superioribus litteris et isto mandato comprehenderetur, eo consilio a
Catholicis factum est, ne forte si, ut fama iactabat, aliquas moratorias praescriptiones Donatistae
ingerere conarentur; et forsitan non permissi ab ipsa Collatione resilirent; <non> acta licet breviter
Ecclesiae catholicae causa, in conscriptione gestorum legenda remaneret, quam timuisse
intellegerentur, et ideo noluisse conferre.

Ubi requirunt Donatistae Catholicos qui subscripserunt.
11. Undecimo loco, cum Cognitor interlocutus esset, in mandato Catholicorum magis divina
testimonia quam forensia vincula esse prolata, et iussisset etiam subscriptiones omnium recitari,
conflictus exortus est, et aliquandiu productus est, cum Donatistae exigerent eorum praesentiam,
qui mandato subscripserant; obicientes quod eis suppositis qui episcopi non fuerint, potuissent
fallere Cognitorem, quo praesente subscripsisse legebantur, et quod antiquis cathedris alios
episcopos addiderint ut numerus augeretur. Catholici autem, ne sui praesentarentur, resistebant;
verentes ne illi tumultum aliquem praepararent, per quem prorsus abrumperetur ipsa Collatio,
quam fieri Donatistae nolle omnino videbantur, maxime quando de tempore, quasi iam causa lapsa
esset et audiri non posset, praescribere voluerunt. Quem tumultum ideo putabantur nondum
fecisse, quia si fieret, videbant non posse imputari Catholicis, qui paucissimi aderant; sed sibi
potius, quorum praesens fuerat multitudo. Sed voluntati eorum cedentibus Catholicis, ut omnes qui
subscripserant ingrederentur; apparuit postea hoc ideo voluisse Donatistas, quia existimabant non
convenisse Carthaginem tot Catholicos, quot subscriptiones ostendebantur. Hoc autem propterea
credidisse putati sunt, quia Catholici non ea pompa qua illi Carthaginem fuerant ingressi, et ob hoc
eos paucos venisse suspicabantur.

Recitatio subscriptionum primatum Catholicorum.
12. Duodecimo loco ingressis episcopis Catholicis, quorum praesentia petebatur, omnes singillatim
recitati, et in medium procedentes, a Donatistis recogniti sunt, vel vicinis suis, vel cum quibus in
uno loco erant: et quicumque recitabantur Catholici episcopi ex his locis, ubi non erat pars Donati,
satis et ipsis Donatistis notum erat se ibi non habere collegas vel communionem suam, et esse illic
Catholicos, vel quos noverant, vel de quibus audierant in suae vicinitate regionis. Ita factum est ut
omnino nullius Catholici recitaretur subscriptio, de cuius praesentia dubitarent. Sane cum ventum
esset ad nomen Victoriani Mustitani catholici episcopi, et in medium procedens respondisset se
habere contrarios duos, Felicianum in civitate Mustitana, et Donatum in loco Turrensi; exegerunt
Catholici, ut actis constaret Felicianum in communione esse Primiani: ipsum enim inter alios cum
Maximiano damnaverant, damnatorem Primiani et ordinatorem ipsius Maximiani, quem postea in
integro honore receperant, nec destruxerant Baptismum in eis quos in Maximiani schismate
baptizaverat. Sed ad interrogationem Catholicorum respondere noluerunt, dicentes non debere hoc
ab eis exigi. Et cum iterum pressius exigeretur, dixerunt iam internae actionis hoc esse: et

3

