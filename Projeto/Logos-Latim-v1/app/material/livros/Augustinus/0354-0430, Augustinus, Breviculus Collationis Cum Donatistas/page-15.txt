confiteri: qui tamen non scripserat se sanctos codices tradidisse, sed potius ne a persecutoribus
invenirentur abstulisse atque servasse; dimisisse autem in basilica Novarum quaecumque reproba
scripta haereticorum, quae cum invenissent persecutores et abstulissent, nihil ab illo amplius
postulasse. Verumtamen quosdam Carthaginiensis ordinis viros postea suggessisse proconsuli,
quod illusi fuerant qui missi erant ad Christianorum Scripturas auferendas et incendendas, quia non
invenerant nisi nescio qua ad eos non pertinentia; ipsas autem in domo episcopi custodiri, unde
deberent proferri et incendi: proconsulem vero ad hoc eis consentire noluisse. In eisdem etiam
litteris lectum est, eos qui se offerrent persecutionibus non comprehensi, et ultro dicerent se
habere Scripturas, quas non traderent, a quibus hoc nemo quaesierat, displicuisse Mensurio, et ab
eis honorandis eum prohibuisse Christianos. Quidam etiam in eadem epistola facinorosi
arguebantur et fisci debitores, qui occasione persecutionis vel carere vellent onerosa multis debitis
vita, vel purgare se putarent, et quasi abluere facinora sua, vel certe adquirere pecuniam, et in
custodia deliciis perfrui de obsequio Christianorum. Crimen tamen Donatistae non ingerebant
Mensurio, nisi de codicibus traditis: mentitum eum quippe dicebant, quod illi non fuerint codices
sancti, et peccatum suum tegere voluisse; quamvis et ipsam fictionem criminarentur. Recitarunt
etiam rescripta Secundi Tigisitani ad eumdem Mensurium pacifice data, ubi et ipse narravit, in
Numidia persecutores quae egerint: et qui comprehensi et Scripturas sanctas tradere nolentes, et
multa mala passi et gravissimis suppliciis excruciati et occisi sunt: eosque honorandos pro martyrii
sui merito commendavit, laudans eos non tradidisse Scripturas sanctas, illius mulieris exemplo,
quae duos exploratores in Iericho, in quibus figurarentur duo Testamenta, Vetus et Novum, tradere
persecutoribus noluit 36. Quod quidem exemplum si sub hac figura est intellegendum, Mensurium
potius adiuvabat. In suis enim litteris Mensurius reprehendebat eos qui Scripturas sanctas, quamvis
eas non traderent se tamen habere faterentur; quod mulier illa non fecit. Neque enim eos
exploratores qui quaerebantur, apud se esse confessa est, sed negavit. Scripsit etiam Secundus, et
ad se ipsum missos a curatore et ordine centurionem et beneficiarium, qui peterent divinos codices
exurendos, eisque respondisse: " Christianus sum et episcopus, non traditor ". Et cum ab eo vellent
aliqua ecbola, aut quodcumque accipere; neque hoc eis dedisse, exemplo Eleazari Macchabaei, qui
nec fingere voluit suillam carnem se manducare, ne aliis praeberet praevaricationis exemplum 37.
Hae litterae Mensurii et Secundi donec legendo terminarentur, Catholici patienter audierunt;
quamvis testati fuerint eas esse familiares, nec ad causam Ecclesiae pertinere.

Catholicorum patientia erga Donatistarum contestationes.
14. 26. Cognitor ergo commonens Donatistas, ut patientiae vicem redderent, iussit perlegi quae
oblata a Catholicis iam ex parte fuerant recitata. Hic Donatistae poposcerunt, ut prius etiam
legeretur quod de causa Caeciliani offerebant. Hoc quoque sine ulla difficultate Catholicis
permittentibus, et commendantibus quam patienter hoc permitterent, ut hoc eis et illi rependerent;
iussit quod offerebatur Cognitor recitari. Et recitatum est a Donatistis concilium ferme septuaginta
episcoporum contra Caecilianum apud Carthaginem factum, ubi eum absentem damnaverunt, quod
ad eos venire noluerit; tamquam a traditoribus ordinatus, et quia cum esset diaconus, victum afferri
martyribus in custodia constitutis prohibuisse dicebatur. Nominati sunt etiam quidam collegae
Caeciliani qui traditores asserebantur publicis gestis, quae tamen gesta non legebantur. Inter hos
autem maxime Felix Aptugnensis acerbius accusatus est, ita ut " fons malorum omnium " diceretur.
Deinde sententiae a singulis dictae sunt, primitus a Secundo Tigisitano, qui eorum princeps fuit;
deinde a ceteris: quibus expresserunt se Caeciliano et collegis eius non communicare. Hoc itaque
concilio recitato Catholici responderunt, illas litteras Mensurii et Secundi ad invicem datas, satis
demonstrasse pacatos; nihil postea criminis de facto Mensurii vel accusatum vel iudicatum:
concilium vero quod contra Caecilianum factum legerant, non quidem habere consulem et diem,
sed hinc se nullum crimen obicere, quod magis negligentiae quam fraudis esse potuerit.

Concilium sub Secundo Tigisitano habitum in civitate Cirtensi.
15. 27. Sed obtulerunt iidem Catholici aliud concilium sub eodem <Secundo> Tigisitano habitum in
civitate Cirtensi, cuius consul et dies cum legeretur, Donatistae dixerunt, nec consulem, nec diem
talia solere habere decreta. Hic Catholici responderunt, illo-rum esse istum forsitan morem, qui
concilia sua nollent in aliqua falsitate convinci; Catholicorum autem concilia consules et dies
semper habuisse. Deinde coepit identidem concilium, quod Catholici attulerant, recitari, ubi
Secundus quosdam de quorum traditione audierat, et singillatim interrogabat, et eos confessos a
consessu removebat. Quod eo modo recitabatur, ut cum ex Cirtensi concilio lecta esset confessio
traditoris, legeretur etiam de concilio Carthaginensi nomen eius velut traditores in Caeciliani causa
damnantis. Deinde ventum est ad ipsius Secundi Tigisitani a Purpurio Limatensi crimen obiectum;
cui Purpurio idem Secundus occisos ab eo in carcere Milei filios sororis eius obiecerat: ubi ille
vicissim ei crimen traditionis obiecit, dicens detentum eum fuisse a curatore et ordine ut Scripturas
daret, nec eum potuisse dimitti nisi aliquid tradidisset. Hoc autem quod ei obiecit Purpurius,

15

