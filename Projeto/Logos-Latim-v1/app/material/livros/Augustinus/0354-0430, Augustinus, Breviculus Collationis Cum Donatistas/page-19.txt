est eum " hortatorem vanissimae superstitionis " appellatum: quod non solum ipse, sed etiam ceteri
qui tradebant, appellabantur. Sed Donatistae responderunt, a Gentilibus persecutoribus in
contumeliam religionis et diaconos et presbyteros ita vocitatos.

Non abhorret a consuetudine ut duo uno nomine censeantur.
18. 35.Ergo Catholici responderunt, cum mirum non esset, essetque in rebus humanis
usitatissimum, ut non duo tantum, verum etiam plures homines uno nomine vocarentur; fieri
quidem potuisse ut ille traditor Straton presbyter fuerit, iste autem alius Straton diaconus: quoniam
Donatistae dixerant et diaconos et presbyteros hortatores vanissimae superstitionis a Gentilibus
appellari: quamquam omnes clericos isto contumelioso nomine Gentiles appellare potuerint, et
multo esset incertius cuius gradus clericus ille traditor fuerit: verumtamen etiamsi eum diaconum
fuisse posset ostendi, neque hoc esse incredibile aut mirum, cum ante parvum tempus in ipsa urbe
Roma duo Petri diaconi fuerint. Illud quoque additum est a Catholicis, quia etsi demonstraretur,
quod omnino non demonstrabatur, eumdem Stratonem diaconum tradidisse, quem postea Miltiades
ad recipienda loca ecclesiastica cum aliis diaconis misit, non continuo Miltiadem isto crimine
aspergi, quem potuit persecutio longe facere absentem, ut hoc omnino nesciret, eumque
innocentem putaret, quem nemo reum accusando monstraret. Contra haec frustra Donatistae
eadem per eadem diutissime clamaverunt.

Falsum erat quod Donatistae dixerant, convenire personas, loca, regiones.
18. 36.Post Collationem sane etiam de Cassiano Miltiadi calumniati sunt, quia etiam hoc nomen et
in diaconis invenitur, quos ad praefectum misit Miltiades, et in illis gestis ubi facta traditio recitata
est. Quod si in Collatione dicerent, facile potuit a Catholicis responderi, in tanta turba Romanorum
clericorum nihil mirum fuisse si duo vel plures, non solum Stratones, sed etiam Cassiani
reperirentur; cum in duodecim Apostolis, non solum duo Iudae, sed etiam duo Iacobi legerentur: nisi
forte ipsis licuisset Casensem a Donato Carthaginensi distinguere, cum timerent ne maior auctor
ipsorum Donatus Carthaginensis damnatus in Miltiadis iudicio putaretur; et Catholicis non liceret in
tanta multitudine clericorum Romanorum habere plures similibus nominibus appellatos. Falsum
enim erat quod Donatistae dixerant, convenire personas, convenire loca, convenire regiones:
quando nec loca, nec regiones, nec ipsae expressae personarum dignitates de utrisque gestis, sed
sola nominum convenientia legebatur, quam in diversis personis generis humani consuetudo
frequentare non cessat.

Caeciliani innocentiam imperiale rescriptum et Arelatensis consessio declarant.
19. 37. Spernens itaque Cognitor incertissimas suspiciones, iussit aliquid manifestum contra illa
gesta proferri, aut certe Constantini iudicium, cuius mentio iam facta fuerat, recitari. Et recitatum
est iudicium Constantini, quemadmodum se inter partes causam Caeciliani cognovisse, ad
Eumalium vicarium Africae scripsisset, quo remotis omnibus arbitris Caecilianum innocentem, illos
calumniosissimos cognovisse testatus est; commemorans etiam in Arelatensi oppido pro Caeciliano
factum episcopale iudicium, cui iudicio iam plurimi ex dissensione consenserant, reliquis adhuc
resilientibus et discordantibus: unde ipse de re tota inter partes coactus est iudicare. Post harum
imperialium litterarum recitationem, quaesivit Cognitor a Donatistis quid contra dicerent. Ibi
Donatistae rursus ad Miltiadis calumniosam criminationem redire conati sunt: unde cum essent
Cognitoris interlocutione depulsi, et ab eis esset flagitatum, ut contra iudicium Miltiadis, vel
imperialem sententiam, si haberent aliquid, recitarent; responderunt, etiam imperatorias aures
pravis suggestionibus inflatas. Ibi eis Cognitor respondit, quod attentissime adverterat, inter partes
fuisse iudicatum. At illi exigere coeperunt, ut hoc legeretur, utrum inter partes iudicaverit
Imperator. Quod cum fuisset Cognitore iubente recitatum, nihil invenientes quod dicerent,
coeperunt de consule memoratis imperialibus litteris calumniari; quod sine consule fuerant
recitatae. Hinc exorto conflictu, cum Donatistae invidiose dicerent episcopale concilium cum
consule fuisse recitatum, et Imperatoris litteras consulem non habere; et Catholici responderent,
non ibi causam consistere: Cognitor etiam interlocutus est evidentissimis legibus definitum,
imperialia constituta, etiamsi consules non legerentur, in dubium non <posse> vocari. Deinde
Catholici urgebant, ut aperte dicerent falsum esse quod lectum est; posse enim archiva conquiri.

Ubi postulant Donatistae ut, quod sibi servatum fuerat, de Optato proferant lectionem.
20. 38. Sed hinc repulsi, velut aliquid validissimum prolaturi, petierunt Optatum legi, quod et ante
petiverant; unde se probaturos dicebant Caecilianum ab Imperatore damnatum: et promissum eis
fuerat, sed dilatum. Prius ergo volebat Cognitor ut exprimerent, utrum litteras imperatorias arguere

19

