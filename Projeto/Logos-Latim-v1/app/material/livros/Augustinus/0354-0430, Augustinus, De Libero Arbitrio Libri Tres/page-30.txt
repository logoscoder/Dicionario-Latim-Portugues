18. 49. Ev. - Prius ergo vellem ut mihi probares aliquid bonum esse liberam voluntatem, et ego
concederem Deum illam dedisse nobis, quia fateor ex Deo omnia bona esse.
Aug. - Itane tandem non probavi tanto molimine superioris disputationis, cum omnem speciem
formamque corporis a summa omnium rerum forma, id est a veritate, subsistere fatereris, et
bonum esse concederes? Nam et capillos nostros numeratos esse, ipsa in Evangelio loquitur
Veritas 13. De numeri autem summitate, et a fine usque ad finem pertendente potentia, quae locuti
sumus, excidit tibi? Quae igitur ista est tanta perversitas, capillos nostros quamvis inter exigua et
omnino abiectissima, tamen inter bona numerare, nec invenire cui auctori tribuantur nisi bonorum
omnium conditori Deo, quia et maxima et minima bona ab illo sunt, a quo est omne bonum; et
dubitare de libera voluntate, sine qua recte vivi non posse concedunt, etiam qui pessime vivunt? Et
certe nunc responde, quaeso, quid tibi melius esse videatur in nobis, sine quo recte vivi potest, an
sine quo recte vivi non potest.
Ev. - Iamiam parce, quaeso; pudet caecitatis. Quis enim ambigat id longe esse praestantius, sine
quo recta vita nulla est?
Aug. - Iam ergo tu negabis luscum hominem recte posse vivere?
Ev. - Absit tam immanis amentia.
Aug. - Cum ergo in corpore oculum concedas esse aliquod bonum, quo amisso tamen ad recte
vivendum non impeditur; voluntas libera tibi videbitur nullum bonum, sine qua recte nemo vivit?

Bona non eiusdem sunt generis.
18. 50. Intueris enim iustitiam, qua nemo male utitur. Haec inter summa bona quae in ipso sunt
homine numeratur, omnesque virtutes animi quibus ipsa recta vita et honesta constat. Nam neque
prudentia, neque fortitudine, neque temperantia male quis utitur: etiam in his enim omnibus, sicut
in ipsa quam tu commemorasti iustitia, recta ratio viget, sine qua virtutes esse non possunt. Recta
autem ratione male uti nemo potest.
19. 50. Ista ergo magna bona sunt: sed meminisse te oportet, non solum magna, sed etiam minima
bona non esse posse, nisi ab illo a quo sunt omnia bona, hoc est Deo. Id enim superior disputatio
persuasit, cui totiens tamque laetus assensus es. Virtutes igitur quibus recte vivitur, magna bona
sunt: species autem quorumlibet corporum, sine quibus recte vivi potest, minima bona sunt:
potentiae vero animi sine quibus recte vivi non potest, media bona sunt. Virtutibus nemo male
utitur: caeteris autem bonis, id est, mediis et minimis, non solum bene, sed etiam male quisque uti
potest. Et ideo virtute nemo male utitur, quia opus virtutis est bonus usus istorum, quibus etiam
non bene uti possumus. Nemo autem bene utendo male utitur. Quare abundantia et magnitudo
bonitatis Dei non solum magna, sed etiam media et minima bona esse praestitit. Magis laudanda
est bonitas eius in magnis quam in mediis, et magis in mediis quam in minimis bonis: sed magis in
omnibus quam si non omnia tribuisset.

In voluntate se bene utente...
19. 51. Ev. - Assentior. Sed illud me movet, quoniam de libera voluntate quaestio est, et videmus
ipsam bene uti caeteris vel non bene, quomodo et ipsa inter illa quibus utimur numeranda sit.
Aug. - Quomodo omnia quae ad scientiam cognoscimus, ratione cognoscimus, et tamen etiam ipsa
ratio inter illa numeratur quae ratione cognoscimus. An oblitus es, cum quaereremus quae ratione
cognoscantur, confessum te fuisse etiam rationem ratione cognosci? Noli ergo mirari si caeteris per
liberam voluntatem utimur, etiam ipsa libera voluntate per eam ipsam uti nos posse; ut
quodammodo se ipsa utatur voluntas quae utitur caeteris, sicut seipsam cognoscit ratio, quae
cognoscit et caetera. Nam et memoria non solum caetera omnia, quae meminimus comprehendit;
sed etiam quod non obliviscimur nos habere memoriam, ipsa se memoria quodammodo tenet in
nobis, quae non solum aliorum, sed etiam sui meminit, vel potius nos et caetera et ipsam per ipsam
meminimus.

... ipsa est sapientia et beata vita...
19. 52. Voluntas ergo quae medium bonum est, cum inhaeret incommutabili bono, eique communi
non proprio, sicuti est illa de qua multum locuti sumus, et nihil digne diximus, veritas; tenet homo
beatam vitam: eaque ipsa vita beata, id est animi affectio inhaerentis incommutabili bono,
proprium et primum est hominis bonum. In eo sunt etiam virtutes omnes, quibus male uti nemo
potest. Nam haec quamvis magna in homine et prima sint, propria tamen esse uniuscuiusque
hominis, non communia, satis intellegitur. Veritate enim atque sapientia, quae communis est
omnibus, omnes sapientes et beati fiunt, inhaerendo illi. Beatitudine autem alterius hominis non fit
alter beatus; quia et cum eum imitatur ut sit, inde appetit beatus fieri, unde illum factum videt, illa

30

