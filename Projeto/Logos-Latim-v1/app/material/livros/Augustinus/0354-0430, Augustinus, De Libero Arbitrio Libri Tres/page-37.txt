5. 16. Quia igitur omnis anima omni corpore est melior, omnisque peccatrix anima quocumque
ceciderit, nulla commutatione corpus efficitur, nec omnino illi aufertur quod anima est, et ideo nullo
pacto amittit quod corpore est melior, in corporibus autem lux tenet primum locum; consequens est
ut primo corpori anima extrema praeponatur, fierique possit ut corpori alicuius animae aliquod aliud
corpus anteferatur, ut autem ipsi animae nullo modo. Cur ergo non laudetur Deus, et ineffabili
praedicatione laudetur, qui cum fecerit eas quae in legibus essent iustitiae permansurae, fecit
etiam alias animas, quas vel peccaturas, vel in peccatis etiam perseveraturas esse praevidebat;
cum et tales adhuc meliores sint eis, quae quoniam nullum habent rationale ac liberum voluntatis
arbitrium, peccare non possunt? Quae tamen adhuc etiam ipsae meliores sunt, quam corporum
quorumlibet quamlibet splendidissimus fulgor, quem pro ipsius summi Dei substantia quidam,
quamvis cum magno errore, venerantur. Quod si in ordine corporearum creaturarum ab ipsis
sidereis choris usque ad numerum capillorum nostrorum, ita gradatim bonarum rerum pulchritudo
contexitur, ut imperitissime dicatur, Quid est hoc? utquid hoc? omnia enim ordine suo creata sunt:
quanto imperitius de quacumque anima dicitur, quae ad quantamlibet sui decoris diminutionem
defectumque pervenerit, omnium corporum dignitatem sine ulla dubitatione semper superabit?

Aliter aestimet ratio, aliter usus.
5. 17. Aliter enim aestimat ratio, aliter usus. Ratio aestimat luce veritatis, ut recto iudicio subdat
minora maioribus: usus autem consuetudine commoditatis plerumque inclinatur, ut ea pluris
aestimet quae veritas minora esse convincit. Cum enim corpora coelestia corporibus terrestribus
magna differentia ratio praeponat, quis tamen carnalium hominum non mallet, vel plura deesse in
coelo sidera, quam unam arbusculam in agro suo, aut vaccam in armento? Sed sicut aetate
maiores homines vel omnino contemnunt, vel certe patienter corrigenda exspectant iudicia
parvulorum, qui exceptis quibusdam quorum amore laetantur, quemlibet hominum caeterorum
mori malunt, quam passerem suum; et multo magis si homo sit ille terribilis, passer autem canorus
et pulcher: ita ii qui provectu animi ad sapientiam profecerunt, imperitos rerum aestimatores cum
invenerint Deum laudantes in creaturis minoribus, qui eas carnalibus suis sensibus accommodatius
adhibent, in superioribus vero atque melioribus partim eum non laudantes, minusve laudantes,
partim etiam vituperare aut emendare conantes, partim non credentes quod earum ille sit conditor;
talium iudicia vel omnino contemnere, si corrigere nequeunt, vel donec corrigant, aequo animo
tolerare ac sustinere consuescant.

Deo non deputanda peccata...
6. 18. Quae cum ita se habeant, tantum abest a vero, quod Creatori deputanda existimantur
peccata creaturae, quamvis necesse est fiant quae ipse futura praescivit, ut cum tu dixeris non te
invenire quomodo non ei deputetur quidquid in eius creatura fieri necesse est; ego contra non
inveniam modum, neque inveniri posse atque omnino non esse confirmem, quo ei deputetur
quidquid in eius creatura ita fieri necesse est, ut voluntate peccantium fiat. Si enim quis dixerit, Non
esse, quam miserum me esse mallem: respondebo, Mentiris. Nam et nunc miser es, nec ob aliud
mori non vis, nisi ut sis: ita cum miser nolis esse, esse vis tamen. Age igitur gratias ex eo quod es
volens, ut quod invitus es auferatur. Volens enim es, et miser invitus es. Quod si ingratus es in eo
quod esse vis, iure cogeris esse quod non vis. Ex illo igitur quod etiam ingratus habes quod vis,
Creatoris laudo bonitatem: ex illo autem quod pateris ingratus quod non vis, ordinatoris laudo
iustitiam.

... quia velle et beate vivere in nostra est potestate.
6. 19. Si dixerit, Non ideo mori nolo, quod malim miser esse quam omnino non esse, sed ne post
mortem miserior sim: respondebo, Si hoc iniustum est, non sic eris; si autem hoc iustum est,
laudemus eum cuius legibus sic eris. Si dixerit, Unde praesumam quod si hoc iniustum est, non sic
ero? respondebo, Quia si eris in tua potestate, aut miser non eris, aut tu ipse te iniuste regendo,
iuste eris miser; aut volendo et non valendo te iuste regere, non eris in tua potestate, et aut in
nullius eris, aut in alterius: si in nullius, aut invitus, aut volens: sed invitus esse nihil potes, nisi te
vis aliqua superaverit; porro nulla vi superari potest, qui est in nullius potestate: si autem volens in
nullius eris potestate, ad hoc ratio recurrit, ut sis in tua; et aut te iniuste regendo iuste miser sis;
aut quoniam quodlibet volens eris, habes adhuc unde gratias agas bonitati Conditoris tui. Quod si in
tua potestate non eris, aut potentior profecto, aut infirmior te habebit in potestate. Quod si
infirmior, tua culpa, et iusta miseria: poteris enim infirmiorem superare si voles. Si autem potentior
te infirmiorem habebit in potestate, nullo modo tam rectam ordinationem recte iniustam putabis.
Verissime igitur dictum est: Si hoc iniustum est, non sic eris; si autem iustum, laudemus eum cuius
legibus sic eris.

37

