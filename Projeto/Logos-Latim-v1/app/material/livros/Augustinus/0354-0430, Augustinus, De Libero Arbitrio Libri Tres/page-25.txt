... quae communis est omnibus vere sincereque cernentibus...
12. 33. Quapropter nullo modo negaveris esse incommutabilem veritatem, haec omnia quae
incommutabiliter vera sunt continentem; quam non possis dicere tuam vel meam, vel cuiusquam
hominis, sed omnibus incommutabilia vera cernentibus, tamquam miris modis secretum et
publicum lumen, praesto esse ac se praebere communiter: omne autem quod communiter omnibus
ratiocinantibus atque intellegentibus praesto est, ad ullius eorum proprie naturam pertinere quis
dixerit? Meministi enim, ut opinor, quid de sensibus corporis paulo ante tractatum sit; ea scilicet
quae oculorum vel aurium sensu communiter tangimus, sicuti sunt colores et soni, quos ego et tu
simul videmus, vel simul audimus, non pertinere ad oculorum nostrorum auriumve naturam, sed ad
sentiendum nobis esse communia. Sic ergo etiam illa quae ego et tu communiter propria quisque
mente conspicimus, nequaquam dixeris ad mentis alicuius nostrum pertinere naturam. Duorum
enim oculi quod simul vident, nec huius nec illius oculos esse poteris dicere, sed aliquid tertium in
quod utriusque conferatur aspectus.
Ev. - Apertissimum atque verissimum est.

... et menti nostrae melior.
12. 34. Aug. - Hanc ergo veritatem, de qua iam diu loquimur, et in qua una tam multa conspicimus,
excellentiorem putas esse quam mens nostra est, an aequalem mentibus nostris, an etiam
inferiorem? Sed si esset inferior, non secundum illam, sed de illa iudicaremus, sicut iudicamus de
corporibus, quia infra sunt, et dicimus ea plerumque non tantum ita esse vel non ita, sed ita vel non
ita esse debere: sic et de animis nostris non solum ita esse animum novimus, sed plerumque etiam
ita esse debere. Et de corporibus quidem sic iudicamus, cum dicimus, Minus candidum est quam
debuit; aut, minus quadrum, et multa similiter: de animis vero, Minus aptus est quam debet; aut,
minus lenis; aut minus vehemens, sicut nostrorum morum se ratio tulerit. Et iudicamus haec
secundum illas interiores regulas veritatis, quas communiter cernimus: de ipsis vero nullo modo
quis iudicat. Cum enim quis dixerit aeterna temporalibus esse potiora, aut septem et tria decem
esse, nemo dicit ita esse debuisse, sed tantum ita esse cognoscens, non examinator corrigit, sed
tantum laetatur inventor. Si autem esset aequalis mentibus nostris haec veritas, mutabilis etiam
ipsa esset. Mentes enim nostrae aliquando eam plus vident, aliquando minus, et ex hoc fatentur se
esse mutabiles: cum illa in se manens nec proficiat cum plus a nobis videtur, nec deficiat cum
minus, sed integra et incorrupta, et conversos laetificet lumine, et aversos puniat caecitate. Quid,
quod etiam de ipsis mentibus nostris secundum illam iudicamus, cum de illa nullo modo iudicare
possimus? Dicimus enim, Minus intellegit quam debet, aut tantum quantum debet intellegit.
Tantum autem mens debet intellegere, quantum propius admoveri atque inhaerere potuerit
incommutabili veritati. Quare si nec inferior, nec aequalis est, restat ut sit superior atque
excellentior.

Quid quique de beata vita sentitur.
13. 35. Promiseram autem, si meministi, me tibi demonstraturum esse aliquid quod sit mente
nostra atque ratione sublimius. Ecce tibi est ipsa veritas: amplectere illam si potes, et fruere illa, et
delectare in Domino, et dabit tibi petitiones cordis tui 7. Quid enim petis amplius quam ut beatus
sis? Et quid beatius eo qui fruitur inconcussa et incommutabili et excellentissima veritate? An vero
clamant homines beatos se esse, cum pulchra corpora magno desiderio concupita, sive coniugum,
sive etiam meretricum amplexantur; et nos in amplexu veritatis beatos esse dubitabimus? Clamant
homines se beatos esse, cum aestu aridis faucibus ad fontem abundantem salubremque
perveniunt, aut esurientes prandium coenamve ornatam copiosamque reperiunt; et nos negabimus
beatos esse, cum irrigamur pascimurque veritate? Solemus audire voces clamantium se beatos, si
iaceant in rosa et aliis floribus, vel etiam unguentis odoratissimis perfruantur: quid fraglantius, quid
iucundius inspiratione veritatis? et dubitamus nos cum ab illa inspiramur, dicere beatos? Multi
beatam vitam in cantu vocum et nervorum et tibiarum sibi constituunt, et cum ea sibi desunt, se
miseros iudicant; cum autem adsunt, efferuntur laetitia: et nos cum mentibus nostris sine ullo
strepitu, ut ita dicam, canorum et facundum quoddam silentium veritatis illabitur, aliam beatam
vitam quaerimus, et tam certa et praesente non fruimur? Luce auri et argenti, luce gemmarum et
aliorum colorum, sive ipsius lucis quae ad hos oculos pertinet, sive in ignibus terrenis, sive in stellis
vel luna vel sole, claritate et iucunditate delectati homines, cum ab ista laetitia nullis molestiis,
nulla indigentia revocantur, beati sibi videntur, et propter haec semper volunt vivere: et nos in luce
veritatis beatam vitam collocare metuimus?

Summum bonum in ipsa veritate...

25

