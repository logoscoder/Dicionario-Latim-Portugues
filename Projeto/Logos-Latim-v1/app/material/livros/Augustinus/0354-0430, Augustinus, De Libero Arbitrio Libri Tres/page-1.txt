1 LIBER PRIMUS
QUID IN HOMINE SIT LIBERUM ARBITRIUM
Malum ex libidine lege continetur (1, 1 - 6, 15)

Unde malum?
1. 1. EVODIUS - Dic mihi, quaeso te, utrum Deus non sit auctor mali?
AUGUSTINUS - Dicam, si planum feceris de quo malo quaeras. Duobus enim modis appellare
solemus malum: uno, cum male quemque fecisse dicimus; alio, cum mali aliquid esse perpessum.
Ev. - De utroque scire cupio.
Aug. - At si Deum bonum esse nosti vel credis, neque enim aliter fas est, male non facit: rursus, si
Deum iustum fatemur, nam et hoc negare sacrilegum est, ut bonis praemia, ita supplicia malis
tribuit; quae utique supplicia patientibus mala sunt. Quamobrem si nemo iniuste poenas luit, quod
necesse est credamus, quandoquidem divina providentia hoc universum regi credimus, illius primi
generis malorum nullo modo, huius autem secundi auctor est Deus.
Ev. - Est ergo alius auctor illius mali, cuius Deum non esse compertum est?
Aug. - Est certe: non enim nullo auctore fieri posset. Si autem quaeris quisnam iste sit, dici non
potest: non enim unus aliquis est, sed quisque malus sui malefacti auctor est. Unde si dubitas, illud
attende quod supra dictum est, malefacta iustitia Dei vindicari. Non enim iuste vindicarentur, nisi
fierent voluntate.

Mala non discimus.
1. 2. Ev. - Nescio utrum quisquam peccet, qui non didicerit: quod si verum est, quisnam ille sit a
quo peccare didicerimus, inquiro.
Aug. - Aliquid boni existimas esse disciplinam?
Ev. - Quis audeat dicere malum esse disciplinam?
Aug. - Quid, si nec bonum nec malum est?
Ev. - Mihi bonum videtur.
Aug. - Bene sane; siquidem scientia per illam datur aut excitatur, nec quisquam nisi per disciplinam
aliquid discit: an tu aliter putas?
Ev. - Ego per disciplinam non nisi bona disci arbitror.
Aug. - Vide ergo ne non discantur mala: nam disciplina, nisi a discendo non dicta est.
Ev. - Unde ergo ab homine fiunt si non discuntur?
Aug. - Eo fortasse quod se a disciplina, id est a discendo avertit atque abalienat: sed sive hoc, sive
aliud aliquid sit, illud certe manifestum est, quoniam disciplina bonum est, et a discendo dicta est
disciplina, mala disci omnino non posse. Si enim discuntur, disciplina continentur, atque ita
disciplina non erit bonum; bonum est autem, ut ipse concedis: non igitur discuntur mala, et frustra
illum a quo male facere discimus, quaeris; aut si discuntur mala, vitanda non facienda discuntur. Ex
quo male facere nihil est, nisi a disciplina deviare.

Intellegentia non est malum.
1. 3. Ev. - Prorsus ego duas disciplinas esse puto; unam per quam bene facere, aliam per quam
male facere discimus. Sed cum quaereres utrum disciplina bonum esset, ipsius boni amor
intentionem meam rapuit, ut illam disciplinam intuerer, quae bene faciendi est, ex quo bonum esse
respondi: nunc autem admoneor esse aliam, quam procul dubio malum esse confirmo, et cuius
auctorem requiro.
Aug. - Saltem intellegentiam non nisi bonum putas?
Ev. - Istam plane ita bonam puto, ut non videam quid in homine possit esse praestantius; nec ullo
modo dixerim aliquam intellegentiam malam esse posse.
Aug. - Quid? cum docetur quisque, si non intellegat, poteritne tibi doctus videri?
Ev. - Omnino non poterit.
Aug. - Si ergo omnis intellegentia bona est, nec quisquam qui non intellegit, discit; omnis qui discit,
bene facit: omnis enim qui discit, intellegit; et omnis qui intellegit, bene facit: quisquis igitur quaerit
auctorem, per quem aliquid discimus, auctorem profecto per quem bene facimus, quaerit.
Quapropter desine velle investigare nescio quem malum doctorem. Si enim malus est, doctor non
est: si doctor est, malus non est.

Quae de malis senserit Augustinus.
1

