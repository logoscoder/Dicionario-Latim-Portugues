15. 44. Quia enim nemo superat leges omnipotentis Creatoris, non sinitur anima non reddere
debitum. Aut enim reddit bene utendo quod accepit, aut reddit amittendo quo bene uti noluit.
Itaque si non reddit faciendo iustitiam, reddet patiendo miseriam; quia in utroque verbum illud
debiti sonat. Hoc enim etiam modo dici potuit quod dictum est: Si non reddet faciendo quod debet,
reddet patiendo quod debet. Nullo autem temporis intervallo ista dividuntur, ut quasi alio tempore
non faciat quod debet, et alio patiatur quod debet, ne vel puncto temporis universalis pulchritudo
turpetur, ut sit in ea peccati dedecus sine decore vindictae. Sed in futurum iudicium servatur ad
manifestationem atque ad acerrimum sensum miseriae, quidquid nunc occultissime vindicatur.
Sicut enim qui non vigilat, dormit; sic quisquis non facit quod debet, sine intervallo patitur quod
debet, quoniam tanta est beatitudo iustitiae, ut nemo ab ea nisi ad miseriam possit abscedere. In
omnibus ergo defectibus, aut non acceperunt ultra esse quae deficiunt, et nulla culpa est; sicut
etiam cum sunt, quia non acceperunt amplius esse quam sunt, nihilominus nulla culpa est; aut
nolunt esse, quod si vellent, esse acceperunt; et quia bonum est, reatus est si nolint.

Deus nihil debet...
16. 45. Deus autem nulli debet aliquid, quia omnia gratuito praestat. Et si quisquam dicet ab illo
aliquid deberi meritis suis, certe ut esset, non ei debebatur. Non enim erat cui deberetur. Et tamen,
quod meritum est converti ad eum ex quo es, ut ex ipso etiam melior sis, ex quo habes ut sis? Quid
ergo ei praerogas, ut tamquam debitum poscas; quando si nolles ad eum converti, nihil ei deesset,
tibi autem ipse, sine quo nihil esses, et ex quo ita es aliquid, ut nisi convertendo te ad illum,
reddideris ei quod ab ipso es, non quidem nihil, sed miser tamen eris? Omnia ergo illi debent, primo
quidquid sunt, in quantum naturae sunt: deinde quidquid melius possunt esse si velint,
quaecumque acceperunt ut velint; et quidquid oportet eas esse. Ex eo igitur quod non accepit,
nullus reus est: ex eo vero quod non facit quod debet, iuste reus est. Debet autem, si accepit et
voluntatem liberam, et sufficientissimam facultatem.

... nos quidquid sumus praeter peccatum.
16. 46. Usque adeo autem dum non facit quisque quod debet, nulla culpa est Conditoris, ut et laus
sit, quoniam quod debet patitur, et in eo ipso quod vituperatur non faciendo quod debet, non nisi
laudatur ille cui debet. Si enim tu laudaris videndo quid facere debeas, cum id non videas, nisi in illo
qui est incommutabilis Veritas; quanto magis ille qui et velle praecepit, et posse praebuit, et non
impune nolle permisit? Si enim hoc debet quisque quod accepit, et sic homo factus est, ut
necessario peccet, hoc debet ut peccet. Cum ergo peccat, quod debet facit. Quod si scelus est
dicere, neminem natura sua cogit ut peccet. Sed nec aliena. Non enim quisque dum id quod non
vult patitur, peccat. Nam si iuste patitur, non in eo peccat quod patitur invitus, sed in eo peccavit
quod ita fecit volens, ut quod nollet iure pateretur. Si autem iniuste patitur, quomodo peccat? Non
enim iniuste aliquid pati, sed iniuste aliquid facere, peccatum est. Quod si neque sua neque aliena
natura quis peccare cogitur, restat ut propria voluntate peccetur. Quod si tribuere volueris
Conditori, peccantem purgabis, qui nihil praeter sui Conditoris instituta commisit, qui si recte
defenditur, non peccavit: non est ergo quod tribuas Conditori. Laudemus ergo Conditorem, si potest
defendi peccator; laudemus, si non potest. Si enim iuste defenditur, non est peccator: lauda ergo
Creatorem. Si autem defendi non potest, in tantum peccator est in quantum se a Creatore avertit:
lauda ergo Creatorem. Omnino igitur non invenio, nec inveniri posse, et prorsus non esse confirmo,
quomodo tribuantur peccata nostra creatori nostro Deo; quando et in ipsis eum laudabilem invenio,
non solum quod ea punit, sed etiam quod tunc fiunt, cum ab eius veritate receditur.
Ev. - Accipio ista libentissime ac probo; et omnino verum esse consentio, nullo modo fieri posse ut
Creatori nostro recte peccata nostra tribuantur.

Obicienti ex Dei praescientia nos peccare...
17. 47. Sed tamen scire vellem, si fieri posset, quare illa natura non peccet, quam non peccaturam
praescivit Deus, et quare ista peccet, quae ab illo peccatura praevisa est. Non enim iam puto, ipsa
Dei praescientia vel istam peccare, vel illam non peccare cogi. Sed tamen si nulla causa esset, non
ita dispertiretur creatura rationalis, ut alia nunquam peccet, alia in peccando perseveret, alia quasi
media inter utramque aliquando peccet, aliquando ad recte faciendum convertatur. Quae causa in
has tres partes eam distribuit? Sed nolo mihi respondeatur, Voluntas: ego enim causam quaero
ipsius voluntatis. Non enim sine causa nunquam vult illa peccare, nunquam ista non vult, quaedam
vero aliquando vult, aliquando non vult, cum eiusdem generis omnes sint. Hoc solum enim mihi
videre videor, non sine causa esse istam tripartitam voluntatem rationalis creaturae; sed quae
causa sit, nescio.

45

