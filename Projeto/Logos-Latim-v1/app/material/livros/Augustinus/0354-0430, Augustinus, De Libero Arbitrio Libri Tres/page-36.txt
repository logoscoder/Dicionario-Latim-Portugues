5. 13. Illud quoque moneo caveas, ne forte non dicas quidem melius fuisse ut non essent, sed dicas
aliter fieri eas debuisse. Quidquid enim tibi vera ratione melius occurrerit, scias fecisse Deum
tamquam bonorum omnium conditorem. Non est autem vera ratio, sed invida infirmitas, cum
aliquid melius faciendum fuisse cogitaveris, iam nihil aliud inferius velle fieri, tamquam si perspecto
coelo, nolles terram factam esse; inique omnino. Recte enim reprehenderes, si praetermisso coelo
terram factam videres, quoniam diceres ita eam fieri debuisse, sicuti posses cogitare coelum. Cum
ergo etiam illud ad cuius speciem volebas terram perducere, factum esse perspiceres, non autem
hoc terram, sed coelum vocari; credo quod re meliore non fraudatus, ut inferior quoque aliqua fieret
et terra esset, nequaquam invidere deberes. In qua terra rursus secundum partes eius tanta est
varietas, ut nihil quod ad terrae pertinet speciem cogitanti occurrat, quod non in tota eius mole
Deus omnium conditor fecerit. Namque a terra feracissima et amoenissima usque ad salsissimam
et infecundissimam, ita gradatim per medias pervenitur, ut nullam reprehendere audeas, nisi in
comparatione melioris; atque ita per omnes gradus laudis ascendas, ut quod summum genus terrae
inveneris, solum tamen esse nolis. Iam vero inter totam terram et coelum quanta distantia est?
Interponuntur enim humida flabilisque natura: atque ex his quatuor elementis aliae innumerabiles
nobis, numeratae autem Deo rerum species formaeque variantur. Potest ergo esse aliquid in rerum
natura, quod tua ratione non cogitas. Non esse autem quod vera ratione cogitas, non potest. Neque
enim tu potes aliquid melius in creatura cogitare, quod creaturae artificem fugerit. Humana quippe
anima naturaliter divinis ex quibus pendet connexa rationibus, cum dicit, Melius hoc fieret quam
illud; si verum dicit, et videt quod dicit, in illis quibus connexa est rationibus videt. Credat ergo
Deum fecisse quod vera ratione ab eo faciendum fuisse cognovit, etiamsi hoc in rebus factis non
videt. Quia etiamsi coelum oculis videre non posset, et tamen ratione vera tale aliquid faciendum
fuisse colligeret, credere debuit factum esse, quamvis id oculis non videret. Non enim cogitatione
videret fuisse faciendum, nisi in iis rationibus quibus facta sunt omnia. Quod autem ibi non est, tam
nemo potest veraci cogitatione videre, quam non est verum.

... cum de bono loquimur.
5. 14. In eo plerique homines errant, quia meliora cum mente conspexerint, non in sedibus
congruis ea oculis quaerunt. Velut si quisquam perfectam rotunditatem ratione comprehendens,
stomachetur quod talem nucem non invenit, si nullum unquam corpus rotundum praeter
huiuscemodi poma conspexit. Nam ita quidam cum ratione verissima videant meliorem esse
creaturam, quae quamvis habeat liberam voluntatem, Deo tamen semper infixa, nunquam
peccaverit; intuentes peccata hominum, non ut peccare desinant, sed quia facti sunt dolent,
dicentes: Tales nos faceret, ut semper incommutabili eius veritate perfrui, nunquam autem peccare
vellemus. Non clament, non succenseant: quia neque ipsos ideo coegit peccare, quia fecit, quibus
potestatem utrum vellent dedit; et sunt tales quidam Angeli, qui neque peccaverunt unquam,
neque peccaturi sunt. Quamobrem si te delectat creatura quae perseverantissima voluntate non
peccat, non est dubitandum quod eam peccanti recta ratione praeponas: sed sicut eam tu
cogitatione praeponis; sic eam creator Deus ordinatione praeposuit. Crede esse talem in
superioribus sedibus, et in sublimitate coelorum: quia si bonitatem Conditor praebuit ad eam
condendam cuius praevidit futura peccata, nullo modo non praeberet eam bonitatem, ut creaturam
conderet quam peccaturam non esse praescivit.

Habet ordinem suum etiam anima peccatrix...
5. 15. Habet enim illa sublimis perpetuam beatitudinem suam, in perpetuum fruens Creatore suo,
quam perpetua tenendae iustitiae voluntate promeretur. Habet deinde ordinem suum etiam ista
peccatrix, amissa in peccatis beatitudine, sed non dimissa recuperandae beatitudinis facultate.
Quae profecto superat eam quam peccandi perpetua voluntas tenet: inter quam et illam priorem
permanentem in voluntate iustitiae, haec medietatem quamdam demonstrat, quae poenitendi
humilitate altitudinem suam recipit. Nam neque ab illa creatura, quam praescivit Deus non solum
peccaturam, sed etiam in peccandi voluntate mansuram, abstinuit largitatem bonitatis suae, ut
eam non conderet. Sicut enim melior est vel oberrans equus, quam lapis propterea non aberrans,
quia proprio motu et sensu caret; ita est excellentior creatura quae libera voluntate peccat, quam
quae propterea non peccat, quia non habet liberam voluntatem. Et sicut laudarem vinum in suo
genere bonum, in quo vino inebriatum hominem vituperarem, et tamen eumdem hominem iam
vituperatum et adhuc ebrium, laudato illi vino, de quo ebrius factus est, anteponerem: ita corporalia
creatura in suo gradu iure laudanda est; cum illi vituperandi sint, qui eius immoderato usu a
veritatis perceptione avertuntur; quamvis idem rursus iam perversi, et quodammodo temulenti,
eidem creaturae in ordine suo laudabili, cuius aviditate evanuerunt, non iam merito vitiorum, sed
adhuc naturae dignitate praeferuntur.

... meliorque semper est corpore.
36

