17. 46. Tu autem si praeter id quod est et non vivit, et id quod est et vivit neque intellegit, et id
quod est et vivit et intellegit, inveneris aliquod aliud creaturarum genus; tunc aude dicere aliquod
bonum esse, quod non sit ex Deo. Tria enim haec duobus etiam nominibus enuntiari possunt, si
appellentur corpus et vita: quia et illa quae tantum vivit, neque intellegit, qualis est pecorum, et
haec quae intellegit, sicuti est hominum, rectissime vita dicitur. Haec autem duo, id est, corpus et
vita, quae quidem creaturae deputantur (nam et Creatoris ipsius vita dicitur, et ea summa vita est):
istae igitur duae creaturae corpus et vita quoniam formabilia sunt, sicuti superius dicta docuerunt,
amissaque omnino forma in nihilum recidunt, satis ostendunt ex illa forma subsistere, quae semper
eiusmodi est. Quamobrem quantacumque bona, quamvis magna, quamvis minima, nisi ex Deo esse
non possunt. Quid enim maius in creaturis quam vita intellegens, aut quid minus potest esse quam
corpus? Quae quantumlibet deficiant, et eo tendant ut non sint, tamen aliquid formae illis remanet,
ut quoquo modo sint. Quidquid autem formae cuipiam rei deficienti remanet; ex illa forma est quae
nescit deficere, motusque ipsos rerum deficientium vel proficientium excedere numerorum suorum
leges non sinit. Quidquid igitur laudabile advertitur in rerum natura, sive exigua sive ampla laude
dignum iudicetur, ad excellentissimam et ineffabilem laudem referendum est Conditoris: nisi quid
habes ad haec.
Quoddam bonum est voluntas (18, 47 - 20, 54)

Bonum est voluntas...
18. 47. Ev. - Satis mihi persuasum esse fateor, et quemadmodum manifestum fiat, quantum in hac
vita atque inter tales, quales nos sumus, potest, Deum esse, et ex Deo esse omnia bona:
quandoquidem omnia quae sunt, sive quae intellegunt et vivunt et sunt, sive quae tantum vivunt et
sunt, sive quae tantum sunt, ex Deo sunt. Nunc iam tertiam quaestionem videamus, utrum expediri
possit, inter bona esse numerandam liberam voluntatem. Quo demonstrato, sine dubitatione
concedam Deum dedisse nobis eam, darique oportuisse.
Aug. - Bene meministi proposita, et secundam quaestionem iam explicatam vigilanter
animadvertisti: sed videre debuisti etiam istam tertiam iam solutam. Propterea quippe tibi videri
dixeras, dari non debuisse liberum voluntatis arbitrium, quod eo quisque peccat. Cui sententiae
tuae cum ego retulissem, recte fieri non posse, nisi eodem libero voluntatis arbitrio, atque ad id
potius hoc Deum dedisse asseverarem; respondisti liberam voluntatem ita nobis dari debuisse, ut
iustitia data est, qua nemo nisi recte potest uti. Quae responsio tua in tantos circuitus disputationis
nos ire compulit, quibus tibi probaremus et maiora et minora bona non esse nisi ex Deo. Quod non
tam dilucide ostendi posset, nisi prius adversus opiniones impiae stultitiae, qua dicit insipiens in
corde suo, Non est Deus 12, qualiscumque de re tanta pro modulo nostro inita ratio, eodem ipso Deo
in tam periculoso itinere nobis opitulante, in aliquid manifestum intenderetur. Quae duo tamen, id
est, Deum esse, et omnia bona ex ipso esse, quamquam inconcussa fide etiam antea tenerentur,
sic tamen tractata sunt, ut hoc quoque tertium, inter bona esse numerandam liberam voluntatem,
manifestissime appareat.

... qua quandoque male utimur...
18. 48. Iam enim superiore disputatione patefactum est, constititque inter nos, naturam corporis
inferiore gradu esse quam animi naturam, ac per hoc animum maius bonum esse quam corpus. Si
ergo in corporis bonis invenimus aliqua quibus non recte uti homo possit, nec tamen propterea
dicimus non ea dari debuisse, quoniam esse confitemur bona; quid mirum si et in animo sunt
quaedam bona, quibus etiam non recte uti possimus, sed quia bona sunt, non potuerunt dari nisi ab
illo a quo sunt omnia bona? Vides enim quantum boni desit corpori cui desunt manus, et tamen
manibus male utitur qui eis operatur vel saeva vel turpia. Sine pedibus aliquem si aspiceres,
fatereris deesse integritati corporis plurimum bonum; et tamen eum qui ad nocendum cuipiam, vel
seipsum dehonestandum pedibus uteretur, male uti pedibus non negares. Oculis hanc lucem
videmus, formasque internoscimus corporum; idque et speciosissimum est in nostro corpore, unde
in fastigio quodam dignitatis haec membra locata sunt; et ad salutem tuendam, multaque alia vitae
commoda refert usus oculorum: oculis tamen plerique pleraque agunt turpiter, et eos militare
cogunt libidini. Et vides quantum bonum desit in facie, si oculi desint: cum autem adsunt, quis hos
dedit, nisi bonorum omnium largitor Deus? Quemadmodum ergo ista probas in corpore, et non
intuens eos qui male his utuntur, laudas illum qui haec dedit bona: sic liberam voluntatem sine qua
nemo potest recte vivere, oportet et bonum, et divinitus datum, et potius eos damnandos qui hoc
bono male utuntur, quam eum qui dederit dare non debuisse fatearis.

... ergo bonum.

29

