praeponendum putavit. Hisce igitur motibus animae cum ratio dominatur, ordinatus homo dicendus
est. Non enim ordo rectus, aut ordo appellandus est omnino, ubi deterioribus meliora subiciuntur:
an tibi non videtur?
Ev. - Manifestum est.
Aug. - Ratio ista ergo, vel mens, vel spiritus cum irrationales animi motus regit, id scilicet dominatur
in homine, cui dominatio lege debetur ea quam aeternam esse comperimus.
Ev. - Intellego ac sequor.

Non in quolibet mens dominatur...
9. 19. Aug. - Cum ergo ita homo constitutus atque ordinatus est, nonne tibi sapiens videtur?
Ev. - Nescio alius quis mihi sapiens homo videri possit, si hic non videtur.
Aug. - Credo etiam te illud scire, plerosque homines stultos esse.
Ev. - Hoc quoque satis constat.
Aug. - At si stultus sapienti est contrarius, quoniam sapientem comperimus, quis etiam stultus sit,
profecto iam intellegis.
Ev. - Cui non appareat hunc esse, in quo mens summam potestatem non habet?
Aug. - Quid igitur dicendum, cum homo ita est affectus? deesse illi mentem; an, quamvis insit, eam
carere dominatu?
Ev. - Hoc potius quod ultimum subiecisti.
Aug. - Pervellem abs te audire, quibus documentis perceptum habeas, mentem inesse homini, quae
suum non exserat principatum.
Ev. - Utinam tuas istas partes facere velles: nam non mihi facile est sustinere quod ingeris.
Aug. - Illud saltem facile est tibi recordari, quod paulo ante diximus, quemadmodum bestiae
mansuefactae ab hominibus ac domitae serviant: quod ab eis vicissim homines, ut demonstravit
ratio, paterentur nisi aliquo excellerent. Id autem non inveniebamus in corpore: ita cum in animo
esse appareret, quid aliud appellandum esset quam ratio, non comperimus; quam postea et
mentem et spiritum vocari recordati sumus. Sed si aliud ratio, aliud mens, constat certe nonnisi
mentem uti posse ratione. Ex quo illud conficitur, eum qui rationem habet, mente carere non posse.
Ev. - Probe ista reminiscor ac teneo.
Aug. - Quid? illud credisne, domitores belluarum nisi sapientes esse non posse? Eos enim sapientes
voco, quos veritas vocari iubet, id est, qui regno mentis omni libidinis subiugatione pacati sunt.
Ev. - Ridiculum est tales putare istos, quos vulgo mansuetarios nuncupant, vel etiam pastores aut
bubulcos, aut aurigas, quibus omnibus domitum pecus subiectum videmus, et quorum industria
indomitum subici.
Aug. - En igitur habes documentum certissimum, quo manifestum fiat inesse mentem homini sine
dominatu. His quippe inest; agunt enim talia, quae agi sine mente non possent: non tamen regnat;
nam stulti sunt, neque regnum mentis nisi sapientium esse, percognitum est.
Ev. - Mirum est hoc iam fuisse a nobis in superioribus confectum, et mihi quid responderem, non
potuisse in mentem venire.

... sed tantum in sapiente...
10. 20. Sed alia contexamus. Iam enim et regnum mentis humanae humanam esse sapientiam, et
eam posse etiam non regnare, compertum est.
Aug. - Putasne ista mente, cui regnum in libidines aeterna lege concessum esse cognoscimus,
potentiorem esse libidinem? ego enim nullo pacto puto. Neque enim esset ordinatissimum ut
impotentiora potentioribus imperarent. Quare necesse arbitror esse ut plus possit mens quam
cupiditas, eo ipso quo cupiditati recte iusteque dominatur.
Ev. - Ego quoque ita sentio.
Aug. - Quid? virtutem omnem num dubitabimus omni vitio sic anteponere, ut virtus quanto melior
atque sublimior, tanto firmior invictiorque sit?
Ev. - Quis dubitaverit?
Aug. - Nullus igitur vitiosus animus virtute armatum animum superat.
Ev. - Verissimum est.
Aug. - Iam corpore omni qualemlibet animum meliorem potentioremque esse, non te arbitror
negaturum.
Ev. - Nemo id negat, qui (quod facile est) videt aut substantiam viventem non viventi, aut eam quae
vitam dat ei quae accipit, esse praeferendam.
Aug. - Multo minus igitur corpus, qualecumque id sit, animum virtute praeditum vincit.
Ev. - Evidentissimum est.
Aug. - Quid? animus iustus, mensque ius proprium imperiumque custodiens, num potest aliam
mentem pari aequitate ac virtute regnantem, ex arce deicere, atque libidini subiugare?
Ev. - Nullo modo; non solum propter eamdem in utraque excellentiam, sed etiam quod a iustitia
prior decidet, fietque vitiosa mens, quae aliam facere conabitur, eoque ipso erit infirmior.

7

