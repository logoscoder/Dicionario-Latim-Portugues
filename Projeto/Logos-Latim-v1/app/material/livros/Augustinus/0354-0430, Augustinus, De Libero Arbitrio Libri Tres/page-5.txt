6. 14. Sed dispiciamus diligenter; si placet, quo usque per legem istam quae populos in hac vita
cohibet, malefacta ulciscenda sint: deinde quid restet, quod per divinam providentiam inevitabilius
secretoque puniatur.
Ev. - Cupio, si modo perveniri possit ad tantae rei terminos: nam hoc ego infinitum puto.
Aug. - Imo adesto animo, et rationis vias pietate fretus ingredere. Nihil est enim tam arduum atque
difficile, quod non Deo adiuvante planissimum atque expeditissimum fiat. In ipsum itaque suspensi
atque ab eo auxilium deprecantes, quod instituimus, quaeramus. Et prius responde mihi, utrum ista
lex quae litteris promulgatur, hominibus hanc vitam viventibus opituletur.
Ev. - Manifestum est: nam ex his hominibus utique populi civitatesque consistunt.
Aug. - Quid? ipsi homines et populi, eiusdemne generis rerum sunt, ut interire mutarive non possint,
aeternique omnino sint? an vero mutabiles temporibusque subiecti sunt?
Ev. - Mutabile plane atque tempori obnoxium hoc genus esse quis dubitet?
Aug. - Ergo, si populus sit bene moderatus et gravis, communisque utilitatis diligentissimus custos,
in quo unusquisque minoris rem privatam quam publicam pendat; nonne recte lex fertur, qua huic
ipsi populo liceat creare sibi magistratus, per quos sua res, id est publica, administretur?
Ev. - Recte prorsus.
Aug. - Porro si paulatim depravatus idem populus rem privatam rei publicae praeferat, atque
habeat venale suffragium, corruptusque ab eis qui honores amant, regimen in se flagitiosis
consceleratisque committat; nonne item recte, si quis tunc exstiterit vir bonus, qui plurimum possit,
adimat huic populo potestatem dandi honores, et in paucorum bonorum, vel etiam unius redigat
arbitrium?
Ev. - Et id recte.
Aug. - Cum ergo duae istae leges ita sibi videantur esse contrariae, ut una earum honorum
dandorum populo tribuat potestatem, auferat altera; et cum ista secunda ita lata sit, ut nullo modo
ambae in una civitate simul esse possint; num dicemus aliquam earum iniustam esse, et ferri
minime debuisse?
Ev. - Nullo modo.
Aug. - Appellemus ergo istam legem, si placet, temporalem, quae quamquam iusta sit, commutari
tamen per tempora iuste potest.
Ev. - Appellemus.

... ex immutabili lege.
6. 15. Aug. - Quid? illa lex quae summa ratio nominatur, cui semper obtemperandum est, et per
quam mali miseram, boni beatam vitam merentur, per quam denique illa quam temporalem
vocandam diximus, recte fertur, recteque mutatur, potestne cuipiam intellegenti non
incommutabilis aeternaque videri? An potest aliquando iniustum esse ut mali miseri, boni autem
beati sint; aut ut modestus et gravis populus ipse sibi magistratus creet, dissolutus vero et nequam
ista licentia careat?
Ev. - Video hanc aeternam esse atque incommutabilem legem.
Aug. - Simul etiam te videre arbitror in illa temporali nihil esse iustum atque legitimum, quod non
ex hac aeterna sibi homines derivaverint: nam si populus ille quodam tempore iuste honores dedit,
quodam rursus iuste non dedit; haec vicissitudo temporalis ut iusta esset, ex illa aeternitate tracta
est, qua semper iustum est gravem populum honores dare, levem non dare: an tibi aliter videtur?
Ev. - Assentior.
Aug. - Ut igitur breviter aeternae legis notionem, quae impressa nobis est, quantum valeo verbis
explicem, ea est qua iustum est ut omnia sint ordinatissima: tu si aliter existimas, prome.
Ev. - Quid tibi vera dicenti contradicam non habeo.
Aug. - Cum ergo haec sit una lex, ex qua illae omnes temporales ad homines regendos variantur,
num ideo ipsa variari ullo modo potest?
Ev. - Intellego omnino non posse: neque enim ulla vis, ullus casus, ulla rerum labes unquam
effecerit ut iustum non sit omnia esse ordinatissima.
Mens dominatur atque imperat (7, 16 - 11, 23)

Aliud est vivere aliud scire se vivere.
7. 16. Aug. - Age nunc, videamus, homo ipse quomodo in seipso sit ordinatissimus: nam ex
hominibus una lege sociatis, populus constat; quae lex, ut dictum est, temporalis est. Et dic mihi
utrum certissimum sit tibi vivere te.
Ev. - Hoc vero quid certius responderim?
Aug. - Quid? illud potesne dignoscere, aliud esse vivere, aliud nosse se vivere?
Ev. - Scio quidem neminem se nosse vivere, nisi viventem; sed utrum omnis vivens noverit se
vivere, ignoro.

5

