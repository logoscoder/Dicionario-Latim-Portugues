cui tribuendum est, si quid per illam male facio, nisi mihi? Cum enim bonus Deus me fecerit, nec
bene aliquid faciam nisi per voluntatem, ad hoc potius datam esse a bono Deo, satis apparet. Motus
autem quo huc aut illuc voluntas convertitur, nisi esset voluntarius, atque in nostra positus
potestate, neque laudandus cum ad superiora, neque culpandus homo esset cum ad inferiora
detorquet quasi quemdam cardinem voluntatis; neque omnino monendus esset ut istis neglectis
aeterna vellet adipisci, atque ut male nollet vivere, vellet autem bene. Hoc autem monendum non
esse hominem, quisquis existimat, de hominum numero exterminandus est.

Quid de Dei praescientia et libertate sentiendum?
2. 4. Quae cum ita sint, ineffabiliter me movet, quomodo fieri possit ut et Deus praescius sit
omnium futurorum, et nos nulla necessitate peccemus. Quisquis enim dixerit aliter evenire posse
aliquid quam Deus ante praescivit, praescientiam Dei destruere insanissima impietate molitur.
Quapropter, si praescivit Deus peccaturum esse bonum hominem, quod necesse est concedat mihi
quisquis mecum omnium futurorum praescium fatetur Deum; si ergo ita est, non dico non eum
faceret, bonum enim fecit, nec obesse quidquam Deo posset peccatum eius quem bonum ipse fecit:
imo in quo faciendo bonitatem suam ostenderat, ostendit etiam in puniendo iustitiam, et liberando
misericordiam: non itaque dico, non eum faceret; sed hoc dico, quoniam peccaturum esse
praesciverat, necesse erat id fieri, quod futurum esse praesciebat Deus. Quomodo est igitur
voluntas libera ubi tam inevitabilis apparet necessitas?

Quid quibusdam visum sit.
2. 5. Aug. - Pulsasti vehementer misericordiam Dei. Adsit, aperiatque pulsantibus. Verumtamen
maximam partem hominum ista quaestione torqueri non ob aliud crediderim, nisi quia non pie
quaerunt, velocioresque sunt ad excusationem, quam ad confessionem peccatorum suorum. Aut
enim nullam divinam providentiam praeesse rebus humanis libenter opinantur, dumque fortuitis
committunt casibus et animos et corpora sua, tradunt se feriendos et dilaniandos libidinibus, divina
iudicia negantes, humana fallentes, eos a quibus accusantur, fortunae patrocinio propulsare se
putant; quam tamen caecam effingere ac pingere consuerunt, ut aut meliores ea sint a qua se regi
arbitrantur, aut se quoque cum eadem caecitate et sentire ista fateantur et dicere. Nec enim talibus
absurde etiam conceditur casibus eos agere omnia, quando agendo cadunt. Sed adversus hanc
opinionem plenam stultissimi ac dementissimi erroris, satis, ut arbitror, secunda nostra
sermocinatione dissertum est. Alii vero quamquam negare non audeant praesidere humanae vitae
providentiam Dei, malunt tamen eam vel infirmam, vel iniustam, vel malam nefario errore credere,
quam sua peccata pietate supplici confiteri. Qui omnes si persuaderi sibi paterentur, ut cum de
optimo et iustissimo et potentissimo cogitant, bonitatem et iustitiam et potentiam Dei longe
maiorem superioremque esse crederent, quam quidquid cogitatione concipiunt; considerantesque
semetipsos, gratias Deo se debere intellegerent, etiamsi aliquid inferius eos voluisset esse quam
sunt, omnibusque ossibus et medullis conscientiae suae clamarent: Ego dixi, Domine, miserere
mei, cura animam meam, quia peccavi tibi 1: ita certis itineribus divinae misericordiae in sapientiam
ducerentur, ut neque inventis rebus inflati, neque non inventis turbulenti, et cognoscendo
instructiores fierent ad videndum, et ad quaerendum ignorando mitiores. Tibi vero cui iam hoc
persuasum esse non dubito, vide quam facile de tam magna quaestione respondeam, cum mihi
prior interroganti pauca responderis.

Deum praescire non adigit necessitatem.
3. 6. Certe enim hoc te movet, et hoc miraris, quomodo non sint contraria et repugnantia, ut et
Deus praescius sit omnium futurorum, et nos non necessitate, sed voluntate peccemus. Si enim
praescius est Deus, inquis, peccaturum esse hominem, necesse est ut peccet: si autem necesse
est, non ergo est in peccando voluntatis arbitrium, sed potius inevitabilis et fixa necessitas. Qua
ratiocinatione hoc videlicet ne conficiatur times, ut aut Deus futurorum omnium praescius impie
negetur, aut si hoc negare non possumus, fateamur non voluntate, sed necessitate peccari: an
aliquid aliud te movet?
Ev. - Nihil interim aliud.
Aug. - Res ergo universas quarum Deus est praescius, non voluntate sed necessitate fieri putas.
Ev. - Omnino ita puto.
Aug. - Expergiscere tandem, teque ipsum paululum intuere, et dic mihi, si potes, qualem sis
habiturus cras voluntatem, utrum peccandi, an recte faciendi.
Ev. - Nescio.
Aug. - Quid? Deum itidem nescire hoc putas?
Ev. - Nullo modo id putaverim.
Aug. - Si ergo voluntatem tuam crastinam novit, et omnium hominum, sive qui sunt, sive qui futuri

33

