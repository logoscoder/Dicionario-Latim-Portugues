non modo non poenitet, verum etiam nequissimus traditor nobis legem servantibus persecutor et
carnifex extitisti.

Huic obiectioni Aug. respondit.
8. 18. AUGUSTINUS respondit: Vide quid intersit inter vestras maledicas voces, et nostras
veridicas assertiones. Attende paululum. Ecce exaggerasti crimen traditionis, et invidiosissimis
verbis, velut copiosus inventor, Iudae nos perdito comparasti. Ad hoc tibi ego cum brevissime
respondero: Non feci quod dicis, non tradidi, falsa obicis, numquam id probabis; nonne omnis iste
verborum ingentium fumus repente dilabitur? An forte probare conaberis? Hoc ergo prius faceres,
et deinde in nos tamquam in convictos quo velles cumulo invectionis insurgeres. Ecce una vanitas;
audi alteram.

Petil. non citat bene testimonia Scripturae.
8. 19. Tu ipse, cum de praedicta Iudae damnatione 26 loquereris, dixisti: Ecce quantus est spiritus
Prophetarum, ut cuncta futura pro praesentibus viderit, ut ante plurima saecula nasciturus traditor
damnaretur, et non vidisti eadem prophetia stabili et certa et inconcussa veritate, qua praedictum
est, quod unus discipulus traditurus esset Christum, praedictum etiam quod totus mundus esset
crediturus in Christum. Cur attendisti in prophetia hominem qui tradidit Christum, et non ibi
attendisti orbem pro quo est traditus Christus? Quis tradidit Christum? Iudas. Quibus eum tradidit?
Iudaeis. Quid ei fecerunt Iudaei? Foderunt, inquit, manus meas et pedes, dinumeraverunt omnia
ossa mea: ipsi vero consideraverunt et conspexerunt me; diviserunt sibi vestimenta mea, et super
vestimentum meum miserunt sortem 27. Quantum sit ergo quod tanto pretio emptum est, in Psalmo
ipso paulo post lege: Commemorabuntur et convertentur ad Dominum universi fines terrae; et
adorabunt in conspectu eius universae patriae gentium: quoniam Domini est regnum, et ipse
dominabitur gentium 28. Quis autem potest ad commemoranda cetera de orbe credituro
innumerabilia prophetica documenta sufficere? Sed tu laudas prophetiam, quia vides in ea
hominem qui vendidit Christum; nec in ea vides possessionem, quam emit venditus Christus. Ecce
altera vanitas; audi tertiam.

Donatistae non comunicant haereditati Christi.
8. 20. Inter multa tuae invectionis verba, dixisti: Si hominis mortui testamentum flammis
incenderes, nonne falsarius punireris? Quid de te ergo futurum est, qui sanctissimam legem Dei
iudicis incendisti? Haec dicens non attendisti, quod te utique movere deberet, quomodo fieri posset
ut nos testamentum incenderemus, et in ea haereditate consisteremus, quae illo testamento
conscripta est; vos autem mirum est testamentum servasse, et haereditatem perdidisse. Nonne in
eo testamento scriptum est: Postula a me, et dabo tibi gentes haereditatem tuam, et possessionem
tuam terminos terrae 29? Huic haereditati communica, et obice mihi de testamento quod voles. Nam
quae dementia est, ideo testamentum tradere te noluisse flammis, ut contra verba litiges
testatoris? Nos autem cum habeamus in manibus Gesta ecclesiastica et municipalia, in quibus
legamus eos qui contra Caecilianum alterum episcopum ordinaverunt, potius fuisse divinorum
codicum traditores; non tamen insultamus, non invehimur in vos, nec sanctarum paginarum cineres
in vestris manibus plangimus, nec Machabaeorum tormenta flagrantia sacrilegio vestri tumoris
opponimus, dicentes: Vestra potius membra quam Dei eloquia ignibus traderetis. Nolumus enim
esse vani, ut alienis commissis, quae aut ignoratis aut improbatis, vobis inanem strepitum
concitemus. Quod autem vos a totius orbis communione separatos videmus (quod scelus et
maximum, et manifestum, et omnium vestrum est), si exaggerare velim, tempus me citius quam
verba deficient. Et hoc tu si defendere velis, ea es obiecturus orbi terrarum, quae si obicienda sunt,
admones unde amplius accuseris; si obicienda non sunt, non defenderis. Utquid ergo inflaris
adversus me de traditione, quae nec mea est, nec tua, si manet illud pactum, ut non nobis
obiciamus aliena; si autem non manet, tua potius est quam mea? Quamquam et manente illo pacto
arbitror me iustissime dicere, ut ille iudicetur socius eius qui tradidit Christum, qui cum toto orbe
non se tradidit Christo. Ergo, inquit Apostolus: Abrahae semen estis, secundum promissionem
haeredes 30. Et iterum dicit: Haeredes quidem Dei, cohaeredes autem Christi 31. Idemque semen
Abrahae ad omnes gentes pertinere demonstrat ex illo, quod Abrahae dictum est: In semine tuo
benedicentur omnes gentes 32. Quapropter puto iustum esse quod postulo, ut testamentum Dei,
quod iam olim apertum est, aliquantum advertamus, et quem non invenerimus traditi cohaeredem,
ipsum iudicemus traditoris haeredem; ille pertineat ad Christi venditorem, qui Christum negat orbis
emptorem. Nempe quando se post resurrectionem discipulis demonstravit, et palpanda membra
dubitantibus praebuit, hoc illis ait: Quoniam sic scriptum est, et sic oportebat Christum pati, et
resurgere tertia die, et praedicari in nomine eius poenitentiam et remissionem peccatorum per

13

