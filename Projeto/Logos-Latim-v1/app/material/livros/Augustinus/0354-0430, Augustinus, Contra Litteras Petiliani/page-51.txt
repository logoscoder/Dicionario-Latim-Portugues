Tenetur petitio, quam vestri maiores dederunt; constitutio, quam impetraverunt; Gesta, ubi
allegaverunt. Evigilate, et attendite: inimico Christi, apostatae, adversario Christianorum, servo
daemoniorum, talibus verbis ille, ille, vester ille Pontius supplicavit. Ite nunc, et nobis dicite: Quid
vobis est cum regibus saeculi? ut surdi surdis populis legatis, quod cum ipsis audire non vultis:
Stipulam in oculo fratris tui vides, trabem in oculo tuo non vides 324.

Saepe Scriptura dicit reges adiuvisse fideles.
92. 204. Quid, inquis, vobis est cum regibus saeculi, quos numquam Christianitas nisi invidos
sensit? Hoc cum dixisses, enumerare conatus es, quos reges iusti senserint inimicos; nec
considerasti quod plures enumerari possint, quos habuerint amicos. Pater Abraham a rege divinitus
admonito ne attaminaret eius uxorem, et amicissime habitus est, et munus accepit 325. Isaac filius
eius regem similiter amicissimum expertus est 326. Iacob in Aegyptum a rege honorabiliter
exceptus, eum etiam benedicit 327. Quid loquar de filio eius Ioseph, qui post carceris tribulationem,
quo velut igne sicut aurum castitas eius probata est, magnis ab eo sublimatus honoribus, iurabat
etiam per Pharaonis salutem 328, non tamquam typho elatus, sed benevolentiae non ingratus. Regis
filia Moysen adoptavit 329. David ad alienigenam, regis Israel compulsus iniquitate, confugit 330. Elias
ante currum pessimi regis, non illius imperio, sed suo cucurrit obsequio 331. Elisaeus hospitae
mulieri, si quid sibi forte a rege per eius intercessionem praestari vellet, etiam ultro offerendum
putavit 332. Sed ad ipsa iam tempora veniam, quando captivus Dei populus habebatur, ubi, ut mitius
loquar, mira tibi irrepsit oblivio. Volens enim probare quod reges numquam Christianitas nisi invidos
senserit, commemorasti tres pueros et Danielem, quae passi sunt a persequentibus regibus, nec
rebus, non vicinis, sed plane ipsis admoneri potuisti, qualis ipse rex post innocentium flammarum
miraculum, sive in Deo laudando atque praedicando, sive in ipsis pueris honorandis exstiterit;
qualem rex habuerit Danielem, et non recusantem quibus muneribus exornaverit, cum ille honorem
debitum reddens regiae potestati, quod satis in verbis eius apparet, donum Dei quo praeditus erat
indicando, interpretando eius somnium non subtraxit. Unde cum ab invidis sancti viri, sacrilega
vesania calumniantibus, invitus eum rex in lacum leonum mittere cogeretur, quamquam tristis id
fecerit, praesumpsit eum tamen per auxilium Domini sui salvum futurum. Itaque cum ille refrenata
divinitus leonum rabie vixisset illaesus, sollicita et amica voce regis ipsius sibi praemissa, et ipse
cum benedictione de lacu respondit: Rex, in saeculum vive 333. Cur istas regum cum sanctis
amicitias, cum sermo tuus ibidem versaretur, cum istorum famulorum Dei, in quibus haec acta
sunt, tu ipse commemorares exempla, vel non vidisti, vel videre noluisti, vel quod nescio
quemadmodum excuses, visas notas-que
tacuisti? Quod si te, sicut causae pessimae defensorem, studium falsitatis astruendae non
impediret, et te nolentem vel nescientem a luce veritatis averteret; profecto reges quosdam bonos,
quosdam autem malos, et alios sanctorum amicos, alios inimicos sine ulla difficultate recoleres. Et
miramur quod se Circumcelliones vestri sic praecipitant. Quis post te currebat, obsecro te? quis
Macarius, quis miles insequebatur? Nempe in abruptum falsitatis huius nullus nostrum te impulit.
Cur ergo clausis oculis sic isti praeceps, ut cum dixisses: Quid autem vobis est cum regibus saeculi?
non adiungeres, quos saepe Christianitas invidos sensit; sed non dubitares dicere, quos numquam
Christianitas nisi invidos sensit? Itane vero nec ipse cogitasti, nec eos qui scripta tua legerent,
cogitaturos putasti tot regum exempla tibi reclamantia: Nescit quid loquatur?

Donatistae supplicaverunt Iuliano.
92. 205. An quia illi quos commemoravi, veterum temporum fuerunt, ideo tibi eos nihil adversari
arbitraris, quia non dixisti: Quos numquam iustitia nisi invidos sensit; sed dixisti, quos numquam
Christianitas nisi invidos sensit; ex illo fortasse tempore volens eos intellegi iustis invidere, ex quo
christiani appellari coeperunt? Quid ergo sibi volunt exempla veterum temporum, quibus hoc quod
imprudenter dixisti, imprudentius docere voluisti? Numquid enim Machabaei, vel tres pueri, vel
Daniel, non antequam Christus in terra nasceretur, vel egerunt illa vel pertulerunt? Deinde quem
paulo ante commemoravi, cur Iuliano vero Christianitatis invido supplicastis? cur ab eo basilicas
petistis? cur apud eum solam iustitiam locum habere dixistis? Si Christianitatis invidus haec audit,
quid sunt a quibus haec audit? At vero Constantinus, nequaquam christiani nominis invidus, sed
plane christiano nomine gloriosus, memor spei quam gerebat in Christo, pro eius unitate iustissime
iudicans, acceptari a vobis nec ad se appellantibus meruit. Ambo iam christianis temporibus, sed
non fuerunt ambo christiani; quod si ambo Christianitatis invidi, cur ad unum eorum sic appellastis,
alteri eorum sic supplicastis? Petentibus enim maioribus vestris, episcopale iudicium dederat
Constantinus, et apud Romam, et apud Arelatum; quorum primum apud eum accusastis, ab altero
ad eum appellastis. Si autem, quod verum est, unus eorum in Christum crediderat, alter a Christo
apostataverat; cur christianus consulens unitati contemnitur, et apostata favens divisioni laudatur?

51

