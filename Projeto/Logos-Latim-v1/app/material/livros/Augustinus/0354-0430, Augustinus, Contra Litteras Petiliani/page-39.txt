Beati mansueti.
64. 143. PETILIANUS dixit: " Beati mansueti, quoniam ipsi possidebunt terram " 226. Vos igitur
immansueti terram et coelum pariter perdidistis.

Ecclesia est universalis.
64. 144. AUGUSTINUS respondit: Iterum atque iterum audite Dominum dicentem: Eritis mihi
testes in Ierusalem, et in totam Iudaeam et Samariam, et usque in totam terram 227. Cur non ergo
illi perdiderunt terram et coelum, qui ut non communicent universae terrae, contemnunt verba
sedentis in coelo? Nam de vestra mansuetudine, non tuae voces, sed Circumcellionum fustes
interrogentur. Dicturus es: Quid ad nos pertinet? Quasi nos ista dicamus, nisi ut hoc respondeatis?
Ideo enim ad vos pertinet schisma vestrum, quia pertinere ad vos peccatum non vultis alienum: nec
tamen ob aliud vos a nobis separastis, nisi dum nobis obicitis crimen alienum.

Beati qui lugent.
65. 145. PETILIANUS dixit: " Beati qui lugent, quoniam ipsi consolabuntur " 228. Vos, nostri
carnifices, lugentes facitis, non lugetis.

Donatistae multum luctum fecerunt, clamantes Deo laudes.
65. 146. AUGUSTINUS respondit: Considerate paululum quam multis, et quantum luctum dederint
Deo laudes armatorum vestrorum. Dicite iterum: Quid ad nos? Et ego iterum dicam, et tu quod
dicis: Quid ad nos? quid ad orbem terrarum? quid ad eos qui laudant nomen Domini a solis ortu
usque ad occasum 229? quid ad omnem terram quae cantat canticum novum 230? quid ad semen
Abrahae, in quo benedicuntur omnes gentes 231? Ergo ideo ad vos pertinet sacrilegium schismatis,
quia non ad vos pertinent facta mala vestrorum, et hinc intellegitis nec ad orbem terrarum
pertinere, etiam si ea probaretis, facta eorum propter quos inde vos separastis.
66. 147. PETILIANUS dixit: " Beati qui esuriunt et sitiunt iustitiam, quoniam ipsi saturabuntur " 232.
Vobis haec iustitia est, ut nostrum sanguinem sitiatis.
66. 148. AUGUSTINUS respondit: Quid tibi dicam, tu homo nisi quia calumniosus es? Esurit quidem
vos et sitit unitas Christi: quae utinam vos absorbeat; haeretici non eritis.
67. 149. PETILIANUS dixit: " Beati misericordes quoniam ipsi misericordiam consequentur " 233. Vos
quando misericordes appellem, cum poenas iustis ingeritis? an communionem nequissimam, dum
animas inquinatis?

Donatistae non observabant beatitudinem misericordiae.
67. 150. AUGUSTINUS respondit: Nec vos iustos probatis, nec nos poenas ingerere vel iniustis. Et
tamen sicut est plerumque crudelis fallax adulatio, sic semper misericors iusta correptio. Nam inde
est illud quod non intellegitis: Emendabit me iustus in misericordia, et arguet me. Hoc enim cum de
asperitate misericordis correptionis dixisset, continuo subiunxit de lenitate perniciosae adulationis,
et ait: Oleum autem peccatoris non impinguabit caput meum 234. Tu ergo attende quo voceris, et
unde revoceris. Nam unde nosti quo in te animo sit quem saevum putas? Sed quolibet sit,
unusquisque sarcinam suam portat 235, et apud nos et apud vos; sed sarcinam schismatis quam
omnes portatis, abicite, ut sarcinas vestras bonas in unitate portetis; et eos qui malas portant, si
possitis, misericorditer emendetis; si non possitis, pacifice toleretis.

Beati mundo corde.
68. 151. PETILIANUS dixit: " Beati qui puro sunt corde, quoniam ipsi Deum videbunt " 236. Quando
Deum videbitis, qui immunda malitia cordis geritis caecitatem?

Quae est vera et magna caecitas Donatistarum.
39

