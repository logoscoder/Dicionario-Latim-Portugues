crimen, quod tu negabis, ego autem statim probabo: neque enim communicas omnibus gentibus et
illis Ecclesiis apostolico labore fundatis. Hic dicturus es: Non communico traditoribus et homicidis.
Respondet tibi semen Abrahae: Haec sunt illa crimina, vel non vera, vel non mea. Sed haec interim
sepono, tu ostende Ecclesiam. Iam vox illa mihi sonabit, quam in pseudoprophetis vitandam
Dominus monuit ostendentibus partes, et ab universo alienare conantibus: Ecce hic est Christus,
ecce illic 59. Sed usque adeo putas veras oves Christi cor non habere, quibus dictum est: Nolite
credere; ut lupum audiant dicentem: Ecce hic est Christus; et pastorem non audiant dicentem: Per
omnes gentes, incipientibus ab Ierusalem 60?

Nonnullae accusationes contra Aug.
17. 38. PETILIANUS dixit: Sic, sic, improbe persecutor, quocumque te velamine bonitatis obtexeris,
quocumque nomine pacis bellum osculis geras, quolibet unitatis vocabulo hominum genus illicias;
qui hactenus fallis ac decipis, vere diaboli filius es, dum moribus indicas patrem.
17. 39. AUGUSTINUS respondit: Haec a nobis in vos dicta esse reputa: et ut noveris in quos potius
conveniant, quae superius dixi commemora.

Tu nomen episcopi illicite assumis.
18. 40. PETILIANUS dixit: Nec adeo mirum, quod tibi nomen episcopi illicite assumis. Haec est vera
diaboli consuetudo, ita demum decipere si sibimet vindicet vocabulum sanctitatis, Apostolo
praedicante: " Nec mirum est ", inquit, " si ipse satanas transfigurat se velut angelum lucis, et
ministros suos quasi ministros iustitiae " 61. Nec mirum est ergo quod te falso episcopum vocas.
Nam et illi angeli perditi, amatores virginum mundanarum, qui carnem corrumpendo corrupti sunt,
licet divinis exuti virtutibus angeli esse desierint, nomen tamen retinent angelorum, seseque
semper angelos putant, qui divina soluti militia in exercitum diaboli similes transierunt, Deo magno
clamante: " Non permanebit spiritus meus in hominibus istis in aeternum, quoniam caro sunt " 62.
Quibus reis ac vobis dicet Dominus Christus, " Ite in ignem aeternum, quem paravit Pater meus
diabolo et angelis eius " 63. Si angeli mali non essent, diabolus angelos non haberet; quos et
sanctus Apostolus in illo iudicio resurgendi a sanctis hominibus dicit esse damnandos: " Nescitis
quoniam angelos iudicabimus? " 64. Si veri angeli essent, iudicium in angelos Dei homines non
haberent. Sic quoque apostoli sexaginta, qui cum Domino Christo duodecim derelictis, a fide
apostatae recesserunt, in tantum hominibus miseris adhuc putantur apostoli, ut ex his Manichaeus
et ceteri multis diabolicis sectis multas animas implicent, quas ut caperent prodierunt. Nam
profecto perditus Manichaeus, si tamen fuit, in illis sexaginta ponendus est, si nomen eius apostoli
inter duodecim <non> continetur, at in locum Iudae traditoris subrogato Mathia, voce Christi
ordinatus est, ut tertius decimus Paulus, qui sese Apostolorum novissimum memorat, ne quisquis
esset posterior apostolus crederetur. Sic enim dixit: " Ego enim sum novissimus Apostolorum, qui
non sum dignus vocari apostolus, quia persecutus sum Ecclesiam Dei " 65. Nec in hoc vobis
blandiamini; Iudaeus haec fecerat: licet et vos nobis perniciem ut Pagani faciatis. Bellum namque
illicite geritis, quibus non licet repugnare. Vos enim cupitis vivere nobis occisis, nobis vero victoria
est fugere vel occidi.

Opus est probare, non inaniter loqui.
18. 41. AUGUSTINUS respondit: Videris quemadmodum testimonia Scripturarum posueris, vel
quomodo intellexeris; nihil ad rem de qua nunc agitur. Ad hoc enim certe ista omnia dixisti, ut
probares esse falsos episcopos, sicut sunt falsi angeli et falsi apostoli. Novimus et nos, esse falsos
angelos et falsos apostolos et falsos episcopos, et sicut dicit verus apostolus, falsos fratres 66; sed
cum ab utris-que adversus invicem possint ista iactari, probare aliquid opus est, non inaniter loqui.
In quos tamen conveniat crimen fallaciae, recole quae supra diximus, et invenies: ne taedio simus
legentibus, eadem saepius repetendo. Et tamen
quid hoc ad Ecclesiam toto orbe terrarum diffusam, sive quod de palea eius, quae cum illa per
totum mundum est, potueris dicere; sive quod de Manichaeo dixisti, vel de ceteris diabolicis sectis?
Si enim ad triticum non pertinet quidquid etiam de palea dicitur quae adhuc cum illo est; quanto
minus pertinent ad membra Christi toto orbe diffusa, tam olim et tam aperte separata portenta!

Monitum Christi de persecutione.

17

