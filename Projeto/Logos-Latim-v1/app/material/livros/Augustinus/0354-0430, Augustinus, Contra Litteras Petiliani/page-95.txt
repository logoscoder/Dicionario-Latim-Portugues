48. 58. Cum ergo quaerimus unde ablutus sit, quem in vestra communione non rebaptizatis, etiam
cum eum constiterit ab aliquo baptizatum, qui propter occultam nequitiam iam sancte dantis
conscientiam non habebat; quid responsuri estis, nisi a Christo aut a Deo, quamvis et Christus Deus
super omnia sit benedictus in saecula 115; aut ab Spiritu sancto, cum et ipse sit Deus, quia haec
Trinitas unitas Deus? Unde Petrus cum dixisset homini: Ausus es mentiri Spiritui sancto; continuo
secutus adiunxit quid esset Spiritus sanctus, et ait: Non es mentitus hominibus, sed Deo 116.
Postremo etiamsi dicatis eum ab angelo ablui atque mundari, quando pollutam conscientiam non
sancte dantis ignorat; videte quia sancti homines cum in aeternam vitam resurrexerint, tunc de illis
dictum est quod erunt aequales Angelis Dei 117. Quisquis ergo et ab angelo abluitur, melius abluitur
quam si abluatur ab hominis qualicumque conscientia. Cur ergo non vultis ut dicatur vobis: Si tunc
abluit homo quando manifestus bonus est, cum autem occultus homo malus est, quoniam non
habet conscientiam sancte dantis, non iam ipse, sed Deus aut angelus abluit, sanctius iustificantur
qui baptizantur ab occultis malis, quam qui baptizantur a manifestis bonis? Quae sententia si vobis
displicet, quoniam revera displicere omnibus debet; illa tollite unde nascitur, illa corrigite unde
religatur; illa enim non praecedant, et ista non sequitur.

In Baptismate Christus sanctificat non ministerio corporis, sed opere invisibili maiestatis.
49. 59. Nolite itaque dicere: Conscientia sancte dantis attenditur, quae abluat accipientis; ne
dicatur vobis: Quando latet dantis polluta conscientia, quis abluit accipientis conscientiam? Et cum
responderitis: Vel Deus, vel angelus (quoniam quid respondeatis aliud non habetis); sequatur vos
unde confundamini: Sanctius iustificantur qui baptizantur ab occultis malis, ut vel a Deo vel ab
angelo abluantur, quam qui baptizantur a manifestis bonis, qui Deo vel angelis non comparantur.
Sed dicite quod dicit Veritas et catholica Ecclesia, quia non solum cum malus est minister Baptismi,
verum etiam cum sanctus et bonus est, non est in homine spes ponenda, sed in illo qui iustificat
impium, in quem credentibus fides ad iustitiam deputatur 118. Cum enim dicimus: Christus baptizat,
non visibili ministerio dicimus, sicut putat vel putari cupit nos dicere Petilianus; sed occulta gratia,
occulta potentia in Spiritu sancto, sicut de illo dictum est a Ioanne Baptista: Hic est qui baptizat in
Spiritu sancto 119. Nec, sicut Petilianus dicit, iam baptizare cessavit; sed adhuc id agit, non
ministerio corporis, sed invisibili opere maiestatis. Quod enim dicimus: Ipse baptizat, non dicimus:
Ipse tenet, et in aqua corpus credentium tingit; sed: Ipse invisibiliter mundat, et hoc universam
prorsus Ecclesiam. Neque enim apostolo Paulo non est credendum, qui de illo dixit: Viri, diligite
uxores vestras, sicut et Christus dilexit Ecclesiam, et se ipsum tradidit pro ea, ut eam sanctificaret,
mundans eam lavacro aquae in verbo 120. Ecce quia Christus sanctificat; ecce quia Christus etiam
ipso lavacro aquae in verbo, ubi ministri corporaliter videntur operari, ipse abluit, ipse mundat.
Nemo ergo sibi arroget quod Dei est; sic est certa spes hominum, cum in illo figitur qui fallere non
potest; quoniam: Maledictus omnis qui spem suam ponit in homine 121; et: Beatus cuius est
Dominus Deus spes ipsius 122. Nam dispensator fidelis mercedem accipiet vitam aeternam;
dispensator autem infidelis, cum cibaria dominica distribuit conservis, absit ut per suam
infidelitatem cibaria inutilia faciat. Quoniam, quae dicunt, inquit, facite; quae autem faciunt, facere
nolite 123. Quod ideo contra malos dispensatores praeceptum est, ut bona Dei per ipsos accipiantur,
mala autem ipsorum vita ex dissimilitudine caveatur.

Petil. non omnino attingit omnia verba Aug.
50. 60. Si autem ad ista prima verba Epistolae meae Petilianum non respondisse manifestum est,
et ubi respondere conatus est, magis ostendit quod non potuerit respondere; quid de illis partibus
meorum scriptorum loquar, quibus nec respondere tentavit, quae omnino non attigit? quae tamen
qualia sint si recensere quisque voluerit, qui et mea et ipsius habet scripta, puto quod intellegat
quanta firmitate roborata sint. Quod ut vobis breviter ostendam, ipsa testimonia de Scripturis
sanctis prolata recolite, vel legendo recensete, quae posuit velut adversus nos, et in mea
responsione quae posui etiam ego adversus vos; et videte quemadmodum ego illa quae ipse posuit,
ostendi non nobis, sed potius vobis esse contraria; ipse autem illa quae posui maxime necessaria,
omnino non attigit, et in illo uno Apostoli, quod tamquam pro se pertractare conatus est, videbitis
quam nullum exitum invenerit 124.

Recensentur propositiones Petil.
50. 61. Pars quippe Epistolae quam scripsit ad suos, a capite usque ad eum locum ubi dicit: Hoc
nobis Dominus imperat: " Cum vos persecuti fuerint homines in civitate ista, fugite in aliam; quod si
et in ea vos persequuntur, fugite in aliam " 125; primum venit in manus nostras; huic respondimus:
quae nostra responsio cum etiam in illius venisset manus, scripsit hanc contra, quam nunc
refellimus, et eum nostrae non respondisse monstramus. In illa ergo prima parte scriptorum eius

95

