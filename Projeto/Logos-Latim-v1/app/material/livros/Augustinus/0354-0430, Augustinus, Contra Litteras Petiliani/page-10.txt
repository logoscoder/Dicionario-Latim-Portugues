36 - Mt 7, 16.
37 - Gen 22, 18.
38 - Gal 3, 16.
39 - Cf. Act 8, 13-14.
40 - Mt 7, 15.
41 - Mc 3, 23.
42 - Ps 13, 3.
43 - Ps 82, 17.

2 LIBER SECUNDUS

Quomodo Aug. agit cum Petil.
1. 1. Primis partibus Epistolae Petiliani, quas tantummodo inveneramus, satis nos respondisse
meminerunt, qui ea legere vel audire potuerunt. Sed quia postea tota est a fratribus inventa atque
descripta, missaque nobis ut universae respondeamus, non erat defugiendum hoc officium stili
nostri: non quia ille novum aliquid dicit, cui non iam multis modis et saepe responsum est; sed
propter tardiores fratres, qui ea quae alicubi legerint, ad omnia paria referre non possunt, ita
morem geram eis qui me omnino ad singula respondere compellunt, ut quasi alternis sermonibus in
praesentia disseramus. Verba ex Epistola eius ponam sub eius nomine, et responsionem reddam
sub meo nomine, tamquam, cum ageremus, a notariis excepta sint. Ita nemo erit qui me aliquid
praetermisisse, aut propter indiscretas personas se non potuisse intellegere conqueratur: simul
etiam ut iidem ipsi Donatistae, qui coram nobiscum disserere nolunt, per litteras quas suis
ediderunt, ita non effugiant respondentem sibi ad singula veritatem, tamquam nobiscum facie ad
faciem colloquantur.

Quomodo Petil. incipit suam epistolam.
1. 2. Ab ipso exordio Epistolae suae PETILIANUS dixit: Petilianus episcopus dilectissimis fratribus,
compresbyteris et diaconibus ministris per dioecesim nobiscum in sancto Evangelio constitutis:
Gratia vobis et pax a Deo Patre nostro et Domino Iesu Christo.
2. 3. AUGUSTINUS respondit: Agnosco apostolicam salutationem: videris quid dicas, unde tamen
didiceris quod dicis adverte. Sic salutat Paulus Romanos, sic Corinthios, sic Galatas, sic Ephesios,
Colossenses, Philippenses, Thessalonicenses. Quae igitur dementia est, cum his Ecclesiis nolle
communicare pacis salutem, in quarum Epistolis didicisti pacificam salutationem?

Nonnullae accusationes Petil. et responsiones Aug.
2. 4. PETILIANUS dixit: Bis Baptisma nobis obiciunt ii qui sub nomine Baptismi animas suas reo
lavacro polluerunt, quibus equidem obscenis sordes cunctae mundiores sunt, quos perversa
munditia aqua sua contigit inquinari.
2. 5. AUGUSTINUS respondit: Nec aqua nostra inquinamur, nec vestra mundamur: sed aqua
Baptismi in nomine Patris et Filii et Spiritus sancti cum datur alicui, nec nostra, nec vestra est, sed
illius de quo Ioanni dictum est: Super quem videris Spiritum sicut columbam descendentem et
manentem super eum, hic est qui baptizat in Spiritu Sancto 1.

10

