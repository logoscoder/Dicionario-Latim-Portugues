perfidus baptizator, tunc quisque a Christo percipit fidem, tunc a Christo ducit originem, tunc in
Christo radicatur, tunc Christo capite gloriatur; optandum est ab omnibus qui baptizantur, ut
baptizatores perfidos habeant et ignorent eos. Quamlibet enim bonos habuerint, Christus est utique
incomparabiliter melior, qui tunc erit baptizati caput, si perfidus lateat baptizator. Quod si
dementissimum est credere (semper enim Christus iustificat impium, faciendo ex impio
christianum, semper a Christo percipitur fides, semper Christus est origo regeneratorum et caput
Ecclesiae), quid habent ponderis illa verba, quae vani lectores non attendunt quid intus habeant,
sed tantum quemadmodum sonent? 106 Haec tunc dixi, haec in illa mea Epistola scripta sunt.

Quomodo sit accipienda arbor bona et arbor mala.
44. 53. Deinde paulo post, quoniam ille dixerat: Quae cum ita sint, fratres, quae potest esse
perversitas, ut qui suis criminibus reus est, alium faciat innocentem, dicente Domino Iesu Christo: "
Arbor bona, bonos fructus facit; arbor mala, malos fructus facit: numquid colligunt de spinis uvas? "
107
, et iterum: " Omnis homo bonus de bono thesauro cordis sui profert bona, et omnis homo malus
de thesauro cordis sui profert mala " 108?, quibus verbis Petilianus satis apertissime ostendit,
tamquam arborem accipiendum eum hominem qui baptizat, et tamquam fructum eum qui
baptizatur; ad hoc ego responderam: Si arbor bona bonus baptizator est, ut fructus eius bonus sit
ille quem baptizaverit; quisquis ab homine malo etiam non manifesto fuerit baptizatus, bonus esse
non poterit; de mala quippe arbore exortus est. Aliud est enim arbor bona, aliud arbor occulta, sed
tamen mala 109. Quid aliud his verbis intellegi volui, nisi quod paulo superius posueram, arborem et
fructum eius, non eum qui baptizat et eum qui baptizatur; sed hominem arborem, fructum vero eius
opus ac vitam eius accipi debere, quam semper habet bonam bonus, et malam malus; ne illa
sequatur absurditas, ut malus sit homo etiam ab occulto malo homine baptizatus, tamquam fructus
arboris quamvis occultae, sed tamen malae? contra quod ille nihil omnino respondit.

Petil. facit fraudem audientibus vel legentibus et accusat Aug.
45. 54. Sed ne diceret, sive ille, sive aliquis vestrum, cum quis-que occultus malus est qui baptizat,
tunc non esse fructum eius illum quem baptizat, sed fructum Christi; continuo subieci quam
vesanus error etiam istam sententiam consequatur, et repetivi illud, licet aliis verbis, quod paulo
ante dixeram: Si cum occulta est arbor mala, quicumque ab illa fuerit baptizatus, non de illa, sed de
Christo nascitur; sanctius iustificantur, qui baptizantur ab occultis malis, quam qui baptizantur a
manifestis bonis 110. Petilianus ergo his tam vehementibus coarctatus angustiis, tacuit superiora ex
quibus ista pendebant, et haec absurda quae illius consequuntur errorem, ita commemoravit in
responsione sua, quasi haec ego ex mea sententia dixerim; quae ideo dicta sunt, ut attenderet
quantum mali sequeretur eius sententiam, et eam mutare cogeretur. Hanc ergo fraudem
audientibus vel legentibus faciens, et omnino desperans legi posse quae scripsimus, coepit in me
graviter et petulanter invehi, tamquam ego sensissem optandum esse omnibus qui baptizantur, ut
baptizatores perfidos habeant et ignorent eos, quoniam quamlibet bonos habuerint, Christus est
incomparabiliter melior, qui tunc erit baptizati caput, si perfidus lateat baptizator. Item tamquam
ego sensissem, sanctius iustificari eos qui baptizantur ab occultis malis, quam qui baptizantur a
manifestis bonis; cum haec mirabilis insania ideo a me commemorata sit, quia illos necessario
sequitur qui cum Petiliano sentiunt, sic esse hominem baptizatum ad baptizatorem suum,
quemadmodum est fructus ad arborem de qua nascitur, bonus de bona, malus de mala; quibus
cum dixerimus ut respondeant, cuius arbitrentur fructum esse hominem baptizatum, quando ab
occulto malo baptizatur, quoniam non audent eum rebaptizare, coguntur respondere, tunc eum non
esse fructum occulti illius mali, sed esse fructum Christi; ac per hoc sequitur eos quod nolunt, et
quod sentire dementis est; quia si homo tunc est fructus hominis baptizatoris sui, quando a
manifesto bono baptizatur, cum vero baptizatur ab occulto homine malo, tunc non ipsius fructus,
sed Christi est, sanctius iustificantur qui baptizantur ab occultis malis, quam qui baptizantur a
manifestis bonis.

Sed ibi ostendit quanta vi veritatis superatus sit.
46. 55. Quod cum mihi tribuens Petilianus tamquam hoc ego senserim, satis in me graviter ac
vehementer invehitur, ipse utique demonstrat, ea ipsa gravissima invectione sua, quantum nefas
sit ista sentire; ac per hoc quidquid propter hanc sententiam in me dixisse videri voluit, in se ipsum
dixisse invenitur, qui talia sentire convincitur. Ibi enim ostendit, quanta vi veritatis superatus sit, ubi
alium exitum non invenit, nisi ut me sensisse fingeret, sibi quod ipse sentit. Quemadmodum si illi
quos Apostolus arguit, quia dicebant non esse resurrectionem mortuorum, eumdem apostolum
accusare vellent, quoniam dixit: Neque Christus resurrexit 111, et inanem esse praedicationem
Apostolorum, inanem etiam fidem credentium, falsosque inveniri testes adversus Deum, qui

93

