tamen paleae crimina, se ab area dominica, et ab innocentia frumentorum toto orbe crescentium,
nefaria diremptione separarunt.

De errore Manichaeorum.
26. 28. Nisi forte exspectatis a me, ut etiam de Manichaeo quae interposuit, refellantur. Qua in re
nobis non displicet, nisi quia pestilentiosissimum et perniciosissimum errorem, id est,
Manichaeorum haeresim omnino levissima et prope nulla reprehensione culpavit; quem veritatis
fortissimis documentis Catholica expugnat. Haereditas enim Christi in omnibus gentibus constituta,
adversus omnes exhaeredatas haereses tuta est: sed sicut ait Dominus: Quomodo potest satanas
satanam eicere? 41, ita Manichaeorum errorem quomodo potest Donatistarum error evertere?

Factum Maximianistarum est maxime tenendum.
27. 29. Quapropter, carissimi, quamquam multis modis convictus error iste superetur, nec ullis
assertionibus qualiscumque rationis, sed sola impudentia pertinaci resistere audeat veritati: tamen
ne memoriam vestram documentorum oneret multitudo, hoc unum Maximianistarum factum
tenete, hoc in eorum fronte configite, hoc eis ad comprimendas dolosas linguas in ora coarctate,
hoc tamquam tridenti telo velut tricipitem bestiam eorum calumniam trucidate. Traditionem
obiciunt, persecutionem obiciunt, falsum baptisma obiciunt: de solis Maximianistis ad omnia
respondete. Quod enim maiores eorum tradiderunt sanctos codices flammis, occultum esse
arbitrantur: sed cum sacrilegio schismatis crimen superet traditionis, Maximianistis sacrilegio
schismatis inquinatos in suis honoribus receperunt, hoc certe occultare non possunt. Item
persecutiones violentissimas, quas quibuslibet ubi potuerint faciunt, occultas esse arbitrantur: sed
cum spiritalis persecutio persecutionem superet corporalem, Maximianistas quos ipsi corporaliter
persecuti sunt, et de quibus ipsi dixerunt: Veloces pedes eorum ad effundendum sanguinem 42, in
suis honoribus receperunt; hoc certe occultare non possunt.
28. 29. Postremo Baptismi quaestionem, qua miseros fallunt, occultam esse arbitrantur: sed cum
dicant Baptismum non habere quotquot praeter communionem unius Ecclesiae baptizantur,
Maximianistas cum eis quos extra istorum communionem in schismate baptizarunt, in suis
honoribus receperunt; hoc certe occultare non possunt.
28. 30. At haec, inquiunt, pro pace non maculant, et bonum est rigorem severitatis ad
misericordiam flectere, ut denuo rami fracti inserantur. Ita ergo tota causa concluditur, victa in illis,
invicta pro nobis: quia si nomen pacis ad tolerandos in schismate malos in qualemcumque umbram
defensionis assumitur, procul dubio cum horrendo scelere et sine ulla defensione per unitatem orbis
terrarum vera pax ipsa violatur.

Conclusiones.
29. 31. Haec, fratres, cum impigra mansuetudine agenda et praedicanda retinete: diligite homines,
interficite errores: sine superbia de veritate praesumite, sine saevitia pro veritate certate. Orate pro
eis quos redarguitis atque convincitis. Pro talibus enim propheta Deum deprecatur, dicens: Imple
facies eorum ignominia, et quaerent nomen tuum, Domine 43. Quod quidem iam fecit Dominus, ut
eorum facies ignominia Maximianistarum apertissime impleret: superest ut norint salubriter
erubescere. Ita enim nomen Domini quaerere poterunt, a quo perniciosissime aversi sunt, dum pro
eo suum nomen extollunt. Vivatis et perseveretis in Christo, et multiplicemini, atque abundetis in
caritate Dei, et in invicem, et in omnes, dilectissimi fratres.
1 - Ps 119, 6-7.
2 - Ps 117, 8.
3 - Ier 17, 5.
4 - Ps 3, 9.
5 - Ps 59, 13.
6 - 1 Cor 1, 13.

8

