discipulorum dicens: Accipite spiritum sanctum 127; atque ultimum illum ignem qui cum Baptismo
nominatus est, in linguis igneis quae Paracleto veniente demonstratae sunt velles ostendere, dixisti
enim: Ipseque ignis Paracletus crepitantibus flammis ardescens in Apostolos supervenit; quasi alius
sit Spiritus sanctus, quem dedit insufflando in faciem discipulorum, et alius qui post eius ascensum
in Apostolos supervenit. Numquid ergo duo sunt Spiritus sancti? Quis hoc dementissimus dixerit?
Ipse itaque Christus eumdem Spiritum sanctum dedit, sive insufflando in faciem discipulorum, sive
desuper eum die Pentecostes certa sacramenti commendatione mittendo. Proinde, non Christus
Spiritum sanctum dedit, et ignem Paracletus, ut quasi compleretur quod dictum erat: In Spiritu
sancto et igni 128: sed idem ipse Christus Spiritum sanctum dedit, quem in terra positus suo flatu, in
coelo autem positus linguis igneis demonstravit 129. Namque ut noveris non tunc impletum esse
quod dictum est: Ipse vos baptizat in Spiritu sancto 130, quando eis sufflavit in faciem; ut iam non in
spiritu, sed in igne baptizandi venturo Paracleto viderentur; reminiscere apertissimam Scripturam,
et vide quid eis dixerit, quando ipse Dominus ascendit in coelum: Ioannes quidem baptizavit aqua;
vos autem baptizabimini Spiritu sancto, quem recepturi estis non post multos dies hos ad
Pentecosten 131. Quid hoc testimonio clarius? Secundum autem sensum tuum dicere debuit: Ioannes
quidem baptizavit aqua; vos autem baptizati estis Spiritu sancto, quando vobis in faciem sufflavi, et
deinceps baptizabimini in igne, quem accepturi estis non post multos dies hos; ut videlicet
complerentur tres illi gradus, quibus dicis unum Baptismum consecratum. Ita fit ut adhuc nescias
quid sibi velit quod dictum est: Ipse vos baptizat in Spiritu sancto et igni 132 et temere velis docere
quod nescis.

Quomodo baptizant in nomine Trinitatis qui communicant cum traditoribus?
33. 77. PETILIANUS dixit: Sed ut plene discutiam Baptismum Trinitatis, dixit Apostolis suis
Dominus Christus: " Ite baptizate gentes in nomine Patris et Filii et Spiritus sancti, docentes eas
servare omnia quaecumque mando vobis " 133. Quem doces, traditor? quem condemnas? Quem
doces, traditor? quem occidis? Postremo quem doces? an quem feceris homicidam? Quomodo igitur
baptizas in nomine Trinitatis? Patrem Deum dicere non potes. Nam cum dixerit Dominus Christus: "
Beati pacifici, quia filii Dei vocabuntur " 134; tu qui pacem animi non habes, Deum non habes
patrem. Quomodo autem in nomine Filii baptizas, qui tradis ipsumque Filium Dei non ullis
passionibus nec crucibus imitaris? Quomodo autem baptizas in nomine Spiritus sancti; cum Spiritus
sanctus in illos Apostolos venerit, qui non fuerant traditores? Cum igitur Deus vobis genitor non sit,
nec aqua Baptismatis vere nascimini; nemo vestrum penitus natus est, nec patrem habetis, impii,
nec matrem. Vos ergo huiusmodi non debeo baptizare, etsi ut carnem Iudaei quasi baptizant,
millies vos lavetis?

Si peccatores non possunt baptizare, ne vestri quidem potuerunt.
33. 78. AUGUSTINUS respondit: Certe proposueras plene discutere Baptismum Trinitatis, et
intentos nos multum feceras: sed, scilicet quod vobis facillimum est, quam cito te ad solita
maledicta vertisti. Hoc revera copiose facis. Proponis enim tibi quos vis, in quos inveharis quantum
vis: in qua magna sermonis latitudine uno brevissimo verbo quod dicitur: Proba, in arctissimas
coarctaris angustias. Hoc enim tibi dicit semen Abrahae, in quo cum omnes gentes benedicuntur
135
, non curant cum a te maledicuntur. Sed tamen quia de Baptismo agis, quem tunc putas esse
verum, cum in homine iusto est, falsum autem cum in homine iniquo est; ecce et ego secundum
tuam regulam si discutiam Baptismum Trinitatis, copiosius, ut arbitror, potero dicere, quod non
habeat Deum Patrem, cui Comes est Deus; nec Christum suum credat, nisi pro quo passus est; nec
Spiritum sanctum habeat, qui longe diverso modo linguis igneis miserabilem Africam incendit.
Quomodo ergo habet Baptismum, aut quomodo dat in nomine Patris et Filii et Spiritus sancti? Certe
iam advertis posse in homine iniquo esse, vel ab homine iniquo dari Baptismum, non iniquum, sed
iustum et verum; non quia illius est, sed quia Dei est. Et ego tibi de isto nihil calumnior; quod tu de
nescio quibus orbi terrarum facere non cessas, et, quod est intolerabilius, nec de ipsis aliquid
probas. Illud vero nescio quomodo tolerari possit, quod non solum hominibus sanctis de hominibus
iniquis calumniamini; sed etiam ipsi sancto Baptismati, quod in quolibet iniquo necesse est ut
sanctum sit, crimen ex contagione peccatorum hominum comparatis, ut tale dicatis esse Baptisma,
qualis est ille a quo habetur, vel datur, vel sumitur. Porro si talis fit homo qualis fuerit ille cum quo
accedit ad sancta, et talia fiunt ipsa Sacramenta quales fuerint homines in quibus sunt; sufficit
sanctis hominibus ad solatium cum sancto Baptismo communiter a vobis falsum crimen audire: vos
tantum videte quemadmodum vestro ore damnemini, si et sobrii vestri ex contagione ebriosorum
vestrorum ebriosi sunt, et misericordes vestri ex raptorum contagione raptores sunt, et quidquid
apud vos in malis hominibus invenitur, hoc coguntur esse qui non sunt; et ipse Baptismus in
omnibus immundis vestris immundus est, et pro ipsius immunditiae diversitate diversus est, si talis
esse cogitur qualis est ille a quo habetur et datur. Haec utique falsa sunt, et ideo nobis nihil obsunt,

26

