25. 29. Et tamen iste, ne respondeat ad ea quae dixi, proponit sibi quod non dixi; et avocat
homines ab intentione debiti sui, ne id quod respondendum est exigatur; interponit saepe: Ignoravi,
inquis; et respondet: Sed si ignorares; et quasi convincit, ne mihi liceat dicere: Ignoravi.
Commemorat Mensurium, Caecilianum, Macarium, Taurinum, Romanum, et eos contra Ecclesiam
Dei fecisse affirmat, quae ignorare non possem, eo quod Afer sim, et aetate pene iam senex: cum,
sicut audio, Mensurius in communionis unitate defunctus sit, antequam se scinderet pars Donati:
causam vero Caeciliani legerim, quod ad Constantinum ipsi detulerint, et ab episcopis quos ille
imperator iudices dederat, et semel et iterum, et ab ipso rege illis ad eum appellantibus etiam
tertio fuerit absolutus. Macarius vero et Taurinus et Romanus, quidquid vel iudiciaria vel
exsecutoria potestate adversus eorum obstinatum furorem pro unitate fecerunt, secundum leges
eos fecisse constat; quas iidem ipsi, causam Caeciliani ad Imperatoris iudicium deferendo, contra se
ferri exserique coegerunt.

Aug. non damnatus est ut manichaeus.
25. 30. Inter multa etiam prorsus ad rem non pertinentia dicit: Messiani proconsulis sententia me
fuisse percussum, ut ex Africa fugerem; et propter hoc falsum (quod si non ipse confinxit, certe
malevolis fingentibus malevole credidit) quam multa alia falsa consequenter, non utcumque dicere,
sed etiam scribere mira temeritate non timuit; cum ego Mediolanum ante Bautonem consulem
venerim, eique consuli calendis ianuariis laudem in tanto conventu conspectuque hominum, pro
mea tunc rhetorica professione recitaverim, et ex illa peregrinatione iam post Maximi tyranni
mortem Africam repetiverim; Manichaeos autem Messianus proconsul audierit post consulatum
Bautonis, sicut dies Gestorum ab eodem Petiliano insertus ostendit. Quae si dubitantibus vel contra
credentibus probare necesse esset, multos possem claros in saeculo viros testes locupletissimos
adhibere totius illius temporis vitae meae.

Non responditur verae quaestioni.
26. 31. Sed quid ista requirimus? quid et patimur superfluas moras, et facimus? Numquid hinc
inventuri sumus unde sit accipientis abluenda conscientia, qui maculosam dantis ignorat; fidemque
unde percipiat, qui nesciens baptizatur a perfido? quod sibi Petilianus cum ex Epistola mea
tamquam ad respondendum proposuisset, quidquid voluit aliud locutus est, quam id quod causa
poscebat. Quoties dixit: Si ignorares; quasi ego dixerim, quod numquam dixi, mei baptizatoris me
ignorasse conscientiam? Et aliud nihil egisse visus est ore maledico, quam ut me mala eorum apud
quos baptizatus, et quorum communione sociatus sum, non ignorasse, convincere videretur: satis
utique intellegens quia ignorantia me non faceret reum. Ecce ergo si ignorarem, sicut toties
repetivit, procul dubio ab eis omnibus malis innocens essem. Unde ergo abluerer, qui conscientiam
non sancte dantis ignorans criminibus eius impediri minime possem? Unde perciperem fidem, qui
nesciens a perfido baptizarer? Non enim frustra: Si ignorares, toties repetivit, nisi ne me putari
sineret innocentem: procul dubio indicans quod nullius innocentia violatur, si nesciens fidem sumit
a perfido, et maculosam conscientiam non sancte dantis ignorat. Dicat ergo unde tales abluantur,
unde fidem percipiant, non reatum? Sed non vos fallat: dicat; non multa dicendo nil dicat, aut nil
dicendo potius multa dicat. Deinde, quod in mentem venit, et praetereundum non est, si ego
propterea reus sum, quia non ignoravi, ut secundum ipsum loquar; ideo autem non ignoravi, quia et
Afer sum, et aetate pene iam senex: saltem pueri ceterarum toto orbe terrarum non sint rei, qui
nec gente nec aetate ista vestra, obiecta seu vera seu falsa nosse potuerunt; qui tamen, si in vos
inciderint, sine ullo respectu rebaptizantur.

Aug. urget suis interrogationibus.
27. 32. Sed nunc ista non quaerimus; illud potius respondeat (quod ne respondere cogatur
copiosissime alienatur), unde abluatur accipientis conscientia, qui maculosam dantis ignorat, si
conscientia sancte dantis attenditur, quae abluat accipientis; et unde percipit fidem, qui nesciens
baptizatur a perfido, si quisquis fidem sciens a perfido sumpserit, non fidem percipit, sed reatum.
Omissis ergo eius maledictis, quae in me sine ulla sana consideratione iactavit, adhuc attendamus
ne forte hoc quod exposcimus in consequentibus dicat. Libet autem intueri quam garrulus ea
proposuerit, quasi facillime convulsurus et eversurus. Sed ad illud, inquit, tui phantasmatis
argumentum, quo quemcumque baptistam verbis tibi pingere visus es, redeamus. Imaginari enim
te verisimilia decuit, qui non vides veritatem. Haec verba sua prolocutus est Petilianus, verba mea
propositurus. Deinde subiunxit: Ecce, inquis, stat perfidus baptizaturus, at ille qui baptizandus est,
perfidiam eius ignorat 70. Non totam dixit propositionem atque interrogationem meam, et mox ipse
interrogare me coepit, dicens: Quis est iste, aut unde prosiluit quem proponis? Cur tibi videris
videre quem simulas, ne videas eum quem videre ac discutere diligentissime debeas et probare?
Sed quia intellego te ignorare ordinem Sacramenti, hoc tibi breviter dico: et tu baptistam discutere,

86

