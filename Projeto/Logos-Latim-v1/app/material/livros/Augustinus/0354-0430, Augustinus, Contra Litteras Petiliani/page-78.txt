verteretur inquirerent, nec qui vel quales essemus, sed quid pro veritate vel contra errorem
diceremus attenderent? Horum iudicium tibi reverendum fuit, horum reprehensio praecavenda, ne
te arbitrarentur nihil invenisse quod diceres, nisi tibi proponeres cui quoquo modo malediceres. Sed
videlicet quorumdam levitate atque vanitate, qui libenter audiunt lites iurgantium disertorum, ut
cum attendunt quam eloquenter convicieris, non intueantur quam veraciter convincaris. Simul et
illud opinor egisti, ut occupatus mea defensione susceptam causam etiam ipse desererem; atque
ita hominibus, non ad disputantium, sed ad litigantium verba conversis, obscuraretur veritas, quam
dilucescere atque innotescere formidatis. Ego itaque contra tale consilium quid agam, nisi mea
potius defensione neglecta rem teneam, de qua intentionem meam nullus meus criminator
excutiat? Domum Dei mei 2, cuius decorem dilexi, praeconio servientis vocis extollam, me vero
humiliabo et abiciam. Elegi enim abiectus esse in domo Dei mei, magis quam habitare in
tabernaculis haereticorum 3. A te ergo, Petiliane, sermonem parumper avertam; et ad eos
convertam, quos a me maledictistuis es conatus avertere, quasi hoc ego moliar, ut homines ad me
convertantur, et non potius mecum ad Deum.

...et verbis apostolicis alloquitur eos.
2. 3. Audite ergo, quicumque maledicta legistis, quae in me iratior quam consideratior Petilianus
evomuit. Prius vos apostolicis verbis alloquar; quae certe, qualiscumque ipse sim, vera sunt. Sic nos
existimet homo quasi ministros Christi, et dispensatores mysteriorum Dei. Hic iam quaeritur inter
dispensatores ut fidelis quis inveniatur. Mihi autem minimo est ut a vobis iudicer, aut ab humano
die; sed neque ego me ipsum iudico 4. Iam quod sequitur, etsi mihi non audeo coaptare, ut dicam:
Nihil enim mihi conscius sum 5, fidenter tamen in conspectu Dei dico: Nihil eorum, quibus Petilianus
tempus vitae meae, posteaquam in Christo baptizatus sum, criminatus est, mihi conscius sum; Nec
tamen in hoc iustificatus sum; qui autem diiudicat me, Dominus est. Itaque nolite ante tempus
quidquam iudicare, donec veniat Dominus, et illuminet abscondita tenebrarum, et manifestabit
cogitationes cordis, et tunc laus erit unicuique a Deo. Haec autem, fratres, transfiguravi in me, ne
supra quam scriptum est, unus pro altero infletur adversus alterum 6. Itaque nemo glorietur in
homine. Omnia vestra sunt, vos autem Christi, Christus vero Dei 7. Iterum dico: Nemo glorietur in
homine 8; saepius repeto: Nemo glorietur in homine. Si quid in nobis laudabile advertitis, ad illius
laudem referte, a quo est omne datum optimum, et omne donum perfectum: desursum est enim
descendens a Patre luminum, apud quem non est immutatio, nec momenti obumbratio 9. Quid enim
habemus quod non accepimus? Si autem accepimus, non gloriemur quasi non acceperimus 10. Et in
his omnibus quaecumque in nobis bona nostis, imitatores nostri estote, si tamen nos Christi 11; si
autem aliqua mala in nobis vel suspicamini vel creditis vel videtis 12, retinete illud dominicum, quo
securi eius Ecclesiam non propter mala hominum deseratis: Quae dicimus, facite; quae autem mala
nos facere putatis aut nostis, nolite facere 13. Non enim tempus est purgandi me vobis, cum, mea
causa neglecta, rem vobis salubrem commendare susceperim, ut nemo glorietur in homine 14.
Maledictus enim omnis qui spem suam ponit in homine 15. Hoc praecepto dominico et apostolico
retento atque servato, etiam me in mea causa, sicut inimicus existimari cupit, deficiente et
oppresso, victrix erit causa cui servio. Si enim firmissime tenueritis quod exhortor et satago,
maledictum esse omnem qui spem suam ponit in homine, ut nemo glorietur in homine; aream
dominicam, propter paleam quae vel nunc vento superbiae, percussa volat, vel ultima ventilatione
separabitur 16, nullo modo deseretis, nec domum magnam propter vasa facta in contumeliam
refugietis 17, nec propter malos pisces in littore separandos per disrupta retia exibitis 18, nec propter
haedos pastore divisuro ad sinistram ponendos bona unitatis pascua relinquetis 19, nec propter
commixta zizania vos a tritici societate, cui caput est granum illud mortificatum et multiplicatum, et
quae per mundum simul usque ad messem crescit 20, nefaria discissione separabitis. Ager est enim
mundus, non Africa; messis, finis saeculi 21, non tempus Donati.

Verba apostolica admonent ne palae et frumenta dividantur.
3. 4. Has certe similitudines evangelicas recognoscitis, ad quid aliud datas, nisi ut nemo glorietur in
homine, et ne quis pro altero inflatus adversus alterum dividatur, dicens: Ego sum Pauli; cum utique
non Paulus crucifixus sit pro vobis, nec in nomine Pauli, quanto minus in nomine Caeciliani vel
cuiusquam nostrum, baptizati sitis 22: ut discatis, quamdiu palea cum frumento trituratur, quamdiu
pisces mali cum bonis intra retia dominica natant, ante tempus ventilationis tolerare potius propter
bonos commixtionem malorum, quam violare propter malos caritatem bonorum? Haec quippe
commixtio, non aeterna, sed temporalis; nec spiritalis, sed corporalis est. In qua non errabunt
Angeli, quando colligent malos de medio iustorum, et mittent in caminum ignis ardentis 23. Novit
enim Dominus qui sunt eius. Et si ab iniquis ad tempus corporaliter non potest, recedat tamen ab
ipsa iniquitate omnis qui nominat nomen Domini 24. Licet enim a malis interim vita, moribus, corde

78

