insanit 389. His ergo sequestratis, nulline apud vos luxuriosi, nulli avari, nulli pertinaciter inimicitias
exercentes, nulli contentiosi, aemuli, animosi, dissensionibus studentes, invidi, ebriosi,
comessationibus vacantes? Nulline apud vos tales unguntur, et in his vitiis noti manifestique
moriuntur? Si nullos dicis; quoniam studio contentionis aperte mentiris vide ne de talibus ipse sis. Si
autem ab huiusmodi remotus es, non corporis separatione, sed vitae dissimilitudine, et tales turbas
circum altaria vestra gemens conspicis; quid dicemus, quia oleo sancto uncti sunt, et, sicut
Apostolus liquida veritate confirmat, regnum Dei non possidebunt? Numquid barbae Aaron et orae
vestimenti eius sacrilega iniuria facienda est, ut ibi eos ponendos arbitremur? Absit. Discerne ergo
visibile sanctum Sacramentum, quod esse et in bonis et in malis potest, illis ad praemium, illis ad
iudicium, ab invisibili unctione caritatis, quae propria bonorum est. Discerne ista, discerne:
discernat te Deus a parte Donati, et in Catholicam revocet, unde te illi catechumenum abreptum
mortiferi honoris vinculo ligaverunt. Iam ros Hermon super montes Sion
390

, quomodolibet abs te accipiatur, non estis in montibus Sion; quia non estis in civitate super
montem constituta, quae certum signum hoc habet, quod abscondi non potest 391. Nota est ergo
omnibus gentibus; pars autem Donati ignota est pluribus gentibus; non est ergo ipsa.
105. 240. PETILIANUS dixit: Vae igitur vobis, qui violando quod sanctum est, rescinditis unitatem,
Propheta dicente: " Si peccaverit populus, orabit pro eo sacerdos; si autem peccaverit sacerdos,
quis orabit pro eo? " 392.

Orandum est etiam pro sacerdotibus.
105. 241. AUGUSTINUS respondit: Et videbar paulo ante, cum de oleo peccatoris disputaremus,
ungere tibi frontem, ut diceres, si auderes, utrum ipse peccator non esses. Ecce dixisti illud. O
scelus! o monstrum! Quia enim te sacerdotem asseris, quid aliud per hoc propheticum
testimonium, nisi te omnino sine peccato esse dixisti? Nam si habes peccatum, quis pro te orabit
secundum intellectum tuum? Ita enim vos miseris plebibus venditatis, commemorantes ex
Propheta: Si peccaverit populus, orabit pro eo sacerdos; si autem sacerdos peccaverit, quis orabit
pro eo? 393 ut vos sine peccato esse credant, et peccata sua vestris orationibus purganda
committant. Magni homines vos, excelsi, coelestes, divini, nec iam homines, sed angeli, qui pro
plebibus oratis, et pro vobis plebes orare non vultis! Tune iustior Paulo, tu perfectior tanto Apostolo,
qui eorum quos docebat orationibus se commendabat? Orationi, inquit, instate, vigilantes in illa, in
gratiarum actione; orantes simul et pro nobis, ut Deus aperiat nobis ostium verbi ad loquendum
mysterium Christi, propter quod et vinctus sum, ut manifestem illud, ita ut oportet me loqui 394.
Ecce oratur pro Apostolo, quod fieri non vis pro episcopo. Videsne quam sit ista diabolica superbia?
Oratur pro Apostolo, ut manifestet mysterium Christi, sicut oportet loqui. Proinde si pias plebes
haberetis, hortari debuisti ut pro te orarent, ne loquereris sicut non oportet. Tu iustior Ioanne
evangelista, qui ait: Si dixerimus quia peccatum non habemus, nos ipsos decipimus, et veritas in
nobis non est 395? Tu postremo iustior Daniele, quem tu ipse in hac ipsa epistola ita commemorasti,
ut diceres: Rex iustissimum Danielem ferinis morsibus, ut putabat, obiecit? Quod ille non putaverat;
quandoquidem amicissimo animo, sicut lectionis circumstantia probat, dixit ipsi Danieli: Deus tuus
cui deservis assidue, ipse eripiet te 396. Sed hinc iam multa diximus; nunc quod agitur, nempe
iustissimus erat Daniel; non testimonio tuo, quamquam hoc mihi ad causam quam tecum ago
sufficiat; sed testimonio Spiritus Dei loquentis etiam per Ezechielem, ubi tres eminentissimae
iustitiae nominavit Noe, Danielem et Iob, quos dixit solos a quadam vehementissima ira Dei, quae
ceteris impenderet, posse liberari 397. Vir ergo iustissimus, unus ex tribus memorabilibus orat, et
dicit: Cum orarem et confiterer peccata mea et peccata populi mei in conspectu Domini Dei mei 398.
Et tu te dicis esse sine peccato; quia videlicet sacerdos es, et si peccaverit populus, oras pro eo; si
autem tu peccaveris, quis pro te orabit? Vere quia impietate tantae arrogantiae indignum te
praebes, pro quo sacerdos ille interpellet, quem Propheta his verbis, quae non intellegis, voluit
intellegi. Iam enim ne quis inquirat cur hoc dictum sit, quantum Dominus donat, expediam.
Praeparabat Deus animos hominum per Prophetam, ut talem desiderarent sacerdotem pro quo
nullus posset orare. Ipse figurabatur temporibus primi populi et primi templi, ubi omnia figurae
nostrae fuerunt. Ideo solus summus sacerdos intrabat in sancta sanctorum, ut oraret pro populo,
qui cum sacerdote in ipsa interiora sancta non introibat 399; sicut ille sacerdos intravit in secreta
coelorum, in illa veriora sancta sanctorum, adhuc nobis hic positis pro quibus interpellat. Ideo dixit
Propheta: Si peccaverit populus, orabit pro eo sacerdos; si autem sacerdos peccaverit, quis orabit
pro eo? id est: Talem desiderate sacerdotem, qui peccare non possit, ne indigeat orari pro se. Et
ideo pro Apostolis oratur a populis 400; pro illo autem sacerdote Apostolorum magistro et Domino
non oratur. Audi hoc Ioannem fatentem, et docentem: Fratres, inquit, haec scribo vobis, ut non
peccetis; et si quis peccaverit, advocatum habemus apud Patrem, Iesum Christum iustum; ipse est

61

