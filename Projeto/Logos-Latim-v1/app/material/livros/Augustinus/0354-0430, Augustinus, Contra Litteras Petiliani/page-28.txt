haeretici, qui propter quorumdam hominum crimina seu vera seu falsa, non vultis tenere cum
Abrahae semine caritatem.

Paulus rebaptizavit?
37. 85. PETILIANUS dixit: Sed ut haec ab Apostolis facta praeluceant, eorum Actibus edocemur,
sicut scriptum est: " Factum est autem dum Apollo esset Corinthi, Paulus perambulatis superioribus
partibus venit Ephesum. Et cum invenisset quosdam discipulos, dixit illis: Si Spiritum sanctum
accepistis credentes? At illi dixerunt: Sed neque si est Spiritus sanctus audivimus. Dixitque Paulus:
In quo ergo baptizati estis? Et responderunt dicentes: Ioannis Baptismo. Ait autem Paulus: Ioannes
baptizavit baptismo poenitentiae, plebi dicens, in eum qui venturus esset post ipsum ut crederent,
hoc est, in Iesum Christum Dominum nostrum. Quo audito, baptizati sunt in nomine Domini nostri
Iesu Christi. Et cum imposuisset illis manus Paulus, venit Spiritus sanctus super illos. Loquebantur
autem variis linguis, et prophetabant. Et erant omnes viri fere duodecim " 139. Si igitur illi sunt
baptizati, ut Spiritum sanctum reciperent, cur non vos, si sanctum vultis Spiritum sumere, post
vestra mendacia veram percipitis novitatem? Qui si male hoc facimus, quare nos quaeritis? aut
certe si crimen est, Paulum primitus condemnate; qui utique Paulus quod iam fuerat abluit, nos
autem in vobis quod nondum est baptizamus. Non enim vos, ut saepe iam diximus, vero
Baptismate tingitis, sed inani vocabulo falsi baptismatis infamatis.

Paulus baptizavit quos non habebant Baptismum Christi.
37. 86. AUGUSTINUS respondit: Paulum non accusamus, qui dedit hominibus Baptismum Christi,
quia non habebant Baptismum Christi, sed baptismum Ioannis, secundum ipsorum responsionem;
qui interrogati, in quo baptizati essent, responderunt: Baptismo Ioannis, qui ad Baptismum Christi
non pertinet, nec eius pars ulla vel gradus est; alioquin aut tunc iterabatur aqua Baptismi Christi,
aut si Baptismus Christi tunc per duas aquas perficiebatur, minus perfectus est modo, quia non
datur illa quae per Ioannem dabatur; quodlibet autem horum impium et sacrilegum est opinari.
Dedit ergo Paulus Baptismum Christi eis qui non Baptismum Christi habebant, sed Ioannis.

Baptismus Ioannis praefigurabat Baptismum Christi.
37. 87. Cur autem illo tempore necessarius fuerit baptismus Ioannis, qui nunc iam necessarius non
est, et alibi diximus, et nunc ad rem quae inter nos agitur non pertinet; nisi tantummodo ut videatur
quod Ioannis baptismus alius fuit, Christi autem alius; sicut alius fuit ille baptismus, in quo patres
nostros dicit Apostolus baptizatos in nube et in mari, quando per Moysen Rubrum mare transierunt
140
. Lex enim et Prophetae usque ad Ioannem Baptistam sacramenta habebant praenuntiantia rem
futuram 141; nostri vero temporis Sacramenta venisse testantur, quod illa venturum esse
praedicabant. Ioannes itaque omnium praecedentium proximus Christi annuntiator fuit. Et quia
omnes superiorum temporum iusti et prophetae cupiebant videre completum, quod revelante
Spiritu futurum esse cernebant; unde et ipse Dominus dicit: Quoniam multi iusti et prophetae
cupierunt videre quae videtis, et non viderunt; et audire quae auditis, et non audierunt 142;
propterea Ioannes amplius quam propheta dictus est, et in natis mulierum non habuisse maiorem
143
; quia prioribus iustis praenuntiare tantum Christum concessum est, huic autem et praenuntiare
absentem, et videre praesentem, ut huic inveniatur patuisse quod illi cupierunt. Et ideo
sacramentum baptismi eius adhuc ad praenuntiationem Christi pertinet, sed plane novissimam:
quoniam usque ad illum fuerunt praenuntiationes primi adventus Domini, cuius adventus modo
annuntiationes sunt, iam non praenuntiationes. Sed Dominus humilitatis viam docens, sacramenta
quae hic invenit praenuntiationis suae suscipere dignatus est, non ad suae purgationis adiutorium,
sed ad nostrae pietatis exemplum: ut scilicet ostenderet nobis quanta devotione suscipere
debemus ea quae illum iam venisse testantur, quando ipse suscipere non dedignatus est quae illo
venturo figurabantur. Et Ioannes ergo quamvis proximus, et infra unum annum coaetaneus, tamen
cum baptizaret venienti praeibat Christo; propter hoc de illo dictum est: Ecce mitto angelum meum
ante faciem tuam, qui praeparabit viam tuam 144. Et ipse praedicabat dicens: Venit fortior me post
me 145. Sic ergo circumcisio octavi diei quae patribus data est, praenuntiabat iustificationem
nostram, in exspoliationem carnalium concupiscentiarum 146 per resurrectionem Domini, quae post
septimum, id est sabbati diem, octavo die, id est dominico facta est, qui dies tertius post
sepulturam eius occurrit: eamdem tamen praenuntiantem circumcisionem carnis infans Christus
accepit. Et quemadmodum Pascha quod a Iudaeis celebrabatur in occisione agni, praenuntiabat
Domini passionem et transitum de hoc mundo ad Patrem, et ipsum tamen Pascha quod erat in
eadem praenuntiatione, idem Dominus cum discipulis celebravit quando ei suggesserunt dicentes:
Ubi vis paremus tibi pascha? 147 sic et baptismum Ioannis, qui erat in proxima eius praenuntiatione,
etiam ipse suscepit. Sed sicut aliud est carnis circumcisio Iudaeorum, aliud autem quod octavo die

28

