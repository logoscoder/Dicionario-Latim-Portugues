primo non gaudere disertam, ne postea plangerent diffamatam. Ibi quippe de Maximianistis a
consortio suae communionis exclusis ita dicunt: Quod veridica unda in asperos scopulos
nonnullorum naufraga proiecta sunt membra, et Aegyptiorum admodum exemplo, pereuntium
funeribus plena sunt littora; quibus in ipsa morte maior est poena, quod post extortam aquis
ultricibus animam, nec ipsam inveniunt sepulturam. Ita quidem isti insultant schismaticis suis, ut
eos et mortuos et insepultos vocent: sed certe optare debuerunt ut sepelirentur, ne de multitudine
iacentium in littore cadaverum insepultorum Gildonianus Optatus incedens cum agmine militari,
tamquam rabidus fluctus ultra prosiliens, Felicianum et Praetextatum introrsus postea resorberet.

An Maximianistae, qui redierunt ad Donatistas, sint mortui.
11. 12. A quibus quaero, utrum ad eorum pelagus commeando revixerunt, an adhuc ibi mortui
manent? Si enim nihilominus cadavera sunt, nec aliquo modo prodest lavacrum eis qui ab istis
mortuis baptizantur. Si autem revixerunt, quomodo prodest lavacrum illis, quos, cum exanimes
iacerent, foris antea baptizarunt, si eo modo quo putant intellegendum est: Qui baptizatur a
mortuo, quid ei prodest lavacrum eius? 25 Eos enim quos Praetextatus et Felicianus, cum adhuc
Maximiano communicarent, baptizaverunt, nunc secum non rebaptizatos cum eisdem
baptizatoribus suis, hoc est, Feliciano et Praetextato intus habent permixtos communioni suae:
cuius facti occasione, si non suae pertinaciae principatum foverent, sed spiritalis suae salutis tam
certum exitium cogitarent, evigilare utique deberent, et animi sanitate recepta in pace catholica
respirare; si tumore superbiae posito, et pervicaciae furore superato, vellent attendere quam
immani sacrilegio transmarinarum Ecclesiarum, quas primaevas sitas ex sanctis Libris accepimus,
Baptismus exsecretur, et Maximianistarum, quos ore proprio damnaverunt, Baptismus recipiatur.

Ignorantes crimina contaminare non possunt.
12. 13. Ipsi vero fratres nostri memoratarum Ecclesiarum filii, quid ante tot annos in Africa gestum
sit, et tunc nescierunt, et modo nesciunt: unde illos crimina, quae ab eorum parte Afris obiecta
sunt, etiamsi vera essent ignorantes, contaminare non possent. Isti autem palam separati atque
divisi, cum Primiani ordinationi etiam interfuisse dicantur, Primianum damnaverunt, alium
episcopum contra Primianum ordinaverunt, extra Primianum baptizaverunt, post Primianum
rebaptizaverunt cumque suis foris a se baptizatis, et intus a nullo rebaptizatis, ad Primianum
redierunt. Si tanta Maximianistarum coniunctio Donatistas non maculat, quomodo Afrorum fama
potuit maculare peregrinos? Si in pacis osculo sine crimine coeunt labia quae se invicem
damnaverunt, cur in Ecclesiis valde eorum iudicio remotissimis trans mare ab eis quisque
damnatus, non ut fidelis catholicus osculatur, sed ut paganus impius exsufflatur? Quod si pacem
receptis Maximianistis pro sua unitate fecerunt: ecce non reprehendimus, nisi quod suo se iudicio
iugulant, ut cum pro unitate concisionis suae a se rursus concisa recolligant, ipsam concisionem
suam verae unitati resarcire contemnant.

Pro pace Christi crimina vera sunt toleranda.
13. 14. Si pro unitate partis Donati in nefario schismate baptizatos nemo rebaptizat, et rei tanti
sceleris, ut eos in concilio suo antiquis illis auctoribus schismatis, quos vivos terra sorbuit 26,
compararent, aut separati non puniuntur, aut damnati in integrum restituuntur; cur non pro unitate
Christi, quae toto terrarum orbe diffusa est, de quo praedictum est quod dominabitur a mari usque
ad mare, et a flumine usque ad terminos orbis terrae 27; et quod praedictum est, videtur ac
probatur impleri: cur ergo non pro ista unitate vera et plenaria lex illius haereditatis agnoscitur,
quae de communibus codicibus personat: Dabo tibi gentes haereditatem tuam, et possessionem
tuam terminos terrae 28? Pro Donati unitate non coguntur revocare quod disperserunt, sed
admonentur exaudire quod clamant Scripturae: cur non intellegunt id secum actum misericordia
Dei, ut quoniam catholicam Ecclesiam falsis criminibus accusabant, quorum quasi contagione
nimiam sanctitatem suam contaminari nolebant, vera et maxima crimina plenarii concilii sui
veridico, sicut dicunt, ore damnata, rursus recipere per Optati Gildoniani regnum, et sibi sociare
cogerentur? Iam tandem sentiant quemadmodum veris suorum sceleribus impleantur, qui in fratres
suos falsa confingunt, quae si etiam vera dixissent, iam tandem sentire deberent quanta sint pro
pace toleranda, et pro pace Christi redire ad Ecclesiam quae non damnavit incognita, si pro pace
Donati placuit revocare damnata.

Quae documenta sunt adferenda.
14. 15. Itaque nobis, fratres, hoc unum quod de Maximianistis apud eos factum est, ad eos
admonendos corrigendosque sufficiat: non vetera archiva discutimus, non antiqua armaria

4

