omnes gentes, incipientibus ab Ierusalem 33. Ecce a qua haereditate vos alienatis: ecce cui haeredi
resistitis. Itane vero parceret Christo in terra ambulanti, qui contradicit in coelo sedenti? Adhuc non
intellegitis quoniam quidquid nobis obicitis, sermoni eius obicitis? Promittitur christianus orbis, et
creditur; impletur, et contradicitur. Cogitate, obsecro, quid pati pro tanta impietate debuistis; et
tamen si quid passi estis nescio, non vidi, non feci; tu hodie, qui non pateris vim persecutionis
meae, redde mihi rationem separationis tuae. Sed iterum ac saepe dicturus es, quae si non probas,
ad neminem pertinent: si autem probas, ad me non pertinent.
9. 21. PETILIANUS dixit: His ergo criminibus saeptus, esse verus episcopus non potes.
9. 22. AUGUSTINUS respondit: Quibus criminibus? Quid docuisti? quid ostendisti? Et si ostendisses
crimina nescio quorum, quid hoc ad semen Abrahae, in quo benedicuntur omnes gentes 34?

Datur etiam persecutio salutaris.
10. 23. PETILIANUS dixit: Si Apostoli persecuti sunt aliquem, aut aliquem tradidit Christus?
10. 24. AUGUSTINUS respondit: Possem quidem dicere ipsum satanam omnibus malis hominibus
esse peiorem, cui tamen tradidit Apostolus hominem in interitum carnis, ut spiritus salvus sit in die
Domini Iesu 35. Itemque alios, de quibus dicit: Quos tradidi satanae, ut discant non blasphemare 36.
Et Dominus Christus flagellatos expulit de templo improbos mercatores, ubi etiam connexum est
testimonium Scripturae dicentis: Zelus domus tuae comedit me 37. Ecce invenimus apostolum
traditorem, Christum persecutorem. Possem ista dicere, et te in non parvos aestus mittere, ut non
querelas eorum qui patiuntur, sed animum eorum qui faciunt quaerere cogereris. Sed hinc noli
laborare, non ea dico; sed dico ad semen Abrahae, quod est in omnibus gentibus, non pertinere, si
quid non recte vobis factum est, fortasse a palea dominicae segetis, quae nihilominus est in
omnibus gentibus. Vos ergo reddite rationem separationis vestrae. Sed prius attendite quales
habeatis, quos vobis obici non vultis; et videte quam inique faciatis, cum aliena facta nobis obicitis,
etsi ea quae dicitis probaretis. Ita nulla erit ratio separationis vestrae.

Qui sunt veri filii traditoris.
11. 25. PETILIANUS dixit: At enim aliqui dicent: Filii non sumus traditoris. Eius est aliquis filius,
cuius facta sectatur. Hi enim certissimi filii sunt, idemque parentibus similes, quos non ista caro nec
sanguis, sed mores et facta parentibus consimiles genuerunt.
11. 26. AUGUSTINUS respondit: Paulo ante nihil contra nos dicebas, nunc etiam coepisti dicere
aliquid et pro nobis. Haec enim propositio tua in eo te tenet, ut si nos hodie, cum quibus agis, non
conviceris traditores et homicidas, et si quid aliud criminaris, quidquid tale ostenderis in eis qui nos
tempore praecesserunt, omnino nobis obesse non possit. Quorum enim dissimilia facta habemus,
eorum filii esse non possumus. Et vide quo te commiseris; si aliquem forte etiam nostrae aetatis
hominem, et nobiscum viventem, de aliquo tali reatu forte conviceris, nullo modo praeiudicat
omnibus gentibus, quae in semine Abrahae 38 benedicuntur, a quibus tu te separando sacrilegus
inveniris. Ita (quod fieri non potest), nisi omnes qui ubique sunt, noveris, omniumque mores et facta
non solum didiceris, sed etiam demonstraveris tam mala esse quam dicis, non habes cur obicias
orbi terrarum, qui est in sanctis, nescio quos parentes, quibus eos probes esse consimiles. Nec te
aliquid adiuvabit, si etiam demonstrare potueris, eos qui tales non sunt, cum eis qui tales sunt
sumere Sacramenta communia. Primo quia vos ipsos respicere debetis, cum quibus ea celebretis,
quibus detis, a quibus sumatis, et vobis eos obici nolitis. Deinde, si filii sunt Iudae, qui diabolus inter
Apostolos fuit, quicumque facta eius imitantur: cur non filios Apostolorum dicamus, qui non facta
sua cum talibus, sed Domini Sacramenta communicant, sicut Apostoli Dominicam coenam cum illo
traditore sumpserunt? ideo vobis longe dissimiles, quod hominibus unitatem servantibus hoc
obicitis, quod conscissa unitate vos facitis.
12. 27. PETILIANUS dixit: De se ipso Iudaeis dicit Dominus Christus: " Si non facio facta Patris mei,
nolite mihi credere " 39.
12. 28. AUGUSTINUS respondit: Iam supra respondi: Hoc et verum est, et pro nobis contra vos est.
13. 29. PETILIANUS dixit: Falsidicos et mendaces sic identidem obiurgat: " Filii diaboli estis, et ab
initio enim ille accusator fuit, et in veritate non stetit " 40.

14

