dicis: Dimitte nobis debita nostra, sicut et nos dimittimus debitoribus nostris 380? Neque enim de illis
peccatis hoc petimus, quae nobis in Baptismo dimissa sunt. Ergo ista verba orationis aut non te
permittunt esse Dei deprecatorem, aut aperiunt peccatorem. Eant nunc, et osculentur tibi caput qui
abs te baptizati sunt, quorum capita oleo tuo perierunt. Sed tu vide quid sis, vel quid de te sentias.
Itane vero Optatus, quem Pagani, Iudaei, Christiani, nostri, vestri, per Africam totam, furem,
raptorem, proditorem, oppressorem, separatorem, et illius quem quidam vestrum eius dixit
Comitem Deum, non amicum, non clientem, sed satellitem clamant, non fuit vel qualiscumque
peccator? Quid ergo facient, quibus unxit capita reus criminis capitalis? Nonne et ipsi vobis capita
osculantur, de quorum capitibus per vestrum intellectum tam male iudicatis? Saltem prodite illos, et
admonete ut sanentur. An vobis potius caput sanandum est ita delirantibus? Quid ergo, inquies,
dixit David? Quid me interrogas? Ipsum interroga; superiore versu tibi respondebit: Emendabit,
inquit, me iustus in misericordia, et arguet me; oleum autem peccatoris non impinguabit caput
meum 381. Quid planius? Quid apertius? Malo me, inquit, misericordi obiurgatione sanari, quam
blanda adulatione tamquam mihi caput ungatur, decipi atque perverti. Sub aliis verbis ipsa
sententia est alibi Scripturarum: Meliora sunt vulnera amici, quam voluntaria oscula inimici 382.

Citatio Psalmi 140, 5.
104. 238. PETILIANUS dixit: Unguentum vero concordiae sic in fratribus laudat: " Ecce quam
bonum et quam iucundum, habitare fratres in unum. Tamquam unguentum in capite, quod
descendit in barbam, barbam Aaron, quod descendit in oram vestimenti eius; sicut ros Hermon,
quod descendit super montem Sion. Quoniam ibi mandavit Dominus benedictionem, et vitam usque
in saeculum " 383. Sic, inquit, ungitur unitas, sicut uncti sunt sacerdotes.

Quomodo allegorice hic Psalmus intelligitur.
104. 239. AUGUSTINUS respondit: Verum dicis. Nam illud sacerdotium in figura corporis Christi
habebat unctionem, quod unitatis compage fit salvum. Nam et ipse Christus a chrismate appellatur,
id est, ab unctione. Hunc Hebraei dicunt Messiam, quod verbum punicae linguae consonum est,
sicut alia hebraea permulta et paene omnia. Quid est ergo in illo sacerdotio caput, quid barba, quid
ora vestimenti? Quantum donat Dominus ut intellegam, caput est ipse Salvator corporis, de quo
Apostolus dicit: Et ipse est caput corporis Ecclesiae 384. Per barbam non incongrue fortitudo
intellegitur. Ergo ad eos qui sunt fortes in Ecclesia eius, et adhaerent ori eius, ut sine timore
praedicent veritatem, ab ipso Christo tamquam a capite sanctum descendit unguentum, id est,
sanctificatio spiritalis. Ora vestimenti haec datur intellegi, quae in capite vestimenti est, qua
vestientis caput ingreditur; per hanc significantur perfecti fideles in Ecclesia. In ora namque
perfectio est; et utique meministi dictum esse cuidam diviti: Si vis esse perfectus, vade, vende
omnia quae possides, et da pauperibus, et habebis thesaurum in coelis; et veni, sequere me 385.
Tristis quidem ille discessit, neglector perfectionis, elector defectionis; sed numquid ideo defuerunt,
in quos unitatis unguentum tali rerum terrenarum dimissione perfectos, tamquam in oram
vestimenti a capite descenderet? Nam exceptis Apostolis, et qui cum eis erant praepositis atque
doctoribus, quos eminentiores et fortiores in barba intellegimus, lege in Actibus Apostolorum et
vide qui, rerum suarum venditarum pretia ad pedes Apostolorum ponebant, et nemo dicebat aliquid
proprium, sed erant eis omnia communia, et distribuebatur unicuique sicut cuique opus erat, et
erat illis anima una et cor unum in Deum 386. Nempe ita scriptum esse cognoscis. Agnosce ergo
bonum et iucundum, fratres habitantes in unum. Agnosce barbam Aaron; agnosce oram vestimenti
spiritalis. Interroga ipsam Scripturam, ubi coeperint ista fieri: invenies in Ierusalem. De hac ora
vestis per omnes gentes unitas tota contexitur. Hac intravit caput in vestem, ut indueretur Christus
varietate orbis terrarum; quia in hac ora vestimenti apparuit varietas ipsa linguarum. Cur ergo ipsi
capiti, unde illud unitatis descendit unguentum, id est, amoris fragrantia spiritalis; cur, inquam, ipsi
capiti resistitis testanti et dicenti: Praedicabitur in nomine eius poenitentia et remissio peccatorum
per omnes gentes, incipientibus ab Ierusalem 387? Et in hoc unguento sacramentum Chrismatis
vultis interpretari; quod quidem in genere visibilium signaculorum sacrosanctum est, sicut ipse
Baptismus; sed potest esse et in hominibus pessimis, in operibus carnis vitam consumentibus, et
regnum coelorum non possessuris; et ideo nec ad barbam Aaron, nec ad oram vestimenti eius, nec
ad ullam contextionem vestis sacerdotalis pertinentibus. Ubi enim positurus es quae Apostolus
enumerat manifesta opera carnis, quae sunt, inquit, fornicationes, immunditiae, luxuriae, idolorum
servitus, veneficia, inimicitiae, contentiones, aemulationes, animositates, dissensiones, haereses,
invidiae, ebrietates, comessationes, et his similia; quae praedico vobis, sicut praedixi, quoniam qui
talia agunt, regnum Dei non possidebunt 388? Sequestro fornicationes, quae latenter admittuntur;
immunditias interpretare ut volueris, sequestro et ipsas; illic ponamus et veneficia, quia nemo est
palam confector datorque venenorum; sequestro et haereses, quia hoc vultis; idolorum servitutem
nescio utrum debeam sequestrare, quandoquidem Apostolus ibi ponit avaritiam, quae publice

60

