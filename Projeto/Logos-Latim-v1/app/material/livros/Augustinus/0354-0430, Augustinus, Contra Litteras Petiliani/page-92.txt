hoc quod in Epistola mea primitus posui, si quemadmodum dicit, conscientia dantis, vel potius, ut
addam quod magnum firmamentum putat, si conscientia sancte dantis attenditur, quae abluat
accipientis, unde abluendus sit qui accipit Baptismum, cum si dantis conscientia polluta est,
accepturus ignorat. Unde non mirandum est hominem pro falsitate resistentem, pressum contra
venientis veritatis angustiis, insana potius anhelasse convicia, quam cum illa, quae vinci non
potest, ambulare voluisse.

Qua ratione Petil. non respondit.
41. 50. Nunc iam, obsecro, paucis animum intendite, ut vobis quid timuerit, ut ad hoc non
responderet, evidenter ostendam, et quod obscurare conatus est, in lucem proferam. Poterat utique
nobis quaerentibus, unde abluendus sit qui accipit Baptismum cum dantis polluta conscientia est,
et hoc ille qui est accepturus ignorat, facillime respondere: A Domino Deo; et omnino fidentissime
dicere: Prorsus Deus abluit accipientis conscientiam, quando maculosam non sancte dantis ignorat.
Sed homo qui iam sectae vestrae intentione coactus fuerat mundationem accipientis in conscientia
dantis ponere; quippe qui dixerat: Conscientia namque dantis, vel sancte dantis attenditur, quae
abluat accipientis; timuit ne melius homo baptizari videretur ab occulto homine malo, quam a
manifesto homine bono; tunc enim non a conscientia sancte dantis hominis, sed ab ipsa
excellentissima Dei sanctitate esset abluendus. Hoc ergo metuens, ne tanta eum sequeretur
absurditas, vel potius dementia, ut qua fugeret nesciret, noluit dicere unde sit accipientis abluenda
conscientia, quando maculosam conscientiam non sancte dantis ignorat; et litigioso strepitu cuncta
perturbans occultare maluit quid ab eo quaereretur, quam hoc respondere quaerenti, unde statim
suffocaretur; numquam tamen putans ab hominibus bene cordatis legi posse litteras nostras, aut ab
eis legi suas qui legissent et meas, quibus respondere se finxit.

Christus est semper radix, caput et origo baptizati.
42. 51. Nam hoc quod modo dixi, in illa ipsa Epistola mea, contra quam scribendo nihil dixit,
evidentissime positum est; et quid ibi egerit, quaeso, parumper advertite; et quamvis illi faveatis,
nosque oderitis, si potestis aequo animo tolerate. Quia enim in priori Epistola sua, cuius primis
partibus quae solae in manus nostras tunc venerant, primo responderam, ita spem baptizandi
hominis in homine baptizante posuerat, ut diceret: Omnis res enim origine et radice consistit, et si
caput non habet aliquid, nihil est 98; quia ergo hoc Petilianus dixerat, non aliud volens intellegi
originem et radicem et caput baptizandi hominis, nisi hominem a quo baptizaretur, subieci ego et
dixi: Quaerimus itaque nos, cum ille baptizator perfidus latet, si tunc ille quem baptizat, fidem
percipit, non reatum, si tunc ei non est baptizator eius origo et radix et caput, quis est a quo accipit
fidem? Ubi est origo de qua oritur? ubi radix unde germinat? ubi caput unde incipit? An forte cum
baptizantem perfidum ille qui baptizatur ignorat, tunc Christus dat fidem, tunc Christus est origo et
radix et caput 99? Hoc ergo et nunc dico et exclamo, sicut etiam illic exclamavi: O humana
temeritas et superbia! cur non sinis potius ut semper Christus det fidem, christianum dando
facturus? cur non sinis ut semper sit Christus origo christiani, in Christo radicem christianus infigat,
Christus christiani sit caput? Neque enim etiam cum per sanctum et fidelem dispensatorem gratia
spiritalis credentibus impertitur, dispensator ipse iustificat, ac non ille unus de quo dictum est,
quod iustificat impium 100. Aut vero apostolus Paulus erat caput et origo eorum quos plantaverat,
aut Apollo radix eorum quos rigaverat, ac non ille qui eis incrementum dederat; cum idem dicat: "
Ego plantavi, Apollo rigavit; sed Deus incrementum dedit; itaque neque qui plantat est aliquid,
neque qui rigat; sed qui incrementum dat Deus" 101? Nec radix eorum erat ipse, sed ille potius qui
ait: " Ego sum vitis, vos estis sarmenta " 102. Caput etiam eorum quomodo esse poterat, cum dicat,
nos multos unum esse corpus in Christo, ipsumque Christum caput esse universi corporis, pluribus
locis apertissime praedicet? Quapropter sive a fideli sive a perfido dispensatore sacramentum
Baptismi quisque percipiat, spes ei omnis in Christo sit, ne sit maledictus qui spem suam ponit in
homine 103.

Si aliter esset magna sequeretur absurditas.
43. 52. Haec ego in Epistola priore, cum Petiliano responderem, puto quia et dilucide et veraciter
posui. Haec etiam nunc commemoravi, illud insinuans atque commendans, ut omnino spes nostra
non sit in homine, Deumque Christum mundatorem, iustificatorem hominum esse credamus,
credentium in eum qui iustificat impium, ut deputetur fides eorum ad iustitiam 104, sive ille homo sit
sanctus qui ministrat Baptismum, sive impius et fictus quem fugiat Spiritus sanctus 105. Tum deinde
subdidi, si aliter esset, quanta consequeretur absurditas, et dixi quod et nunc dico: Alioquin si talis
quisque in gratia spiritali renascitur, qualis est ille a quo baptizatur, et cum manifestus est qui
baptizat homo bonus, ipse dat fidem, ipse origo et radix caputque nascentis est; cum autem latet

92

