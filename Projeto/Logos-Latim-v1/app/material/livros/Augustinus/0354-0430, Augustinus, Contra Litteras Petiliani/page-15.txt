Schismatici sunt filii diaboli.
13. 30. AUGUSTINUS respondit: Non solemus legere: Ille accusator fuit; sed: Ille homicida fuit.
Quaerimus autem unde fuerit diabolus homicida ab initio; et invenimus, quod primum hominem
occiderit, non gladium stringendo, aut aliquam vim corporaliter inferendo; sed persuadendo
peccatum, et a paradisi felicitate deiiciendo. Quod tunc paradisus, hoc nunc Ecclesia. Diaboli ergo
filii sunt, qui homines ab Ecclesia seducendo interficiunt. Sicut autem per verba Dei novimus ubi sit
plantatus paradisus, sic per verba Christi ubi sit Ecclesia didicimus: Per omnes, inquit, gentes,
incipiens ab Ierusalem 41. Ab isto universo ad partem quamlibet quisquis separat hominem, ille
diaboli filius et homicida convincitur. Sed et verbum, quod ipse posuisti, ut de diabolo diceres: Ille
accusator fuit, et in veritate non stetit, vide in quos conveniat. Accusatis enim orbem terrarum
criminibus aliorum, quos etiam ipsos accusare potius quam convincere potuistis; et in veritate
Christi non stetistis. Ille enim dicit: Ecclesiam per omnes gentes incipientem ab Ierusalem; vos
autem, in parte Donati.

Qui sunt persecutores Prophetarum.
14. 31. PETILIANUS dixit: Tertio quoque similiter persecutorum dementiam hoc nomine appellat: "
Progenies viperarum, quomodo fugietis iudicium gehennae? Ideoque mitto ad vos prophetas, et
sapientes, et scribas; et ex illis occidetis, et crucifigetis, et flagellabitis in synagogis vestris, donec
veniat super vos omnis sanguis iustus, quem effudistis in terram a sanguine Abel iusti, usque ad
sanguinem Zachariae filii Barachiae, quem occidistis inter templum et altare " 42. Numquid vere
carnaliter sunt filii viperarum, ac non magis mente serpentes, et trilingui malitia, tactuque
mortifero, et spiritu veneni flagellantes? Vere viperae facti sunt, qui insontibus populis mortes
morsibus vomuerunt.

Aug.: sunt Donatistae.
14. 32. AUGUSTINUS respondit: Haec si dicam de talibus esse dicta, quales vos estis,
respondebitis: Proba. Quid enim? tu probasti? Aut si eo putas probari quia dicuntur, non opus est
eadem repetere. Recita illa ipsa tibi et a nobis in vos. Ecce et ego probavi, si hoc est probare. Et
tamen disce quid sit probare. Neque enim extrinsecus quaero documenta, ut vos viperas probem.
Ecce idipsum vipereum est, non habere in ore firmamentum veritatis, sed venenum maledictionis,
sicut scriptum est: Venenum aspidum sub labiis eorum. Et quia hoc passim a quolibet in quemlibet
dici potest, quasi quaereretur, quorum? continuo subiecit: Quorum os maledictione et amaritudine
plenum est 43. Cum ergo talia dicitis in homines per totum mundum dispersos, et quos omnino
ignoratis, quorum etiam multi nec Caeciliani, nec Donati nomen audierunt: nec auditis in silentio
respondentes: Non ad nos pertinet quidquid dicitis, non vidimus, non fecimus, quid loquamini
penitus ignoramus; vos qui nihil aliud vultis, quam dicere quod probare omnino non potestis, quid
aliud quam os vestrum maledictione et amaritudine plenum est? Iam vide utrum vos possitis
ostendere non esse viperas, nisi ostenderitis omnes Christianos omnium gentium traditores esse, et
homicidas, et non esse Christianos. Imo vero etiamsi potestis singulorum hominum per totum
orbem diffusorum vitas et facta nosse et ostendere: tamen antequam id faciatis, cum temere ista
iactatis, os vestrum vipereum est, os vestrum maledictione et amaritudine plenum est. Ostendite
iam, si potestis, quem prophetam, quem sapientem, quem scribam occiderimus et crucifixerimus et
flagellaverimus in synagogis nostris. Attendite quanto labore impenso, nullo modo probaturi estis,
quod Donatus et Marculus prophetae fuerint, aut sapientes, aut scribae, quia non fuerunt. Quod etsi
possetis, quid faciatis ut ostendatis a nobis occisos, quos nec nos ipsi novimus? quanto minus orbis
terrarum, cui venenoso ore maledicitis? Aut unde potestis ostendere animum nos habere
consimilem interfectoribus eorum, quos nec saltem ab aliquibus interfectos potestis ostendere?
Attendite haec omnia, videte utrum aliquid horum, vel de orbe terrarum vel orbi terrarum probare
possitis: cui tamen quia maledicere non quiescitis, in vobis vera ostenditis, quae de illo falsa
iactatis.

Donatistae sunt interfectores Prophetarum, quia respuunt prophetias.
14. 33. Porro si nos velimus probare vos esse interfectores Prophetarum, non imus longius ut per
loca singula colligamus, quas furiosi vestri principes Circumcellionum et ipsae catervae
vinolentorum atque insanorum, non tantum ediderint ab initio schismatis vestri, sed et omnino
edere non desistant strages. De proximo ago: proferantur eloquia divina, quae versantur in
manibus et nostris et vestris; eos teneamus interfectores Prophetarum, quos contradictores
invenerimus linguis Prophetarum. Quid ocius dici potest? quid citius ostendi potest? Mitius ageretis
traiiciendo ferrum per viscera Prophetarum, quam quod lingua interficere conamini verba

15

