Prophetarum. Dicit Propheta: Commemorabuntur et convertentur ad Dominum universi fines terrae
44
. Ecce agitur, ecce impletur. Vos autem non solum contra id quod dicitur, aures incredulas
clauditis; sed etiam contra id quod iam geritur, linguas furiosas exseritis. Audivit Abraham dictum:
In semine tuo benedicentur omnes gentes 45: et credidit, et deputatum est illi ad iustitiam 46. Vos
videtis factum, et reclamatis; et non vultis deputari vobis ad iniustitiam, quod recte deputaretur,
etiamsi nondum factum, sed tantummodo dictum non crederetis. Imo non solum non vultis vobis
deputari ad iniustitiam: sed etiamsi quid pro hac impietate patimini, deputari vobis vultis ad
iustitiam. Aut si non sunt istae persecutiones Prophetarum, quia non fiunt ferro, sed verbo; quae
fuit causa, ut divinitus diceretur: Filii hominum, dentes eorum arma et sagittae, et lingua eorum
gladius acutus 47? Sed quando colligam ex Prophetis omnibus omnia testimonia Ecclesiae toto orbe
diffusae, quae omnia contradicendo interficere et exstinguere conamini? Sed ligati estis: quia in
omnem terram exiit sonus eorum, et in fines orbis terrae verba eorum 48. Verumtamen unum illud
commemorabo ex ore Domini, qui testis est testium: Oportebat, inquit, impleri omnia quae scripta
sunt in Lege, et Prophetis, et Psalmis de me. Quae sint haec, ipse indicet: Tunc aperuit illis sensum,
inquit, ut intellegerent Scripturas, et dixit eis: Quoniam sic scriptum est, et sic oportebat Christum
pati, et resurgere a mortuis, et praedicari in nomine eius poenitentiam et remissionem peccatorum
per omnes gentes, incipientibus ab Ierusalem 49. Ecce quod scriptum est in Lege, et Prophetis, et
Psalmis de Domino. Ecce quod de se, et de Ecclesia ipse Dominus aperuit, se ostendens, illam
promittens. Vos autem his tam manifestis testimoniis resistentes, et ea quia delere non potestis,
depravare conantes, quid faceretis, si inveniretis membra Prophetarum, qui sic saevitis in eloquia
Prophetarum, ut nec Dominum audiatis impletorem, manifestatorem, expositorem Prophetarum?
Nam quantum potestis, etiam ipsum caeditis, quando et ipsi non ceditis?

Textus Scripturae de persecutoribus.
15. 34. PETILIANUS dixit: De vobis quoque David <in> persecutores haec dicit: " Sepulcrum
patens est guttur eorum, linguis suis dolose agebant, venenum aspidum sub labiis eorum. Quorum
os maledictione et amaritudine plenum est, veloces pedes eorum ad effundendum sanguinem.
Contritio et infelicitas in viis eorum, et viam pacis non cognoverunt; non est timor Dei ante oculos
eorum. Nonne cognoscent omnes qui operantur iniquitatem, qui devorant plebem meam, sicut
cibum panis? " 50.

Donatistae sunt persecutores animarum, quia dividunt Ecclesiam.
15. 35. AUGUSTINUS respondit: Sepulcrum patens est guttur eorum, unde mendaciorum mortes
exhalant. Os enim quod mentitur, occidit animam 51. Si autem nihil est verius quam id quod dixit
Christus, Ecclesiam suam per omnes gentes incipientem ab Ierusalem 52; nihil est mendacius quam
id quod dicitis, in parte Donati. Linguae autem dolosae sunt eorum, qui cum facta sua noverint, non
solum se dicunt iustos esse homines, sed etiam iustificatores hominum: quod de uno dictum est:
Qui iustificat impium 53: et quod sit iustus et iustificans 54. Iam de veneno aspidum, et ore
maledictione et amaritudine pleno, satis diximus. Veloces pedes autem ad effundendum
sanguinem, etiam Maximianistas habere dixistis: testis est plenarii vestri concilii sententia, toties
Gestis proconsularibus et municipalibus allegata. Illi autem neminem, quantum audimus,
corporaliter occiderunt. Intellexistis ergo etiam spiritali caede animarum sanguinem fundi gladio
schismatis, quod in Maximiano damnastis. Videte ergo si non sint pedes vestri veloces ad
effundendum sanguinem, cum praeciditis homines ab unitate orbis terrarum, si hoc in Maximianistis
recte dixistis, quia praeciderunt aliquos a parte Donati. Itane nos viam pacis 55 non cognovimus, qui
studemus servare unitatem spiritus in vinculo pacis 56; et vos eam nostis, qui sermoni Christi quem
habuit post resurrectionem cum discipulis suis, tam pacifico, ut inde inciperet dicens: Pax vobiscum
57
, ita resistitis, ut nihil aliud quam hoc ei dicere convincamini: Tu quod dixisti de unitate omnium
gentium falsum est, nos quod dicimus de crimine omnium gentium verum est? Qui dicerent ista, si
esset timor Dei ante oculos eorum? Videte itaque si non ista quotidie dicendo plebem Dei diffusam
toto orbe terrarum, tamquam cibum panis dentibus finire conamini.
16. 36. PETILIANUS dixit: Monet etiam Dominus Christus: " Cavete a pseudoprophetis, veniunt ad
vos in vestimentis ovium, intus autem sunt lupi rapaces: ex fructibus eorum cognoscetis eos " 58.

Lupi rapaces sunt Donatistae, qui se operiunt pellibus ovium.
16. 37. AUGUSTINUS respondit: Si abs te quaeram, quibus nos fructibus lupos rapaces esse
cognoscatis; dicturus es crimina aliena, nec in eis quorum esse dicuntur umquam probata. Si autem
tu a me quaeras, quibus fructibus vos potius esse lupos rapaces cognoscamus; obicio schismatis

16

