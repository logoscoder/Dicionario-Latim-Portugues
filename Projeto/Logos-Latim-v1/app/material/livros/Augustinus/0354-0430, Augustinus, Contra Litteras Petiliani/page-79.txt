ac voluntate separari atque discedere: quae separatio semper oportet custodiatur. Corporalis
autem separatio ad saeculi finem fidenter, patienter, fortiter exspectetur: propter quam
exspectationem dictum est: Sustine Dominum, viriliter age; confortetur cor tuum, et sustine
Dominum 25. Maxima quippe palma tolerantiae est, inter subintroductos falsos fratres, sua
quaerentes, non quae Iesu Christi 26, dilectionem non sua quaerentium, sed quae Iesu Christi, nulla
turbulenta et temeraria dissensione turbare, nec unitatem sagenae dominicae ex omni piscium
genere congregantis, dum ad littus, id est, ad finem saeculi ducitur, superbe nefaria contentione
disrumpere 27: cum se putat quisque aliquid esse, dum nihil sit, atque ita se ipsum seducit; et
sufficere vult ad populorum christianorum separationem, suum vel suorum iudicium, qui malos
quosdam communione Sacramentorum christianae religionis indignos se apertissime nosse dicunt:
de quibus tamen quidquid nosse se dicunt, universae Ecclesiae quae per omnes gentes sicut est
praedicta diffunditur, persuadere non possunt. Et cum istorum, quasi quos noverunt, refugiunt
communionem, illius deserunt unitatem: cum potius deberent, si esset in eis caritas omnia
sufferens, ne se a bonis dividerent, quos in omnibus gentibus aliena mala docere non poterant, ipsi
in una gente tolerare quod noverant 28. Unde etiam non discussa causa, in qua documentis
gravissimis convincuntur calumniati innocentibus, probabilius creditur traditionis crimina falsa
finxisse, qui non dubitaverunt longe sceleratius crimen nefariae divisionis admittere. Quia et si
verum esset quidquid de traditione iactarunt; tamen consortium Christianorum quos usque ad
extrema terrae divina Scriptura commendat, propter hoc quod ipsi scierunt, illi autem nescierunt,
relinquere nullo modo debuerunt.

Tolerare non est negligere ecclesiasticam disciplinam.
4. 5. Neque hoc ideo dixerim ut negligatur ecclesiastica disciplina, ut permittatur quisque facere
quod velit, sine ulla correptione, et quadam medicinali vindicta, et terribili lenitate, et caritatis
severitate. Nam ubi erit illud Apostoli: Corripite inquietos, consolamini pusillanimes, suscipite
infirmos, patientes estote ad omnes. Videte ne quis malum pro malo alicui reddat 29? Cum hoc
utique subiecit: Videte ne quis malum pro malo alicui reddat; satis ostendit, non esse mali pro malo
redditionem, corripere inquietos, quamvis pro culpa inquietudinis reddatur poena correptionis. Non
ergo malum est correptionis poena, cum sit malum culpa. Neque enim ferrum est inimici
vulnerantis, sed medici secantis. Fiunt ista in Ecclesia, et ille spiritus interioris 30 lenitatis ardet zelo
Dei, ne virgo casta uni viro desponsata Christo in aliquibus suis membris, sicut Eva seducta est
serpentis astutia, corrumpatur a castitate quae est in Christo 31. Verumtamen absit a servis
patrisfamilias, ut immemores sint praecepti Domini sui, et sic adversus zizaniorum multitudinem
flagrantia sanctae indignationis ignescant, ut cum ea volunt ante tempus colligere 32, simul
eradicetur et triticum. Cuius peccati isti rei tenerentur, etiamsi vera crimina traditoribus, quos
insimulabant, se obiecisse monstrarent: quoniam simul non solum ab iniquis, quorum societatem
velut evitabant, sed etiam a bonis fidelibus in omnibus gentibus constitutis, quibus ea quae se
nosse dicebant, probare non poterant, impia praesumptione separati sunt, secumque multos, apud
quos aliqua auctoritate praevalebant, et qui minus intellegere poterant, unitatem Ecclesiae toto
orbe diffusae pro alienis peccatis nullo modo esse deserendam, traxerunt in eamdem perniciem; ut
etiamsi ipsi scirent vera crimina quibusdam se obicere, eo modo periret infirmus in eorum scientia,
propter quem Christus mortuus est 33, dum offensus malis alienis, interimebat in se bonum pacis
quod habebat cum fratribus bonis, qui partim talia non audierant, partim non discussa et non
probata temere credere formidaverant, partim iudicibus ecclesiasticis, ad quos trans mare tota
causa perducta est, qualiacumque illa essent, pacifica humilitate reliquerant.

Sufferendum est invicem in dilectione pro unitate.
5. 6. Vos ergo, sancta germina unicae matris Catholicae, huius-modi sceleris et erroris exemplum,
subditi Domino, quanta potestis vigilantia praecavete. Quantalibet doctrinae ac famae luce
praefulgeat, lapidemque se esse iactet pretiosum, quisquis vos trahere voluerit post se ipsum,
mementote quod illa mulier fortis et una uni amabilis viro suo, quam in ultimo Proverbiorum sancta
Scriptura describit 34, pretiosior est lapidibus pretiosis. Nemo dicat: Illum sequar, quoniam ipse me
christianum fecit; aut: Illum sequar, quoniam ipse me baptizavit. Neque qui plantat est aliquid,
neque qui rigat, sed qui incrementum dat Deus 35. Et Deus caritas est, et qui manet in caritate, in
Deo manet, et Deus in illo manet 36. Nullus etiam praedicans nomen Christi, et gestans ac
ministrans Sacramentum Christi, sequendus est contra unitatem Christi. Opus suum probet
unusquisque; et tunc in se ipso tantum gloriam habebit, et non in altero. Unusquisque enim
proprium onus portabit 37, onus videlicet reddendae rationis: quia unusquisque nostrum pro se
rationem reddet. Non itaque amplius invicem iudicemus 38. Nam quantum attinet ad onera mutuae
caritatis, invicem onera vestra portate, et sic adimplebitis legem Christi. Qui enim putat se esse
aliquid, cum nihil sit, se ipsum seducit 39. Sufferamus ergo invicem in dilectione, satis agentes

79

