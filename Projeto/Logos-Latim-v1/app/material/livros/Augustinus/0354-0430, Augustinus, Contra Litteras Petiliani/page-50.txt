occidant, dicente Domino Christo: " Veniet, inquit, tempus ut qui vos occiderit, putet se Deo
officium facere " 316. Nihil igitur interest vobis male docentibus, utrum reges orbis terrarum, pagani,
quod absit, an christiani esse desiderent; cum eosdem contra Christi familiam non cessatis armare.
Nescitis autem, aut potius non legistis, quod crimine hominem occidentis maius crimen est
suasoris? Iezabel in mortem hominis iusti vel pauperis maritum suum excitaverat regem, pari
tamen supplicio vir et uxor ambo perierunt 317. Neque enim vos aliter reges impellitis, quam ut
saepe subtilis suadela feminea reges impulit in reatum. Etenim per filiam uxor Herodis impetravit
ac meruit in disco ad mensam caput Ioannis afferri 318. Pontium Pilatum Iudaei sic coegerunt, ut
Christum Dominum cruci suffigeret, cuius sanguinem vindicem super se semper ac suos manere
voluerunt 319. Ita vos igitur sanguine nostro peccantes obruitis. Non enim, etsi iudex percutiat, non
vestrae nos potius calumniae ferierunt. Dicit enim propheta David ex Domini Christi persona: "
Quare fremuerunt gentes, et populi meditati sunt inania? Astiterunt reges terrae, et principes
convenerunt in unum, adversus Dominum, et adversus Christum eius. Disrumpamus vincula eorum,
et abiciamus a nobis iugum ipsorum. Qui habitat in coelis, irridebit eos, et Dominus subsannabit
illos. Tunc loquetur ad eos in ira sua, et in furore suo conturbabit eos. Ego autem constitutus sum
rex ab eo super Sion montem sanctum eius, praedicans praeceptum eius. Dominus dixit ad me:
Filius meus es tu, ego hodie genui te. Pete a me, et dabo tibi gentes haereditatem tuam, et
possessionem tuam terminos terrae. Reges eos in virga ferrea, et tamquam vas figuli illos
comminues ". Ipsosque idem reges, ne quasi ignari vel nescii persequi cuperent Christianos, his
praeceptis admonuit, ne perirent: quae illos praecepta, quia nesciunt, utinam doceremus; aut certe
vos illis sine dubio ostenderetis, si velletis ut viverent; vel certe, quod tertium est, ipsos sibimet
legere vestra malitia permisisset: primus Davidicus psalmus illis omnino suaderet, ut christiani
viverent et regnarent; quos quidem male decepistis, dum vobis sese committunt. Vos namque illis
quae mala sunt fingitis, et quae bona sunt occultatis. Hoc tandem legant vel serius, quod olim
legere debuerunt. Quid enim dicit? " Et nunc, reges, intellegite; erudimini, qui iudicatis terram.
Servite Domino in timore, et exsultate ei cum tremore; apprehendite disciplinam, nequando
irascatur Dominus, et pereatis de via iusta. Cum exarserit quam cito ira ipsius super vos, beati
omnes qui confidunt in eo " 320. Imperatores, inquam, suasionibus premitis, ut Pilatum, quem
diximus, Iudaei presserunt, licet ipse clamaverit lavans publice manus: " Liber sum a sanguine
huius iusti " 321; tamen quomodo potest a crimine mundus esse qui fecit? Sed ut vetera taceam, in
vestris exemplis advertite imperatores quam plures ac iudices vestros persecutionem nobis
faciendo periisse. Ut relinquam Neronem, qui primus est persecutus Christianos; Domitianum
similiter Neronis maximam partem, Traianum, Getam, Decium, Valerianum, Diocletianum; periit
etiam Maximianus: qui cum thura praedicarent, incensis codicibus dominicis, primus Marcellinus,
episcopus Romanorum qui fuit, sed et Carthaginis Mensurius, et Caecilianus, ex ipsis sacrilegis
flammis, ut favillae vel cineres remanserunt. Thuris enim conscientia omnes implicuit, qui Mensurio
consensistis. Periit Macarius, periit Ursacius, cunctique Comites vestri, Dei pariter vindicta
perierunt. Ursacium namque barbarica pugna prostratum, saevis unguibus alites canumque avidi
dentes morsibus discerpserunt. Nonne idem vestro impulsu percussor est, qui, ut rex Achab, quem
diximus a muliere persuasum, iustum pauperem occidit 322? Ita nos quoque iustos et pauperes
(circa opem dixerim mundanam, nam gratia Dei in nobis non est pauper) non desinitis iugulare.
Non enim (si tamen manu non facitis) non lingua carnifice hominem iugulatis. Scriptum est enim: "
Mors et vita in manibus linguae " 323. Omnes ergo qui occisi sunt, tu qui suasor es occidisti. Neque
enim manus carnificis nisi lingua tua fervescit, et ille durus pectoris calor in alienum sanguinem
verbis tuis accenditur, sanguinem iustum sui vindicem diffusorum.

Petil. sibi contradicit.
92. 203. AUGUSTINUS respondit: Huic loco tam copiose a te exaggerato atque digesto, ubi de
regibus saeculi adversus nos invidiose loquimini, si debite digneque respondeam, vereor ne me
quoque crimineris regum iracundiam in vos concitare voluisse. Quamquam cum more vestro
universaliter in omnes Catholicos huius invectionis impetu fereris, nec me utique praetermittis.
Curabo tamen ostendere, si potuero, te hoc potius fecisse talia dicendo, quam me talibus
respondendo. Ac primum vide quemadmodum tibi tu ipse adverseris; certe istum locum sic exorsus
es: Quid autem vobis est cum regibus saeculi, quos numquam Christianitas nisi invidos sensit? His
verbis prohibes utique nos ad reges saeculi accedere. Et paulo post dicis: Ipsosque, id est reges, ne
quasi ignari vel nescii persequi cuperent Christianos, his praeceptis admonuit, ne perirent; quae
illos praecepta, quia nesciunt, utinam doceremus; aut certe vos illis sine dubio ostenderetis, si
velletis ut viverent. Quomodo igitur nos regum vis esse doctores? Et nostri quidem, si qua eis
amicitia est cum regibus christianis, si ea bene utuntur, nihil peccant; si qui vero inde extolluntur,
multo levius quam vos peccant. Vobis enim, qui sic nos arguitis, quid fuit cum rege pagano, et,
quod est gravius, apostata et christiani nominis hoste Iuliano, a quo vobis basilicas quasi vestras
reddi deprecantes, hoc in eius laude posuistis, quod apud eum sola iustitia locum haberet? Quibus
verbis (credo enim vos latine intellegere) et idololatria Iuliani, et apostasia iustitia est appellata.

50

