terra 166. Cum autem vos dicitis illud quod scriptum est: Dabo tibi gentes haereditatem tuam 167; et:
Commemorabuntur et convertentur ad Dominum universi fines terrae 168, iam istam promissionem
periisse de terra; in Christi haereditatem retorquere vultis, quod de sorte praedictum est impiorum:
sed manente atque crescente Christi haereditate, cum ista dicitis, vos peritis. Non enim ubique per
sacramentum Dei prophetatis, quandoquidem hic per vestram insaniam male optatis. Sed plus
valet praedictio Prophetarum, quam maledictio pseudoprophetarum.
40. 95. PETILIANUS dixit: Paulus quoque apostolus clamat: " Nolite iugum ducere cum infidelibus.
Quae enim participatio iustitiae cum iniquitate? aut quae societas luminis cum tenebris? Quae
autem conventio Christi ad Belial? aut quae pars fideli cum infideli? "169.

Idem Sacramentum potest esse ad salutem vel ad iudicium.
40. 96. AUGUSTINUS respondit: Verba Apostoli agnosco, sed quid te adiuvent, omnino non video.
Quis enim nostrum dicit esse participationem iustitiae cum iniquitate, etiamsi iustus et iniquus,
sicut Iudas et Petrus, pariter Sacramenta communicent? Ex una quippe re sancta Iudas sibi
sumebat iudicium, Petrus salutem; sicut tu, si dissimilis eras, cum Optato Sacramentum sumebas,
et raptor sicut ille non eras. An rapina iniquitas non est? Quis ita insaniat ut hoc dicat? Quae ergo
participatio iustitiae tuae cum illius iniquitate, quando ad unum accedebatis altare?
41. 97. PETILIANUS dixit: Et iterum docuit ne schismata nascerentur: " Dico autem vobis, quia
unusquisque vestrum dicit: Ego quidem sum Pauli; ego autem Apollo, ego vero Cephae; ego autem
Christi. Numquid divisus est Christus? Numquid Paulus crucifixus est pro vobis? aut in nomine Pauli
baptizati estis? " 170.
41. 98. AUGUSTINUS respondit: Mementote qui haec legitis: Petilianus ex Apostolo ista
commemorat. Quando enim crederetis sic eum pro nobis contra se dicere?
42. 99. PETILIANUS dixit: Si rudibus, si iustis Paulus haec dixit; ego vobis iniustis haec dico:
Numquid divisus est Christus, ut vos ab Ecclesia scinderetis?
42. 100. AUGUSTINUS respondit: Vereor ne quisquam in hoc opere meo scriptorem arbitretur
errasse, et illic fecisse, Petilianus dixit; ubi debuit facere, Augustinus respondit. Sed video quid
egeris: quasi praeoccupare voluisti, ne nos ista diceremus. Sed quid fecisti, nisi ut bis dicantur? Si
ergo sic te delectat audire quae sunt adversus vos, ut ea dicantur; audi illa, peto, a me, Petiliane:
Numquid divisus est Christus, ut vos ab Ecclesia scinderetis?

Numquid Iudas pro vobis mortuus est?
43. 101. PETILIANUS dixit: Numquid pro vobis laqueo suo Iudas traditor mortuus est, aut eius vos
moribus tingitis, cuius facta sectantes raptis thesauris Ecclesiae nos Christi haeredes potestatibus
saeculi venumdatis?

Non pro nobis Iudas, sed Christus mortuus est.
43. 102. AUGUSTINUS respondit: Non pro nobis Iudas, sed Christus mortuus est, cui dicit Ecclesia
toto orbe diffusa: Respondeam exprobrantibus mihi verbum, quoniam in verba tua speravi 171. Cum
ergo audiam verba Domini dicentis: Eritis mihi testes in Ierusalem, et in totam Iudaeam et
Samariam, et usque in totam terram 172; et per prophetam: In omnem terram exiit sonus eorum, et
in fines orbis terrae verba eorum 173; malorum commixtio corporalis me nulla perturbat, si novi
dicere: Suscipe servum tuum in bonum; non calumnientur mihi superbi 174. Non ergo curo vanum
calumniatorem, quia idoneum teneo promissorem. Si autem de rebus vel locis ecclesiasticis quae
tenebatis et non tenetis querimini, possunt et Iudaei se iustos dicere et iniquitatem nobis obicere,
quia locum in quo impie regnaverunt, modo Christiani possident. Quid ergo indignum, si ea quae
tenebant haeretici, secundum parem Domini voluntatem Catholici tenent? Ad omnes enim similes,
id est, ad omnes impios et iniquos illa vox Domini valet: Auferetur a vobis regnum Dei, et dabitur
genti facienti iustitiam 175. An frustra scriptum est: Labores impiorum iusti edent 176? Quapropter
magis mirari debetis, quod adhuc tenetis aliquid, quam quod aliquid amisistis. Sed neque hoc
miremini: paulatim enim cadit paries dealbatus. Respicite tamen Maximianistas, quae loca
tenebant; et quibus inde agentibus et expugnantibus pulsi sint. Et si haec pati iustitia est, et facere

31

