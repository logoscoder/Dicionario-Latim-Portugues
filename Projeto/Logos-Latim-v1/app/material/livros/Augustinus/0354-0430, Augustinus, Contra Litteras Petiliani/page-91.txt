Donatistae vincuntur sententia qua dannati sunt Maximianistae.
39. 45. Vos autem, cum obiciuntur vobis Maximianistae, trecentorum et decem concilii sententia
damnati; eodem concilio tot proconsularibus, tot Gestis municipalibus allegato oppugnati; de
basilicis quas tenebant, per iussa iudicum et civitatum auxilia proturbati; rursus a vobis cum eis
quos extra communionem vestram baptizaverant, sine ulla Baptisimi quaestione suscepti et
honorati; quid respondeatis non invenitis. Sententia quippe vincimini, non vera, sed vestra, qua
contenditis in eadem communione Sacramentorum, alios aliorum perire criminibus, et talem
quemque esse, qualis est homo a quo fuerit baptizatus; si nocens, nocentem; si innocens,
innocentem. Quae si vera sunt, ut alios innumerabiles omittam, Maximianistarum certe, quorum
scelus usque ad illorum similitudinem quos vivos terra sorbuit 96, in tam numeroso concilio vestri
exaggerarunt, vos crimina perdiderunt. Si autem Maximianistarum crimina vos non perdiderunt;
falsa sunt quae ita sentitis, et multo minus nescio qua non probata crimina Afrorum orbem terrarum
perdere potuerunt. Ac per hoc, sicut scribit Apostolus: Unusquisque suam sarcinam portat 97; et
nullius est Baptismus Christi, nisi Christi; et frustra promittit Petilianus ex hoc quod de
Maximianistis intendimus, in secundo libro se esse dicturum, nimis male sentiens de cordibus
humanis, quasi non intellegant eum non habere quid dicat.

Sine caritate unitatis sacramenta Christi non sunt salutaria.
40. 46. Nam si Baptismus, quem Praetextatus et Felicianus in Maximiani communione
ministraverunt, illorum fuit; cur a vobis, in eis quos baptizaverunt, tamquam Christi susceptus est?
Si autem vere Christi est, sicuti est, nec eis prodesse posset, qui eum cum scelere schismatis
habuissent; quid vos potestis dicere praestitisse illis, quos cum eodem Baptismo suscepistis, nisi ut
per vinculum pacis deleto crimine sceleratae divisionis, non cogerentur sancti lavacri Sacramentum
accipere quasi non haberent, sed sicut erat antea perniciosum, ita illis iam utile esse inciperet quod
haberent? Aut si hoc eis in vestra communione praestitum non est, quia nec praestari tale aliquid
schismaticis apud schismaticos posset; hoc tamen vobis in catholica communione praestatur, non
ut Baptismum accipiatis quasi desit vobis, sed ut ipse quem accepistis prosit vobis. Omnia quippe
Sacramenta Christi, non ad salutem, sed ad iudicium habentur sine caritate unitatis Christi. Sed
quia, non vera, sed vestra sententia est, per nescio quorum Baptismum traditorum periisse Christi
Baptismum de orbe terrarum; merito non invenitis quid respondeatis de recepto Baptismo
Maximianistarum.

Petil. non respondit quaestioni ab Aug. positae.
40. 47. Videte itaque et vigilantissime mementote, quemadmodum Petilianus nec ad ea ipsa
responderit, quae sibi ita proponit, unde aliquid loqui videatur. Illud autem olim dimisit omnino, nec
nobis dicere voluit, quia utique non potuit, nec usque ad finem voluminis sui aliquando dicturus est,
quod ex primis partibus Epistolae meae, quasi refellendum commemoravit. Additis quippe etiam
duobus verbis, quae me subtraxisse, quasi fortissima sua munimenta iactavit, nihilominus
immunitus iacet, non inveniens quid respondeat, cum quaeritur: Si conscientia sancte dantis
attenditur, quae abluat accipientis, unde sit eius abluenda conscientia, qui pollutam conscientiam
non sancte dantis ignorat; et si quis fidem sciens a perfido sumpserit, non fidem percipit, sed
reatum, unde fidem accepturus sit, non reatum, qui nesciens baptizatur a perfido; ad hoc eum iam
diu ex quo loquitur, nihil respondisse manifestum est.
40. 48. Deinceps perrexit ore maledico in vituperationem monasteriorum et monachorum, arguens
etiam me, quod hoc genus vitae a me fuerit institutum. Quod genus vitae omnino quale sit, nescit;
vel potius toto orbe notissimum nescire se fingit. Inde asserens me dixisse, Christum esse
baptistam, subiecit etiam quaedam verba ex Epistola mea, quasi hoc ex mea sententia dixerim,
quod ex vestra et ipsius dixi, et copiosissima atrocitate invectus est, quasi in me qui hoc dixerim;
cum illa quam reprehendit, non sit mea, sed ipsius et vestra sententia; quod paulo post dilucide,
quantum valuero, demonstrabo. Deinde conatus est nos docere multis et superfluis verbis, quod
non Christus baptizet, sed in eius nomine baptizetur, simul et Patris et Filii et Spiritus sancti, de qua
ipsa Trinitate dixit vel quod voluit vel quod potuit: Christum esse medium Trinitatis. Inde de nomine
Simonis et Bar Iesu magorum ingessit nobis quas eum libuit contumelias. Inde Optati
Thamugadensis causam pedetentim suspendens, ne illius perfunderetur invidia, non se, nec suos
de illo iudicare potuisse; et in eo ipso nos insimulans, quod meis ille suggestionibus pressus sit.
41. 49. Postremo conclusit Epistolam suos exhortans et monens ne decipiantur a nobis, et nostros
dolens quod eos peiores quam fuerant fecerimus. His igitur diligenter consideratis atque discussis,
quod ex ea ipsa Epistola quam scripsit, satis dilucide apparet, Petilianus non respondit omnino ad

91

