3. 6. PETILIANUS dixit: Conscientia namque dantis attenditur, quae abluat accipientis.
3. 7. AUGUSTINUS respondit: De conscientia Christi ergo securi sumus. Nam si quemlibet
hominem ponas, incerta erit accipientis mundatio, quia incerta conscientia est abluentis.
4. 8. PETILIANUS dixit: Nam qui fidem a perfido sumpserit, non fidem percipit, sed reatum.
4. 9. AUGUSTINUS respondit: Non est perfidus Christus; a quo fidelis homo fidem percipit, non
reatum. Credit quippe in eum qui iustificat impium, ut deputetur fides eius ad iustitiam 2.
5. 10. PETILIANUS dixit: Omnis res enim origine et radice consistit; et si caput non habet aliquid,
nihil est: nec quidquam bene regenerat, nisi bono semine regeneretur.

Christus est caput, origo et radix baptizati.
5. 11. AUGUSTINUS respondit: Quid te pro Christo vis opponere, sub quo te non vis ponere? Ille
est origo et radix caputque nascentis, de quo non timemus sicut de homine quolibet, ne forte sit
fictus et pessimus, et de origine pessima oriamur, de pessima radice surgamus, pessimo capiti
conformemur. Quis enim homo de homine securus sit, cum scriptum sit: Maledictus omnis qui spem
suam ponit in homine 3? Semen autem quo regeneramur, verbum Dei est, id est, Evangelium. Unde
Apostolus dicit: In Christo enim Iesu per Evangelium ego vos genui 4. Qui tamen etiam non caste
annuntiantes Evangelium, annuntiare permittit, et in hoc gaudet 5, quia etsi non caste
annuntiabant, sua quaerentes, non quae Iesu Christi 6, castum tamen erat quod annuntiabant. Et
dixerat Dominus de quibusdam talibus: Quae dicunt, facite; quae autem faciunt, facere nolite:
dicunt enim, et non faciunt 7. Si ergo caste annuntiatur quod castum est, etiam ipse annuntiator,
quia verbo consociatur, credentem congenerat: si autem ipse non regeneretur, castum tamen sit
quod annuntiat, nascitur credens non ex ministri sterilitate, sed ex veritatis fecunditate.

Baptizator non trasmittit peccatum nec sanctitatem.
6. 12. PETILIANUS dixit: Quae cum ita sint, fratres, quae potest esse perversitas, ut qui suis
criminibus reus est, alium faciat innocentem, dicente Domino Iesu Christo: " Arbor bona fructus
bonos facit, arbor mala malos fructus facit: numquid colligunt de spinis uvas? " 8. Et iterum: " Omnis
homo bonus de thesauro cordis sui profert bona; et omnis homo malus de thesauro cordis sui
profert mala " 9?

Responsio huic affirmationi.
6. 13. AUGUSTINUS respondit: Omnis homo etiamsi non sit suis criminibus reus, alterum non facit
innocentem, quia non est Deus: alioquin si ex innocentia baptizantis exspectatur ut fiat innocentia
baptizati, tanto erit quisque innocentior, quanto innocentiorem a quo baptizetur invenerit; et tanto
ipse minus erit innocens, quanto et ille a quo baptizatur. Et si forte contra aliquem tenet odium qui
baptizat, hoc et illi qui baptizatur, imputabitur. Utquid ergo miser currit ad Baptismum? Ut ei
dimittantur peccata sua, an ut imponantur aliena? An sicut navis mercatoris alia ponat, alia
suscipiat? Arborem autem bonam et fructum eius bonum, et arborem malam et fructum eius
malum, homines solemus intellegere, et opera eorum, sicut consequenter ostenditur in verbis, quae
tu quoque commemorasti: Bonus homo de bono thesauro cordis sui profert bona; et malus homo
de malo thesauro cordis sui profert mala 10. Cum autem Dei verbum praedicat, aut Dei
sacramentum ministrat, non de suo, si malus est, praedicat aut ministrat: sed deputabitur in eis, de
quibus dictum est: Quae dicunt, facite; quae autem faciunt, facere nolite 11: dicunt enim quae Dei
sunt, faciunt autem quae sua sunt. Nam si ita est, ut dicis, id est, fructus baptizantium ipsi baptizati
existimantur; magnum malum Africae denuntiatis, si tot Optati pullulaverunt, quotquot baptizavit
Optatus.

Baptismus mortuorum non prodest.
7. 14. PETILIANUS dixit: Et iterum: " Qui baptizatur a mortuo, non ei prodest lavatio eius " 12. Non
mortuum, corpus exanime, nec hominis funus dure porrectum asseruit esse baptistam; sed Dei non
habentem spiritum, qui mortuo comparatur, sicut alio loco discipulo manifestat, Evangelio
protestante. Ait discipulus eius: " Domine, permitte mihi sepelire patrem meum ". Ait illi Iesus: "

11

