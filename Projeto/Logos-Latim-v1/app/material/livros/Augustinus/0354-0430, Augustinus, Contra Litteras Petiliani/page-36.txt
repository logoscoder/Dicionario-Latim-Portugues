54. 123. PETILIANUS dixit: Si vero forte, quod nescio, daemonia pellitis, nec id vobis proderit; quia
nec fidei vestrae, nec meritis cedunt ipsa daemonia, sed in nomine Domini Iesu Christi pelluntur.
54. 124. AUGUSTINUS respondit: Gratias Deo, quia tandem confessus es posse valere invocatum
nomen Christi ad aliorum salutem, etiamsi a peccatoribus invocetur. Hinc ergo intellege, cum
Christi nomen invocatur, non obesse aliorum saluti aliena peccata. Nos autem quomodo invocemus
nomen Christi, non tuo iudicio nobis opus est, sed ipsius qui invocatur a nobis. Solus enim potest
nosse quo corde invocetur. Ex eius tamen verbis certi sumus, ab omnibus gentibus eum salubriter
invocari, quae benedicuntur in semine Abrahae 203.

Petil. recusat miracula Catholicorum.
55. 125. PETILIANUS dixit: Etsi prorsus virtutes et mirabilia faciatis, propter vestram nequitiam
nec sic vos Dominus novit, Domino ipso dicente: " Multi dicent mihi in illo die: Domine, Domine, in
nomine tuo prophetavimus, et in tuo nomine daemonia eiecimus, et in tuo nomine virtutes multas
fecimus. Tunc dicam illis, quoniam non novi vos; discedite a me, operarii iniquitatis " 204.

Maximum miraculum est caritas.
55. 126. AUGUSTINUS respondit: Agnoscimus verba Domini. Hinc et Apostolus ait: Si fidem
habeam ita ut montes transferam, caritatem autem non habeam, nihil sum 205. Hic ergo
quaerendum est quis habeat caritatem; invenies non esse nisi eos qui diligunt unitatem. Nam de
exclusione daemonum, et de potentia miraculorum, quoniam plerique talia non faciunt et tamen ad
regnum Dei pertinent, plerique autem faciunt et non pertinent, nec nostri nec vestri debent gloriari,
si qui forte ista possunt; quandoquidem nec Apostolos, qui vere ista salubriter atque utiliter
poterant, voluit Dominus gaudere de talibus, quando eis ait: Nolite in hoc gaudere quod daemonia
vobis subiecta sint, gaudete autem quod nomina vestra scripta sunt in coelo 206. Quapropter ista
quae ex Evangelio posuisti, et ego tibi possem dicere, si te viderem signorum virtutes operantem;
et tu mihi, si talia me facientem videres. Non ergo nobis dicamus quae possunt et ex alia parte dici;
et remotis ambagibus, quoniam ubi sit Ecclesia Christi quaerimus, ipsum qui eam suo sanguine
redemit, audiamus dicentem: Eritis mihi testes in Ierusalem, et in totam Iudaeam et Samariam, et
usque in totam terram 207. Huic Ecclesiae, quae per totam terram diffunditur, quisquis non
communicat, cui non communicet vides, si cuius ista verba sint audis. Quid est autem dementius,
quam Sacramentis Domini communicare, et verbis Domini non communicare? Hi utique dicturi sunt:
In nomine tuo manducavimus et bibimus; et audituri: Non novi vos 208; qui corpus eius et
sanguinem in Sacramento manducant et bibunt, et membra eius toto orbe diffusa, in Evangelio non
agnoscunt, et ideo in eis in iudicio non computantur.

Sequenda est Lex Domini: ne occidas.
56. 127. PETILIANUS dixit: Quod et si, ut ipsi putatis, Domini legem pure sequimini, de ipsa lege
sanctissima legaliter disputemus. Dicit apostolus Paulus: " Bona est lex, si quis ea legitime utatur "
209
. Lex ergo quid dicit? " Non occides " 210. Quod semel fecit Cain parricida, vos fratres saepius
occidistis.
56. 128. AUGUSTINUS respondit: Similes vobis esse nolumus; nam non desunt quae dicantur,
sicut et tu ista dicis, et quae sciantur, nam ista tu nescis; et quae ostendantur, nam tu ista non
ostendis.

Ne moechaberis.
57. 129. PETILIANUS dixit: Dictum est: " Non moechaberis " 211. Unusquisque vestrum si carnaliter
castus sit, spiritaliter moechus est, quia adulterat sanctitatem.
57. 130. AUGUSTINUS respondit: Possunt haec in quosdam veraciter dici, et nostros et vestros;
qui si utrisque nostrum displicent, nec nostri nec vestri sunt. Sed tu, quod in quosdam dicis, et nec
in ipsis probas, pro eo vis accipi ac si probaveris, non in aliquibus qui degenerant a semine
Abrahae, sed in omnibus gentibus quae benedicuntur in semine Abrahae 212.

Ne falsum testimonium reddas.
36

