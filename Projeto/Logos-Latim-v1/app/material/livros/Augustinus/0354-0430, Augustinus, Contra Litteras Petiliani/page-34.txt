neque ego me ipsum diiudico 190; et tu de universa terra, qua haereditas Christi dilatatur, audes
ferre sententiam! Deinde si satis absolutum tibi videtur quod dixisti: Qui non fuerit innocens, non
habet sanctitatem; quaero, si non habebat Saul sacramenti sanctitatem, quid in eo David
venerabatur? Si autem habebat innocentiam, quare innocentem persequebatur? Nam eum propter
sacrosanctam unctionem et honoravit vivum, et vindicavit occisum: et quia vel panniculum ex eius
veste praecidit, percusso corde trepidavit 191. Ecce Saul non habebat innocentiam, et tamen
habebat sanctitatem, non vitae suae (nam hoc sine innocentia nemo potest), sed sacramenti Dei,
quod et in malis hominibus sanctum est.

Non sufficit cognoscere Sacram Scripturam.
49. 113. PETILIANUS dixit: Nam si Legem perfidi nostis; sine iniuria ipsius Legis hoc dixerim, hanc
et diabolus novit. Namque Domino Deo in causa Iob iusti, quasi iustus ita de Lege respondit, sicut
scriptum est: " Dixit Dominus diabolo: Respexisti in puerum meum Iob, quia non est similis illi in
terra, homo sine malitia, verus Dei cultor, abstinens se ab omni malo, perseverans in simplicitate;
tu autem petisti ut omnem rem illius perderes sine causa. Et respondit diabolus, et dixit Domino:
Corium pro corio, et omne quodcumque habuerit homo pro anima sua dabit " 192. Ecce legaliter
loquitur, qui nititur contra Legem. Et iterum Dominum Christum sermonibus suis sic ausus est
attentare, sicut scriptum est: " Assumpsit diabolus Iesum in sanctam civitatem, et statuit eum
super pinnam templi, et dixit ei: Mitte te deorsum; scriptum est enim: Quia Angelis suis mandavit
de te, ut manibus tollant te, ne forte offendas ad lapidem pedem tuum. Ait Iesus: Iterum scriptum
est: Non tentabis Dominum Deum tuum " 193. Nostis, inquam, sicut diabolus, Legem, qui in suis
conatibus vincitur, et in actibus erubescit.

Diabolus est magister traditoris et tentavit Christum ut se praecipitaret.
49. 114. AUGUSTINUS respondit: Possem quidem quaerere abs te, in qua Lege scripta sint verba
quae diabolus dixit, cum sanctum virum Iob apud Deum criminaretur; si hoc mihi esset propositum
demonstrare, Legem quam dicis diabolum nosse, te ipsum non nosse; sed quia non inde inter nos
quaestio est, hoc praetermitto. Sic autem conatus es ostendere diabolum Legis peritum, quasi nos
dicamus omnes qui verba Legis noverunt iustos esse. Quid ergo te adiuvet quod de diabolo
commemorare voluisti, non video; nisi forte ut nobis veniret in mentem, quomodo ipsum diabolum
vos imitemini. Sicut enim ille contra latorem Legis proferebat verba Legis, sic et vos e verbis Legis
accusatis homines quos ignoratis, ut Dei promissis quae in ipsa Lege conscripta sunt resistatis.
Deinde vellem mihi diceres: Confessores illi vestri, quando se ipsos praecipitant, cui ducunt
martyrium? utrum Christo qui talia suggerentem diabolum repulit, an potius ipsi diabolo, qui talia
Christo facienda suggessit? Duae sunt maxime viles atque usitatae mortes eorum qui se ipsos
interimunt, laqueus et praecipitium. Tu certe dixisti in primis partibus huius epistolae: Laqueo
traditor periit, laqueum talibus dereliquit; hoc ad nos omnino non pertinet. Neque enim veneramur
nomine martyrum eos qui sibi collum ligaverunt. Quanto autem nos probabilius in vos dicimus:
Magister traditoris diabolus praecipitium Christo suadere voluit, et repulsus est? Quid ergo dicendi
sunt, quibus hoc suasit et auditus est? Quid enim, nisi inimici Christi, amici autem diaboli; discipuli
seductoris, condiscipuli traditoris? Spontaneas enim mortes ab uno magistro utrique didicerunt; ille
laqueum, isti praecipitium.
50. 115. PETILIANUS dixit: Sed ut vestra singula destruamus, si sacerdotes vos dicitis, sic a
Domino Deo dictum est per prophetam: " Ultio Domini super falsos sacerdotes ".

Quaere quid verum dicas.
50. 116. AUGUSTINUS respondit: Quaere potius quid verum dicas, non unde maledicas; et quid
doceas, non quid obicias.
51. 117. PETILIANUS dixit: Si cathedram vobis miseri vindicatis, ut superius diximus; habetis illam
profecto quam David propheta psalmographus pestilentiae cathedram pronuntiavit 194; vobis enim
iuste relicta est, quia eam sancti sedere non possunt.

Petil. non affert documenta, sed vana convicia.
51. 118. AUGUSTINUS respondit: Et haec non vides non aliqua esse documenta, sed vana
convicia. Hoc enim est illud quod paulo ante dixi: Verba Legis dicitis, sed in quos dicatis non

34

