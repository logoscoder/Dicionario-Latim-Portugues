praedictum est 341, posset quisquam iubere privatus. Habent ergo reges, excepta generis humani
societate, eo ipso quo reges sunt, unde sic Domino serviant, quomodo non possunt qui reges non
sunt.

Agitur de tribus pueris in fornace ignis proiectis.
92. 211. Ista ergo cum cogitant, audiunt et illud quod de tribus pueris ipse commemorasti, et
audiunt solemnitate mirabili. Tunc enim eadem Scriptura maxime in Ecclesia cantatur, quando ipsa
festivitas ferventiores facit etiam eos qui cetero anno pigriores sunt. Quid ergo putatis animi habere
christianos imperatores, cum audiunt tres pueros missos in caminum ignis ardentis, quia regi ad
iniquitatem adorandi simulacri consentire noluerunt 342; nisi ut cogitent piam libertatem sanctorum
nec regia potestate, nec poenae immanitate posse superari? gaudeantque se non esse ex numero
talium regum, qui contemptores idolorum quasi sacrilegos puniebant. Porro autem cum in
consequentibus audiunt, eumdem regem, non solum puerorum, sed et flammarum Deo servientium
tanto miraculo territum, etiam ipsum coepisse Deo servire in timore, et exsultare cum tremore 343,
et apprehendisse disciplinam; nonne intellegunt ideo ista esse conscripta, et tanta celebritate
recitari, ut et servis Dei ne ad sacrilegium regibus cedant, et ipsis regibus ut ad religionem Deo
credant, proponantur exempla? Volentes ergo et isti ex ipsius admonitione psalmi, quem tu quoque
inseruisti scriptis tuis, intellegere, et erudiri, et servire Domino in timore, et exsultare cum tremore,
et apprehendere disciplinam, quam intente audiunt quid ille rex postea dixerit. Dixit enim
propositurum se decretum omnibus populis quibus imperitabat, ut quicumque dixissent
blasphemiam in Deum Sidrac, Misac, Abdenago, interirent, et domus eorum dispergerentur 344. Et si
hoc eum decrevisse cognoscunt, ne blasphemaretur Deus temperator ignium, et liberator trium
puerorum; profecto cogitant quid decernere debeant in regno suo, ne in suis fidelibus idem ipse
Deus exsuffletur remissor peccatorum, et liberator iam totius orbis terrarum.

Si reges persequuntur Donatistas non sunt persecutores.
92. 212. Vide itaque, cum adversus vos aliquid pro unitate catholica reges christiani constituunt, ne
forte in labiis vestris tamquam Scripturarum divinarum imperitos eos arguatis, in corde autem
vestro satis doctos esse doleatis. Quis enim ferat istam vestram sacrilegam odiosamque fallaciam,
in ipso uno Daniele reges accusare, quia in lacum leonum missus est; et reges non laudare, quia
sublimiter honoratus est; cum etiam quando missus est, magis eum salvum futurum, quam
moriturum, ipse rex crederet, et de illo sollicitus non coenaret? Deinde audetis dicere Christianis:
Quid vobis est cum regibus saeculi? quia Daniel a rege persecutionem passus est; et non respicere
ipsum Danielem somnia regibus fideliter interpretantem, dominum regem appellantem, munera et
honores accipientem? Itemque et in eisdem tribus pueris, quod recusantes adorare statuam in
flammas missi sunt, invidiae flammas de regibus excitare 345; quod autem a rege sic praedicati et
sic honorati sunt, tacere et abscondere? Ecce rex fuerit persecutor, cum obiecit leonibus Danielem:
quid cum eo salvo recepto gaudens et gratulans inimicos eius dilaniandos et consumendos eisdem
leonibus misit, fuit persecutor, an non fuit? Volo respondeas. Si enim fuit, cur ei Daniel ipse non
restitit, cum praesertim tanta familiaritate facillime potuisset? et nobis dicitis, ut reges ab hominum
persecutione revocemus? Si autem propterea persecutor non fuit, quia scelus in sanctum virum
commissum iustissime vindicavit; quomodo vindicandum est a regibus, quod Christi Sacramenta
exsufflantur, si Prophetae membra, quia in periculum missa sunt, sic vindicari meruerunt? Item
concedo et manifestum est, persecutorem fuisse regem, cum tres pueros, quod simulacrum
adorare noluerint, misit in flammam: sed quaero utrum fuerit persecutor, cum illud decretum
proposuit, ut interirent et domus eorum vastarentur, qui blsphemarent unum Deum verum? Si enim
persecutor fuit, cur ad verba persecutoris respondetis: Amen 346? Si autem non fuit, cur eos
persecutores dicitis, qui vos a blasphemiae furore deterrent? Si enim cogunt vos supplicare idolo,
illi sunt similes impio regi, vos tribus pueris; si autem prohibent repugnare Christo, vos estis impii,
si hoc facitis. Quid sint autem illi, si hoc terribiliter vetant, ego non dico: tu inveni aliud quod dicas,
si pios imperatores non vis dicere.

emenda ergo.
92. 213. Si haec exempla de Daniele et tribus pueris ego commemorassem, fortasse resisteres, et
in haec nostra tempora ex illis temporibus sumi non debuisse clamares. Deo gratias, quod ea ipse
posuisti, ad id quidem quod volebas, sed vides ea potius valuisse ad id quod nolebas. Annon est
ista vestra fallacia; sed error humanus est? Utinam ita sit. Emenda ergo; ne timeas, non inde eris
minor; imo vero maioris ingenii est, animositatis flammas confitendo exstinguere, quam falsitatis
nebulas intellegendo vitare.

54

