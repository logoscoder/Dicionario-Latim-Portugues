loquebatur, qui tunc quando illam scribebat Epistolam, cum illo erant. Non enim omnes qui erant
ubicumque Christiani, sua quaerebant, non quae Iesu Christi. De his ergo, ut dixi, haec ingemuit,
quos eo tempore cum ista scriberet secum habebat. Quos enim alios tangit, cum alibi dicit: Foris
pugnae, intus timores 268; nisi eos quos tanto vehementius, quanto interius metuebat? Si ergo
velles imitari Paulum, intus esses falsorum fratrum tolerator, non foris innocentium calumniator.

Cui non habet caritatem fides non prodest.
77. 171. PETILIANUS dixit: Nam qualis fides in vobis est, quae non habet caritatem? Paulo ipso
dicente: " Si linguis hominum loquar, et Angelorum scientiam habeam, caritatem autem non
habeam, ita sum tamquam aeramentum tinniens, aut cymbalum concrepans. Aut si habuero
prophetiam, et noverim omnia sacramenta et omnem scientiam, et si habuero omnem fidem, ita ut
montes transferam, caritatem autem non habeam, nihil sum. Et si distribuero omnem substantiam
meam pauperibus, et tradidero corpus meum ut ardeam, caritatem autem non habeam, nihil mihi
prodest " 269.

Extra Ecclesiam caritas non prodest.
77. 172. AUGUSTINUS respondit: Hoc est quod paulo ante dixi, pelle te ovina contegi velle, ut si
fieri potest, prius te ovis mordentem sentiat, quam praesentiat venientem. Nonne ista est caritatis
laus, quae vestram calumniam solet lucidissima veritate convincere? An ideo arma ista nostra non
erunt, quia vos ea praeoccupare conamini? Prorsus haec iacula viva sunt: undecumque iactentur,
agnoscunt quos perimant. Si a nobis missa fuerint, in vobis haerebunt: si a vobis mittuntur, in vos
retorquentur. His enim nos apostolicis verbis, commendantibus eminentiam caritatis, vobis solemus
ostendere quomodo non prosit hominibus, quamvis in eis sint vel Sacramenta vel fides, ubi caritas
non est; ut cum ad unitatem catholicam venitis; intellegatis quid vobis confertur, et quantum sit
quod minus habebatis: caritas enim christiana nisi in unitate Ecclesiae non potest custodiri; atque
ita videatis sine illa nihil vos esse, etsi Baptismum et fidem teneatis, et per illam etiam montes
transferre possitis. Quod si haec et vestra sententia est, non in nobis detestemur et exsufflemus vel
Dei Sacramenta quae novimus, vel ipsam fidem; sed teneamus caritatem, sine qua et cum
Sacramentis et cum fide nihil sumus. Tenemus autem caritatem, si amplectimur unitatem;
amplectimur autem unitatem, si eam non per verba nostra in parte confingimus, sed per verba
Christi in unitate cognoscimus.

Caritas non persequitur.
78. 173. PETILIANUS dixit: Et iterum: " Caritas enim magnanima est et benigna; caritas non
aemulatur, non agit perperam, non inflatur, non est ambitiosa, non quaerit quae sua sunt ". Vos
autem quaeritis aliena. " Non irritatur, non cogitat malum, non gaudet super iniquitate, congaudet
autem veritati: omnia tolerat, omnia sustinet: caritas numquam excidet " 270. Hoc est breviter
dicere: Non persequitur caritas, non adversum ceteras animas imperatores inflammat, non aliena
diripit, non etiam homines quos spoliarit occidit.

Qui habent caritatem congaudent veritati.
78. 174. AUGUSTINUS respondit: Quoties tibi dicturus sum: haec si non probatis, ad neminem
pertinent; si autem probatis, ad nos non pertinent; sicut nec ad vos, quae vestri quotidie
committunt per scelera furiosorum, per luxurias vinolentorum, per caecitatem praecipitatorum, per
tyrannidem raptorum? Quis non videat verum esse quod clamo? Sed nunc si esset in te caritas,
congauderet veritati. Quam enim eleganter sub pelle ovina dicitur: Caritas omnia tolerat, omnia
sustinet 271! Ubi autem ventum fuerit ad examen, lupini dentes operiri non possunt. Cum enim
caritas te, propter id quod dictum est: Sustinentes invicem in dilectione, studentes servare
unitatem spiritus in vinculo pacis 272, etiamsi qua mala intus nosses, cogeret, non eis quidem
consentire, sed tamen ea si prohibere non poteras sustinere, ne propter malos ventilabro ultimo
separandos, nunc a bonorum societate pacis vinculum abrumperes; foras vento levitatis excussus,
paleae crimen obicis tritico, et quae fingis de malis, per contagionem valere et in bonis affirmas. Et
cum Dominus dixerit: Ager est hic mundus, messis autem est finis saeculi 273; cum de frumentis et
zizaniis dixisset: Sinite utraque crescere usque ad messem 274; tu laboras verbis tuis, ut frumenta
iam per totum agrum defecisse, et ad exiguam particulam vestram remansisse credantur; dum vis
ut habeatur Christus mendax, tu autem verax. Et loqueris quidem contra conscientiam tuam; neque
enim vere quisquam quoquo modo intuens Evangelium, audet in animo suo dicere, per tot<as>
gentes in quibus pene una voce respondetur Amen, et cantatur Alleluia 275, non esse Christianos. Et

43

