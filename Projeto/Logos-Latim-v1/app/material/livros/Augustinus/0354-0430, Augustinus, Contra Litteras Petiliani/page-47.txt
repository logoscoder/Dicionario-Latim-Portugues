Multum interest inter verba Donatistarum et verba Christi.
84. 187. Dicit etiam quasi praeceptor benignissimus: Qui non vis bonum eligere, vivere te nolle
damnasti. Ita vero, si vestris criminationibus crederemus, bene viveremus; quia Dei promissionibus
credimus, vivere nos nolle damnamus. Bene, ut arbitror, meministis quid Apostoli dixerint Iudaeis,
quando Christum praedicare prohibebantur: hoc ergo et nos dicimus, ut respondeatis nobis, utrum
Deo magis obediendum sit, an hominibus 289. Traditores, thurificatores, persecutores, verba sunt
hominum contra homines. In sola dilectione Donati remansit Christus: verba sunt hominum
extollentium gloriam hominis sub nomine Christi, ut gloria minuatur ipsius Christi. Scriptum est
enim: In lata gente gloria regis; in diminutione autem populi contritio principis 290; haec ergo verba
sunt hominum. At illa in Evangelio: Quia oportebat Christum pati, et resurgere tertia die, et
praedicari in nomine eius poenitentiam et remissionem peccatorum per omnes gentes,
incipientibus ab Ierusalem 291; verba sunt Christi commendantis gloriam quam accepit a Patre in
latitudine regni sui. Utrisque auditis, hanc Ecclesiae communionem potius eligimus, et hominum
verbis Christi verba praeponimus. Rogo: quis est qui nos dicat mala legisse, nisi qui Christum dicit
mala docuisse?

Deus non iussit inferri mortem schismaticis.
85. 188. PETILIANUS dixit: Numquid igitur caedem vel schismaticis Deus iussit inferri? Qui si
omnino praeciperet, vos deberetis occidi ab aliquibus Scythis ac Barbaris, non tamen a Christianis.

Aug.: sed non sumus schismatici.
85. 189. AUGUSTINUS respondit: Vestri Circumcelliones quiescant, et nolo nos de Barbaris terreas.
Utrum autem schismatici nos simus an vos, nec ego nec tu, sed Christus interrogetur, ut indicet
Ecclesiam suam. Lege ergo Evangelium; et respondet tibi: In Ierusalem et in totam Iudaeam et
Samariam, et usque in totam terram 292. Quisquis igitur in Ecclesia non invenitur, iam non
interrogetur, sed aut correctus convertatur, aut correptus non conqueratur.

Deus non laetatur sanguine.
86. 190. PETILIANUS dixit: Neque enim Dominus Deus humano sanguine aliquando laetatus est,
cum occisorem fratris Cain in vita carnifice voluerit permanere.

Donatistae interimunt omnes homines odio.
86. 191. AUGUSTINUS respondit: Si occisori fratris Deus noluit inferri mortem, sed relinqui
carnificem vitam; vide ne forte hoc sit, quod cum regis cor in manu Dei sit 293, unde multas ad vos
commonendos et corripiendos leges ipse constituit, nulla tamen lex regia vos iussit occidi; fortasse
propterea, ut quicumque vestrum in pertinaci sacrilegi furoris aura persistunt, Cain parricidae
supplicio, vita carnifice crucientur. Legimus enim multos a famulo Dei Moyse misericorditer
interfectos; nam in eo quod pro eorum nefario sacrilegio sic est Dominum deprecatus, ut diceret:
Domine, si dimittis illis peccatum, dimitte; sin autem, dele me de libro tuo 294; ineffabilis eius caritas
et misericordia satis apparet. Numquid ergo subito crudelis effectus est, cum de monte descendens
tot millia iuberet occidi? Considerate itaque ne forte maiore iracundia Dei per tot leges adversus
vos latas a nullo Imperatore iussi fueritis occidi. An illi fratricidae non vos comparandos putatis?
Audite Dominum per prophetam dicentem: Ab ortu solis usque ad occasum glorificatum est nomen
meum in nationibus, et in omni loco incensum admovebitur nomini meo, et hostia pura. Magnum
nomen meum in nationibus, dicit Dominus omnipotens 295. Huic fraterno sacrificio super quod
respicit Deus, invidere vos per calumnias vestras ostenditis; et si quando audieritis, a solis ortu
usque ad occasum laudari nomen Domini 296; quod est vivum sacrificium, de quo dictum est:
Immola Deo sacrificium laudis 297; ita concidet vultus vester, ut illius homicidae. Sed quia universum
orbem interimere non potestis, odio ipso rei tenemini, dicente Ioanne: Qui odit fratrem suum,
homicida est 298. Et utinam innocens frater in vestrorum potius Circumcellionum tela trucidandus,
quam in vestram linguam rebaptizandus incurrat!

Christus moriendo instituit formam moriendi, non occidendi.

47

