Potest homo certus esse de alicuius conscientia?
3. 4. Sed quomodo et de istis securi erunt, si conscientia dantis attenditur, quae latet oculos
accepturi? Ita secundum eorum sententiam fit salus illa spiritalis incerta, dum contra Scripturas
sanctas, quae dicunt: Bonum est confidere in Domino, quam confidere in homine 2; et: Maledictus
omnis qui spem suam ponit in homine 3: spem baptizandorum auferunt a Domino Deo, et in homine
ponendam esse persuadent. Unde fit omnino ut non incerta, sed prorsus nulla sit salus, quia:
Domini est salus 4; et: Vana salus hominis 5. Itaque quisquis in homine spem posuerit, etiam quem
iustum et innocentem novit, maledictus est. Unde et apostolus Paulus eos qui dicebant se Pauli
esse, obiurgat, et dicit: Numquid Paulus pro vobis crucifixus est? aut in nomine Pauli baptizati estis?
6

Quid est origo, radix et caput baptizati?
4. 5. Quapropter, si errabant illi, et nisi corrigerentur, perirent, qui volebant esse Pauli; quae
tandem spes eorum est, qui quaerunt esse Donati? Id enim agunt isti, ut origo, radix, et caput
baptizati non nisi ille sit a quo baptizatur. Ita fit ut, quoniam plerumque qualis sit baptizator
incertum est, incerta origine, incerta radice, incerto capite, spes etiam omnis incerta sit. Et cum
fieri possit, ita esse conscientiam dantis, ut scelerata atque maculosa sit, et hoc ignoret accipiens;
consequenter fit ut scelerata origine, scelerata radice, scelerato capite, spes quoque baptizati vana
et inanis existat. Quippe cum iste in epistola sua ponat, et dicat: Omnis enim res origine et radice
consistit, et si caput non habet aliquid, nihil est. Cumque originem et radicem et caput baptizati,
hominem a quo baptizatur, velit intellegi; quid prodest misero baptizato, quod ignorat quam malus
sit baptizator eius? Ignorat enim se malum habere caput, aut omnino se esse sine capite. Tamen
quae spes est illi, cui sive scienti, sive nescienti, caput pessimum aut nullum est? Numquid ipsa
ignorantia fit ei caput, cui suus baptizator vel malum caput vel nullum est? At hoc quisquis
putaverit, vere sine capite est.

Christus est caput, origo et radix.
5. 6. Nos ergo quaerimus, quia dixit iste: Qui fidem a perfido sumpserit, non fidem percipit, sed
reatum; statimque connexuit, dicens: Omnis enim res origine et radice consistit, et si caput non
habet aliquid, nihil est: quaerimus itaque nos, cum ille baptizator perfidus latet, si tunc ille quem
baptizat, fidem percipit, non reatum: si tunc ei non est baptizator eius origo et radix et caput, quis
est a quo accipit fidem? ubi est origo de qua oritur? ubi radix unde germinat? ubi caput unde
incipit? An forte cum baptizantem perfidum ille qui baptizatur ignorat, tunc Christus dat fidem, tunc
Christus est origo et radix et caput? O humana temeritas et superbia! cur non sinis potius ut
semper Christus det fidem, christianum dando facturus? Cur non sinis ut semper sit Christus origo
christiani, in Christo radicem christianus infigat, Christus christiani sit caput? Neque enim etiam
cum per sanctum et fidelem dispensatorem gratia spiritalis credentibus impertitur, dispensator ipse
iustificat, ac non ille unus de quo dictum est, quod iustificat impium 7? Aut vero apostolus Paulus
caput est et origo eorum, quos plantaverat, aut Apollo radix est eorum quos rigaverat; ac non ille
qui eis in credendo fidem dederat: cum idem dicat: Ego plantavi, Apollo rigavit; sed Deus
incrementum dedit: itaque neque qui plantat est aliquid, neque qui rigat; sed qui incrementum dat
Deus 8. Nec radix eorum erat ipse; sed potius ille qui ait: Ego sum vitis; vos estis sarmenta 9. Caput
etiam eorum quomodo esse poterat, cum dicat, nos multos unum esse corpus in Christo, ipsumque
Christum caput esse universi corporis, pluribus locis apertissime praedicet?

Quid ex affirmationibus auctoris consequitur.
6. 7. Quapropter sive a fideli, sive a perfido dispensatore sacramentum Baptismi quisque percipiat,
spes ei omnis in Christo sit, ne sit maledictus qui spem suam ponit in homine 10. Alioquin si talis
quisque in gratia spiritali renascitur, qualis est ille a quo baptizatur, et cum manifestus est qui
baptizat homo bonus, ipse dat fidem, ipse origo et radix caputque nascentis est; cum autem latet
perfidus baptizator, tunc quisque a Christo percipit fidem, tunc a Christo ducit originem, tunc in
Christo radicatur, tunc Christo capite gloriatur: laborandum est omnibus qui baptizantur, ut
baptizatores perfidos habeant, et ignorent eos. Quamlibet enim bonos habuerint, Christus est
utique incomparabiliter melior, qui tunc erit baptizati caput, si perfidus lateat baptizator.

Responsiones Catholicae ad Donatistas.

2

