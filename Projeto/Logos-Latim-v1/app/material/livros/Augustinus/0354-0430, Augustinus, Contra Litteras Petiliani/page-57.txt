furor ut neminem metuat, vult cum suo periculo vel timeri; sic, sic ad arcem malitiae confugitis,
innocentium damna vel poenas sine vestra formidine spectaturi. Si hoc est vitare periculum, fugere
sub ruinam; necnon etiam damnabilis fides est, fidem latroni servare. Postremo dementis lucri
commercium est, vestras animas perdere, ne divitias amittatis. Dicit enim Dominus Christus: " Si
omnem mundum lucrifacias, et animam tuam perdas, quid dabis commutationem pro anima tua? "
354
.

Aug. hortatur Donatistas ad salvandas animas et non ad salvanda bona.
98. 226. AUGUSTINUS respondit: Utilis esset ista exhortatio, fateor, si ea quisquam in bona causa
uteretur. Omnino bene deterruisti homines, divitias praeponere animae suae. Sed vos qui haec
audistis, et nos paululum audite; hoc enim et nos dicimus, sed attendite quemadmodum. Si vobis
minantur reges auferre divitias, quia Iudaei secundum carnem non estis, aut quia idola vel
daemonia non colitis, aut quia in nullas haereses transferimini, sed in unitate catholica permanetis;
eligite potius perire divitias vestras, ne ipsi pereatis; sed nec aliud quidquam, nec ipsam
temporalem vitam saluti aeternae quae in Christo est praeferatis. Si autem reges vobis propterea
damna vel damnationem minantur, quia estis haeretici; terrent vos illi, non crudelier, sed
misericorditer; vos autem non fortiter, sed pertinaciter non timetis. Audite ergo Petrum dicentem:
Quae autem gloria est, si peccantes poenas patimini? 355, ut neque hic habeatis terrena solatia, nec
in futuro saeculo vitam aeternam; sed et hic angustias infelicium, et ibi gehennas haereticorum?
Vides ergo tu, frater, cum quo mihi nunc res est, prius te debere ostendere utrum teneas veritatem,
et tunc exhortari homines, ut pro ea tenenda parati sint carere omnibus quae temporaliter tenent;
cum hoc non ostendas; quia non potes; non quia ingenium deest, sed quia mala causa est; cur
festinas exhortationibus tuis facere homines et mendicos et imperitos, et egentes et errantes, et
pannosos et contentiosos, et famelicos et haereticos, et in hoc saeculo bona temporalia perdentes
et in Christi iudicio mala aeterna invenientes? Cautus autem filius, qui timendo flagellum patris
recedit a cubili serpentis, nec vapulat, nec perit. Qui autem dolores disciplinae prae sua perniciosa
voluntate contemnit, et vapulat, et perit. Iam non intellegis, vir diserte, quoniam qui pro pace
Christi omnibus terrenis caruerit, Deum habet; qui autem pro parte Donati vel paucos nummos
perdiderit, cor non habet?

Nos sumus pauperes spiritu non divites.
99. 227. PETILIANUS dixit: Nos autem pauperes spiritu 356, non divitiis metuimus, sed divitias
formidamus. Nos nihil habentes, et omnia possidentes 357, censum animam credimus, nostrisque
poenis et sanguine aeternas divitias coeli mercamur, siquidem Dominus dicit, " Qui perdiderit
substantiam suam, centuplum recipiet eam ".

Paupertas sine caritate nihil est.
99. 228. AUGUSTINUS respondit: Et hoc ad rem pertinet commonere quemadmodum scriptum est.
Nam ubi nihil impedit intentionem meam, si quid de Scripturis fallis aut falleris, nihil curo. Non ergo
ita scriptum est: Qui perdiderit substantiam suam; sed: Qui perdiderit animam suam propter me 358.
De substantia vero non scriptum est: Qui perdiderit; sed: Qui dimiserit 359; nec solam substantiam
pecuniae, sed et multa alia. Tu autem interim non perdidisti substantiam; utrum vero dimiseris,
quod sic de paupertate gloriaris, nescio; si forte scit hoc collega meus Fortunatus, quia in eadem
civitate estis, numquam mihi indicavit, quia numquam quaesieram. Verumtamen etiamsi hoc
fecisti, tu ipse contra te in hac ipsa tua epistola commemorasti apostolicum testimonium: Si
distribuero omnia mea pauperibus, et tradidero corpus meum ut ardeam, caritatem autem non
habeam, nihil mihi prodest 360. Si enim haberetis caritatem, non obiceretis ignaro, et vobis incognito
orbi terrarum, nec ipsa saltem probata crimina Afrorum. Si haberetis caritatem, non in vestris
calumniis fingeretis, sed in verbis Domini manifestissime expressam, usque in totam terram 361,
cognosceretis unitatem. Si autem hoc non fecisti, quid gloriaris quasi feceris? Itane vero divitias
formidatis, ut nihil habentes omnia possideatis? Dic ista collegae tuo Crispino, qui modo iuxta
Hipponem nostram comparavit fundum, ubi mergeret homines in profundum. Unde hoc et ego
nimium novi; tu forte nescis, et ideo securus clamas: Divitias formidamus. Unde miror quod ista vox
tua, ut ad nos perveniret, ipsum transiliit. Inter Constantinam quippe ubi tu es, et Hipponem ubi ego
sum, Calama ubi ille est, vicinior quidem nobis, sed tamen interposita est. Miror ergo quomodo non
ille prior excepit hanc vocem, et repercussit ne transiret ad nos, et adversus te divitiarum laudes
multo copiosius recitavit. Non solum enim non formidat ille divitias, sed et amat. Et certe de cetero
priusquam edas, recita illi talia; si non emendaverit, respondemus. Tu autem, si verum est quod
pauper sis, ibi habes fratrem meum Fortunatum: facilius inde placere poteris illi collegae meo,
quam huic tuo.

57

