22. 24. Quid, si vos sancta et vera Christi Ecclesia convinceret atque superaret, etiamsi nos nulla
vel falsa, vos autem aliqua et vera traditionis documenta teneretis, quid iam vobis restet, nisi ut, si
vultis, pacem diligatis; si autem non vultis, saltem obmutescatis? Etenim quaecumque modo
proferretis, facillime et verissime dicerem, tunc Ecclesiae plenariae et catholicae unitati, iam per tot
gentes diffusae atque firmatae, vos ea probare debuisse, ut vos intus essetis, illi autem quos
convinceretis, pellerentur foras. Quod si conati estis facere, procul dubio probare non potuistis, et
victi vel irati vos ab innocentibus qui damnare incerta non possent, immani sacrilegio separastis. Si
autem nec conati estis id agere, nimis exsecrabili et impia caecitate vos a frumentis Christi, quae
per totum agrum, id est, totum mundum usque ad finem crescunt, paucis in Africa zizaniis offensi
praecidistis.

Alia contradictio in Donatistis.
23. 25. Postremo, testamentum a quibusdam persecutionis tempore flammis traditum perhibetur:
nunc undecumque prolatum est recitetur. Certe in exordio promissionum testatoris id invenitur
Abrahae dictum: In semine tuo benedicentur omnes gentes 37: et hoc quid sit, verax interpretatur
Apostolus: In semine, inquit, tuo, quod est Christus 38. Nullius traditio fidem Dei evacuavit.
Communicate omnibus gentibus: et tunc vos testamentum a pernicie flammarum conservasse
gloriamini. Si autem non vultis, quae pars potius credenda est, quod testamento institerit exurendo,
nisi quae non vult consentire prolato? Quanto enim certius sine aliqua temeritate sacrilega, ille
traditoribus successisse iudicatur, qui nunc lingua persequitur testamentum, quod illi flamma
persecuti perhibentur? Obicitis persecutionem: respondent vobis frumenta dominica: Aut iuste
factum est, aut palea nostra fecit. Quid ad haec dicitis? Obicitis quod Baptismum non habeamus:
respondent vobis eadem frumenta dominica, formam Sacramenti etiam intus quibusdam nihil
prodesse, sicut Simoni Mago baptizato non proderat 39; multo magis nihil prodesse iis qui foris sunt:
inesse illis tamen discedentibus hinc probari quia redeuntibus non restituitur. Numquid igitur nisi
impudentissime poteris adversus ista frumenta clamare, et dicere pseudoprophetas vestitos
pellibus ovium, intus autem lupos rapaces: quandoquidem malos in unitate catholica vel non
noverunt, vel pro unitate tolerant quos noverunt?

Donatistae si amarent pacem, non discinderent unitatem.
24. 26. Vestros autem fructus si consideremus; omitto tyrannicas in civitatibus et maxime in fundis
alienis dominationes, omitto furorem Circumcellionum, et praecipitatorum ultro cadaverum cultus
sacrilegos et profanos, bacchationes ebrietatum, et sub uno Optato Gildoniano decennalem totius
Africae gemitum: omitto ista, quia sunt in vobis quidam qui haec sibi displicere, ac semper
displicuisse proclament; sed ea se dicunt, quia comprimere non possunt, pro pace tolerare: ubi se
iudicio suo condemnant; quia si amarent pacem, non discinderent unitatem. Nam quae tanta
dementia est, pacem in ipsa pace velle relinquere, et eam in dissensione velle retinere? Itaque
propter eos qui mala eiusdem partis Donati, quae omnes vident et reprehendunt, fingunt se non
videre, usque adeo ut etiam de ipso Optato dicant: Quid fecit? Quis eum accusavit? quis convicit?
Ego nescio, non vidi, non audivi. Propter hos ergo qui se manifesta ignorare confingunt, exorti sunt
Maximianistae, in quibus eis oculi pateant, et ora claudantur: aperte se separant, aperte altare
contra altare erigunt, aperte in concilio sacrilegi et viperae, et veloces ad effundendum sanguinem,
et Dathan et Abiron et Chore comparandi appellantur, et asperis verbis detestati damnantur, aperte
recipiuntur rursus in honoribus suis cum baptizatis suis. Hi sunt fructus eorum, pro Donati pace ista
facientium ut pelle ovina se contegant, et Christi pacem in toto orbe terrarum recusantium ut intus
sint lupi rapaces.

Schisma est maximum scelus donatistam.
25. 27. Nihil me praetermisisse arbitror eorum, quae iste in epistola sua posuit, duntaxat quae in
ea parte, ad quam pervenimus, potui reperire: prodant etiam reliquam partem, ne forte ibi sit
aliquid quod refelli non possit. Haec autem, quae Domino adiuvante respondimus, admoneo
Caritatem vestram, ut non solum petentibus detis, sed etiam non petentibus ingeratis.
Respondeant si quid volunt: et si nobis nolunt, saltem ad suos litteras mittant, quas tamen nobis
occultari non iubeant; quod si faciunt, apertissime fructus suos produnt, quibus lupi rapaces induti
pellibus ovium demonstrentur 40, qui occulte insidiantur ovibus nostris, et aperte pastoribus
respondere formidant. Nos eis tantummodo schismatis crimen obicimus, quo penitus omnes involuti
unt: non quorumdam eorum crimina, quae sibi quidam eorum displicere respondeant. Ipsi vero si
nobis aliena crimina non obiciant, non habent quod obiciant: et ideo se ab scelere schismatis
defendere omnino non possunt; quia sive propter falsa et a se conficta, sive etiam propter vera, sed

7

