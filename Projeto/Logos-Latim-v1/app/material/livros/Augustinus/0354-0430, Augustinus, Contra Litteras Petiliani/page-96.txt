quibus primum respondimus, haec sunt testimonia Scripturarum, quae nobis putavit adversa: Arbor
bona bonos fructus facit, et arbor mala malos fructus facit; numquid colligunt de spinis uvas? 126 et
iterum: Omnis homo bonus de thesauro cordis sui profert bona, et omnis homo malus de thesauro
cordis sui profert mala 127; et iterum: Qui baptizatur a mortuo, non ei prodest lavatio eius 128. His
testimoniis volens ostendere talem fieri eum qui baptizatur, qualis fuerit a quo baptizatur. Ego
contra quemadmodum accipienda essent haec testimonia, et quod eius intentionem nihil
adiuvarent ostendi. Cetera vero quae posuit dicta in malos et sceleratos homines, non esse
adversus frumenta dominica, sicut praedicta et promissa sunt, toto orbe diffusa, et potius a nobis
contra vos posse dici satis edocui. Recensete, et invenietis.

Resumuntur propositiones Aug.
50. 62. At vero ego quae posui pro Ecclesiae catholicae assertione, ista sunt: quod ad Baptismum
attinet, ne id quod gratia Dei regeneramur, mundamur, iustificamur, danti homini tribuatur: Bonum
est confidere in Domino, quam confidere in homine 129; et: Maledictus omnis qui spem suam ponit
in homine 130; et quia: Domini est salus 131; et: Vana salus hominis 132; et quia: Neque qui plantat est
aliquid, neque qui rigat, sed qui incrementum dat Deus 133; et quia ille in quem creditur iustificat
impium, ut deputetur fides eius ad iustitiam 134. Propter ipsius vero Ecclesiae unitatem quae in
omnibus gentibus dilatatur, cui vos non communicatis, haec testimonia posui de Christo esse
praedicta, quia dominabitur a mari usque ad mare, et a flumine usque ad terminos orbis terrae 135;
et: Dabo tibi gentes haereditatem tuam, et possessionem tuam terminos terrae 136. Et quod
testamentum Dei factum ad Abraham pro nostra, hoc est, catholica communione recitetur, ubi
scriptum est: In semine tuo benedicentur omnes gentes 137; quod semen interpretatur Apostolus
dicens: Et semini tuo, quod est Christus 138. Unde apparet in Christo, non solum Afros aut Africam,
sed omnes gentes habituras benedictionem, per quas catholica dilatatur Ecclesia, tanto ante
promissum. Et quod palea cum frumentis sit usque ad ultimam ventilationem, ne quisquam per
calumnias criminum alienorum sacrilegium suae separationis excuset, quod reliquerit et deseruerit
omnium gentium communionem. Et ne propter malos dispensatores, hoc est praepositos, societas
christiana dividatur, etiam illud testimonium posui: Quae dicunt, facite; quae autem faciunt, facere
nolite; dicunt enim et non faciunt 139. Haec ille testimonia de Scripturis sanctis a me posita, nec
ostendit quemadmodum aliter accipi deberent, ut non ea pro nobis neque contra vos esse
ostenderet, nec omnino attingere voluit; imo id egit tumultu conviciorum suorum, ut si fieri posset,
haec a me dicta nulli omnino veniret in mentem, qui post Epistolam meam lectam, etiam ipsius
legere voluisset.

Argumentum ex epistola Pauli desumptum, retorquitur in Petil.
51. 63. Quod vero ex apostoli Pauli scriptis a me positum pro se tractare conatus est, quale sit
parumper attendite. Dixisti enim, inquit, Apostolus Paulus eos qui dicebant se apostoli Pauli esse,
obiurgat, et dicit: " Numquid Paulus pro vobis crucifixus est? aut in nomine Pauli baptizati estis? "
140
. Quapropter si errabant illi, et nisi corrigerentur perirent, qui volebant esse Pauli; quae tandem
spes eorum est, qui voluerunt esse Donati? Id enim agunt isti, ut origo et radix et caput baptizati,
non nisi ille sit a quo baptizatur. Haec verba et hoc Apostoli testimonium ex Epistola mea
commemoravit, et sibi proposuit refellendum. Proinde videte si ad propositum respondit. Ait enim:
Inane hoc dictum est, inflatum et puerile et insipiens, et quod longe sit penitus a fidei nostrae
ratione. Tunc enim recte hoc diceres, si nos diceremus: In nomine Donati baptizati sumus; aut:
Donatus crucifixus est pro nobis; aut: In nostro nomine baptizati sumus. At cum haec a nobis nec
dicta sint nec dicantur, quia formam divinae sequimur Trinitatis; te, qui nobis talia obicis, certum
est insanire. Aut si putas quia in Donati, vel in nostro nomine baptizati sumus, falleris perdite,
simulque de vobis sacrilege confiteris quia vos in nomine Caeciliani miseros inquinatis 141. Haec
Petilianus contra illa mea respondit, non intendens, vel potius ne ab aliquo intendatur, obstrepens,
omnino nihil se respondisse, quod ad rem de qua agitur pertineret. Quis enim non videat, ideo
magis a nobis recte positum hoc Apostoli testimonium, quia non vos dicitis in Donati nomine
baptizatos, neque Donatum crucifixum esse pro vobis, et tamen propter partem Donati vos ab
Ecclesiae catholicae communione separatis; sicut etiam illi quos Paulus arguebat, non utique
dicebant in nomine Pauli se fuisse baptizatos, aut Paulum pro se esse crucifixum, et tamen de Pauli
nomine schisma faciebant. Sicut ergo illis, pro quibus Christus, non Paulus, crucifixus est, et qui in
nomine Christi, non in nomine Pauli, fuerunt baptizati, et tamen dicebant: Ego sum Pauli, propter
hoc rectius dicitur: Numquid Paulus pro vobis crucifixus est? aut in nomine Pauli baptizati estis? ut
haereant ei qui pro ipsis crucifixus est, et in cuius nomine baptizati sunt, et non ad nomen Pauli
dividantur; sic et vobis multo magis quia non dicitis: In nomine Donati baptizati sumus, et tamen
vultis esse de parte Donati, congruenter dicitur: Numquid Donatus pro vobis crucifixus est? aut in
nomine Donati baptizati estis? Scitis enim Christum pro vobis esse crucifixum, et in nomine Christi

96

