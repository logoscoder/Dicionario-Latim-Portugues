et ab eo discuti debuisti. Quid est quod exspectabamus? Ut diceret, unde abluatur accipientis
conscientia, qui maculosam non sancte dantis ignorat, et unde fidem, non reatum percipiat, qui
Baptismum nesciens a perfido sumpserit. Ecce audivimus baptistam debere diligentissime discuti
ab eo qui vult fidem percipere, non reatum, ut inveniat conscientiam sancte dantis, quae abluat
accipientis. Nam qui non discusserit, et nesciens a perfido acceperit, eo ipso quod non discussit,
maculosamque dantis ignoravit conscientiam, non fuit unde fidem perciperet, sed reatum. Quid
ergo adiuvit, quod pro magno addidit, sciens, quod me subtraxisse calumniatus est? Cum enim
noluit ita dici: Qui fidem a perfido sumpserit, non fidem percipit, sed reatum; videtur aliquam spem
reliquisse nescienti. Nunc vero cum interrogatur, unde percipiat fidem, qui nesciens baptizatur a
perfido; respondit eum discutere debuisse baptistam; procul dubio miserum nec ignorare permittit,
non inveniendo unde fidem possit accipere, nisi spem suam in homine baptizante posuerit.

Spes hominis non est in hominibus ponenda.
28. 33. Hoc est quod exhorremus in vobis, hoc est quod damnat divina sententia, veracissime ac
manifestissime clamans: Maledictus omnis qui spem suam ponit in homine 71. Hoc est quod
apertissime prohibet sancta humilitas et caritas apostolica, clamante Paulo: Nemo glorietur in
homine 72. Hoc est quod in nos inanium calumniarum et acerrimorum maledictorum crebrescit
impetus, ut quasi everso homine nulla spes remaneat eorum, quibus verbum Dei et sacramentum
pro dispensatione nobis credita ministramus. Respondemus eis: Quousque apponitis super
hominem? 73 Respondet eis catholica veneranda societas: Nonne Deo subicietur anima mea? ab
ipso enim salutare meum. Etenim ipse est Deus meus, susceptor meus; non emigrabo 74. Nam quae
alia causa fuit istis emigrandi de domo Dei, nisi quia vasa facta in contumeliam 75, sine quibus illa
usque ad diem iudicii non erit, finxerunt se ferre non posse; cum tamen hoc magis ipsi fuisse, et
aliis calumniose obiecisse, gestis atque conscriptis tunc rebus appareant: de quibus in contumeliam
factis, ne propter illa de domo magna, quae magno patrifamilias una est, perturbatus emigret, dicit
Dei servus, et bonus fidelis vel fidem in Baptismo percepturus, quod paulo ante commemoravi:
Nonne Deo subicietur anima mea? Deo utique, non homini. Ab ipso enim salutare meum, non ab
homine. Iste autem ne saltem tunc Deo daret abluendum mundandumque hominem, quando
maculosa conscientia non sancte dantis occulta est, et fidem nesciens quisquis sumit a perfido.
Hoc, inquit, tibi breviter dico, et tu baptistam discutere, et ab eo discuti debuisti.

Exemplum Iohannis Baptistae contraddicit Petil.
29. 34. Obsecro vos, huc advertite: ego quaero unde abluatur accipientis conscientia, cum
maculosam non sancte dantis ignorat, si conscientia sancte dantis attenditur, quae abluat
accipientis; et unde accipiat fidem, qui nesciens a perfido baptizatur, si quisquis fidem sciens a
perfido sumpserit, non fidem percipit, sed reatum; et ille mihi respondet discutiendum esse et
baptizatorem et baptizandum. Et ad hoc probandum, unde quaestio nulla est, adhibet exemplum
Iohannis, quod eum discusserint, qui ab eo quaesierunt quem se esse diceret 76; quod ipse quoque
discusserit eos quibus ait: Generatio viperarum, quis vobis ostendit fugere ab ira ventura? 77 Quid
hoc ad rem? quid hoc ad causam? Deus Ioanni perhibuerat testimonium excellentissimae sanctitatis
prophetia praeclarissima praecedente, et quando conceptus, et quando natus est. Quaerebant
autem illi iam credentes esse sanctum, quemnam se diceret esse sanctorum, vel utrum ipse esset
sanctus sanctorum quod est Christus Iesus. Tanta quippe gratia illi habebatur, ut continuo
crederetur quidquid de se ipse dixisset. Si autem hoc exemplo asseritur quilibet nunc discutiendus
esse baptista, quidquid de se quisque dixerit, credendus erit. Quis est autem fictus, quem fugit
utique, sicut scriptum est, Spiritus sanctus 78, quin de se optime credi velit, atque id agat quibus
verbis potuerit? Iam ergo cum fuerit interrogatus quisnam sit, et responderit se esse Dei fidelem
dispensatorem, nec cuiusquam criminis macula pollutam habere conscientiam; haec erit tota
discussio, an etiam mores eius et vita diligentius intuenda est? Ita sane: sed non hoc scriptum est
fecisse illos, qui Ioannem in deserto Iordanis interrogaverunt quis esset.

Hoc exemplum non pertinet ad rem de qua agitur.
30. 35. Unde hoc exemplum ad rem de qua agitur omnino non pertinet. Magis apostolica illa
sententia satis hanc incutit curam; ubi ait: Probentur primum, et sic ministrent nullum crimen
habentes 79. Quod cum sollicite ac de more utrobique pene ab omnibus fiat; unde tam multi reprobi
post tempus gestae dispensationis huius inventi sunt, nisi quia et humana diligentia plerumque
fallitur, et nonnulli primum boni in deterius commutantur? Quae cum tam crebro accidant, ut
dissimulare aut oblivisci neminem sinant; quid est quod contumeliose nos breviter docet Petilianus,
a baptizando discutiendum esse baptistam, quoniam quaerimus unde sit accipientis abluenda
conscientia, cum maculosa non sancte dantis occulta est, si conscientia sancte dantis attenditur,

87

