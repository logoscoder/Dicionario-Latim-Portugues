pax? 252, quid demonstrabis? An partem Donati ignotam innumerabilibus gentibus quibus notus est
Christus? Non est ipsa quae non potest abscondi: et unde, nisi quia non est super illum montem
constituta? Ipse est enim pax nostra, qui fecit utraque unum 253; non Donatus, qui fecit de uno duo.

Catholici non sunt beati, sed faciunt martyres beatos.
71. 159. PETILIANUS dixit: " Beati qui persecutionem patiuntur propter iustitiam, quoniam ipsorum
est regnum coelorum " 254. Vos beati non estis, sed beatos martyres facitis, quorum scilicet
animabus coeli repleti sunt, corporumque memoria terrae floruerunt. Vos ergo non colitis, sed
facitis quos colamus.

Donatistae se ipsos praecipitant et non sunt martyres.
71. 160. AUGUSTINUS respondit: Plane si non dictum esset: Beati qui persecutionem patiuntur
propter iustitiam 255; sed dictum esset: Beati qui se ipsos praecipitant, implerent coelum martyres
vestri. Sane de corporibus eorum multos terrarum flores videmus, sed sicut solet dici, flos cinis.

Catholici non sunt beati, quia falsant mandata Evangelii.
72. 161. PETILIANUS dixit: Cum ergo falsando mandata beati non sitis, vos divinis sententiis
Christus Dominus condemnat: " Vae autem vobis, Scribae et Pharisaei hypocritae, quia clauditis
regnum coelorum ante homines; vos enim non intratis, et neque introeuntes sinitis. Vae vobis,
Scribae et Pharisaei hypocritae, quia circuitis mare et aridam, ut faciatis unum proselytum; et cum
factus fuerit, facitis eum filium gehennae duplicius quam vos. Vae vobis, Scribae et Pharisaei
hypocritae, quia decimatis mentham et anethum et cyminum, et relinquitis quae gravioria sunt
legis, iudicium et misericordiam et fidem. Haec autem oportebat fieri, et illa non omittere. Duces
caeci, liquantes culicem, camelum autem glutientes. Vae vobis, Scribae et Pharisaei hypocritae,
quia similes estis monumentis dealbatis, quae a foris parent hominibus speciosa, intus autem plena
sunt ossibus mortuorum et omni spurcitia: sic et vos a foris quidem paretis hominibus iusti, intus
autem pleni estis hypocrisi et iniquitate " 256.

Pharisei non dabant bis circoncisionem.
72. 162. AUGUSTINUS respondit: Dic mihi utrum aliquid dixeris, quod in vos vicissim ore maledico
et contumelioso similiter dici non possit. Sed ex superioribus quae a me dicta sunt, inveniet qui
voluerit, haec in vos non per vana convicia, sed per vera testimonia posse dici. Verumtamen quia
ex occasione, praetermittendum non est: certe antiquus populus Dei circumcisionem pro Baptismo
habebat. Quaero ergo, si quem fecissent isti, in quos tanta dicuntur, Pharisaei proselytum, qui si
eos imitaretur, sicut dictum est, filius gehennae fuisset duplo quam illi; utrum si corrigeretur, et
vellet imitari Simeonem, Zachariam, Nathanaelem, iterum ab eis circumcidendus iudicaretur. Quod
si ridiculum est dicere, quamvis more atque ore vaniloquo talibus nos comparetis, quare post nos
baptizatis? Quod si vos tales estis, quanto nos verius et melius post vos non baptizamus; sicut nec
illi quos nominavi, post pessimos Pharisaeos circumcidi debebant? Deinde, cum tales sederint
cathedram Moysi, cui Dominus honorem servavit 257; quare vos propter eos, quos istis sive iuste
sive iniuste comparatis, Cathedram apostolicam blasphematis?

Catholici sunt lupi rapaces.
73. 163. PETILIANUS dixit: Sed nos christianos ista non terrent. Quod enim estis male facturi, a
Christo Domino habemus ante mandatum: " Mitto, " inquit, " vos sicut oves in medio luporum " 258.
Lupinam rabiem vos impletis, qui non aliter Ecclesiis insidias facitis aut paratis, quam lupi ovilibus
inhiantes, pernicie semper atque impetu, suffectis sanguine faucibus iram anhelantem respirant.

Donatistae sunt vere lupi non oves, quia non audiunt vocem pastoris.
73. 164. AUGUSTINUS respondit: Vellem in vos dicere istam sententiam, sed nollem istis verbis:
nimis inepta, vel potius insana sunt. Illud autem opus erat, ut certis aliquibus documentis, non
vanissimis maledictis, nos lupos esse ostenderetis, vos autem oves. Nam cum et ego dixero: Nos
sumus oves, vos autem lupi; ideone putas interesse aliquid, quia tu illa verbis turgidis dicis? Sed
attende ut ego probem quod dico. Nempe Dominus, quod, velis nolis, nosti, ait in Evangelio: Quae

41

