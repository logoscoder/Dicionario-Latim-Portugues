De fratribus inimicis.
100. 229. PETILIANUS dixit: Nos timore Dei quo vivimus, poenas et mortes quas gladio facitis non
timemus; sed id solum denique fugimus, quod communione nequissima animas iugulatis, Domino
ipso dicente: " Nolite timere eos qui corpus occidunt, animam enim occidere non possunt; sed
timete potius eum qui habet in potestatem corpus et animam mittere in gehennam ignis " 362.

Aug.: Vos trucidatis animas.
100. 230. AUGUSTINUS respondit: Quod dicis, vos facitis non gladio visibili, sed illo de quo dictum
est: Filii hominum, dentes eorum arma et sagittae, et lingua eorum gladius acutus 363. Hoc enim
gladio criminatore et calumniatore orbis incogniti, imperitorum animas trucidatis. Si autem
communionem nequissimam accusas, ecce ore, non meo, sed tuo, ascendas, descendas, <exeas>,
intres, verseris, tergiverseris, talis es qualis Optatus. Si autem redis ad cor, et invenies te non esse
talem, non quia tecum Sacramenta non communicavit, sed quia tibi displicuit; absolves orbem
terrarum criminibus alienis, et invenies vos implicatos crimine schismatis.

Petil: Vos onoratis animas vestras reorum criminibus.
101. 231. PETILIANUS dixit: Vos ergo qui falsissimo baptismo vultis lavari quam nasci, non solum
vestra delicta non ponitis, verum animas vestras reorum criminibus oneratis. Ut enim aqua
nocentium a sancto Spiritu vacuata est, ita plane referta est criminibus traditorum. Quicumque
igitur miser ab huiusmodi baptizaris, si mendacio carere volueras, perfunderis falsitate. Si delicta
carnis volebas excludere, reorum accedente conscientia percipies et reatum. Si avaritiae flammam
volebas exstinguere, perfunderis fraude, perfunderis scelere, perfunderis et furore. Postremo si
credis, quia accipientis et dantis est fides, ab eo qui interficit hominem, sanguine perfunderis
fratris. Ita agitur, ut qui ad Baptismum innocens veneras, a Baptismo redeas parricida.

Aug.: Qui acclamant verba Petil. non habent aures in corde, sed cor in auribus.
101. 232. AUGUSTINUS respondit: Vellem cum eis sermocinari, qui verbis istis lectis vel auditis
acclamaverunt. Tales enim non habent aures in corde, sed cor in auribus. Legant tamen iterum et
iterum, et cogitent, et sentiant ea, non quid sonent, sed quid sapiant. Primo ut hoc ultimum
excutiam: Ita ergo fit, inquis, ut qui ad Baptismum innocens veneras, a Baptismo redeas parricida;
responde prius, quis ad Baptismum innocens veniat, excepto illo qui non ideo venit baptizari ut eius
ablueretur iniquitas, sed ut nobis humilitatis praeberetur auctoritas? Quid enim dimittetur
innocenti? Aut vero ita es eloquens, ut ostendas nobis quamdam innocentiam peccatricem? Nonne
audis dicentem Scripturam: Nemo mundus a peccato in conspectu tuo, nec infans cuius est diei
unius vita super terram 364? Nam unde ad remissionem peccatorum et cum infantibus curritur?
Nonne audis aliam: Ego in iniquitate conceptus sum 365? Deinde si propterea redit parricida qui sine
parricidio venerat, quia eum parricida baptizat; quotquot ab Optato baptizati redierunt, Optati facti
sunt. Ite nunc, et nobis obicite, quod in vos regum iracundiam concitemus. Nonne metuitis ne a
vobis tot Gildonis satellites inquirantur, quot homines ab Optato baptizari potuerunt? Videsne
tandem quemadmodum ista tua sententia, sicut vesica, non solum inani sono, sed etiam in capite
vestro crepuerit?

Sententia Petil. est contra Scripturam.
101. 233. Iam cetera superiora, quae nunc refellenda proposuimus, talia sunt, ut omnino talis
quisque baptizatus redire dicatur, qualis fuerit a quo baptizatur. Sed absit ut quam delirans ista
dicis, tam deliri a te redeant quos baptizas. Et quam belle tibi sonuit quod dixisti: Perfunderis
fraude, perfunderis scelere, perfunderis et furore! Tu vero nisi furore, non perfusus, sed repletus
esses, ista non effunderes. Itane, ut alia taceam, quicumque non avari ad avaros collegas tuos vel
presbyteros vestros baptizandi veniunt, avari redeunt; et quicumque sobrii ad illas vini voragines
currunt ut baptizentur, ebriosi revertuntur? Ista sentientes et ista suadentes, audetis etiam
tamquam adversus nos commemorare, quod paulo ante superius posuisti: Bonum est sperare in
Domino, quam sperare in homine; bonum est sperare in Domino, quam sperare in principibus 366.
Quid aliud docetis, quaeso, quam non in Domino, sed in homine sperare, quando talem fieri dicitis
baptizatum, qualis fuerit baptizator? et quia istum vobis baptizandi assumitis principatum, credant
vobis homines; et qui erant in Domino speraturi, sperent in principibus? Imo vero non audiant vos,
sed illa potius testimonia quae posuisti contra vos; et aliquid etiam terribilius; quia non solum:

58

