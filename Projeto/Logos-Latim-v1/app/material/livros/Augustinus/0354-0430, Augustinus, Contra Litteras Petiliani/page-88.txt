quae abluat accipientis? Quia intellego te, inquit, ignorare ordinem Sacramenti, hoc tibi breviter
dico, et tu baptistam discutere, et ab eo discuti debuisti. O respondere! Circumstat eum in tam
multis locis tanta hominum multitudo, quae baptizata est ab eis, qui cum prius iusti et casti
viderentur, postea nudatis criminibus convicti atque deiecti sunt; et se putat evadere huius
interrogationis violentiam, qua quaerimus unde abluatur accipientis conscientia, quando
maculosam non sancte dantis ignorat, si conscientia sancte dantis attenditur, quae abluat
accipientis; quia breviter <dicit> discutiendum esse baptistam. Nihil infelicius, quam non
consentire veritati, qua ita quisque concluditur, ut exitum invenire non possit. Quaerimus a quo
accipiat fidem, qui nesciens a perfido baptizatur. Respondetur: Discutere debuit baptizatorem
suum. Ergo quia non discutit eum et fidem etiam nesciens sumit a perfido, non fidem percipit, sed
reatum? Cur itaque non denuo baptizantur, quos a proditis atque convictis, cum adhuc laterent,
baptizatos esse constiterit?

Nonnullae interrogationes Aug.
31. 36. Et ubi est, inquit, quod addidi, sciens; ut non dicerem: Qui fidem a perfido sumpserit: sed:
Qui fidem sciens a perfido sumpserit, non fidem percipit, sed reatum? Percepit ergo fidem, non
reatum, qui nesciens sumpsit a perfido: et ideo quaero unde perceperit. Ubi coarctatus respondet:
Discutere debuit. Esto, debuit; non fecit, aut non valuit; quid de illo censetis? Ablutus est, an non?
Si ablutus est, quaero unde? Non enim eum maculosa non sancte dantis conscientia, quam nescivit,
abluere potuit: Si autem non est ablutus, iubete ut abluatur. Non iubetis: ergo ablutus est. Dicite,
unde? Dicite saltem vos, quod ille non dixit. Eadem quippe verba propono, quibus respondere non
potuit. Ecce stat perfidus baptizaturus; at ille qui baptizandus est, perfidiam eius ignorat: quid eum
accepturum esse arbitramini, utrum fidem, an reatum? 80 Sufficiunt huc usque proposita:
respondete, aut quaerite diligenter quid ille responderit. Invenietis eius convicta convicia. Culpat
enim me, quasi deridens, quod verisimilia proponam, qui non videam veritatem. Repetitis etiam
verbis meis et dimidiata sententia: Dicis, inquit, ecce stat perfidus baptizaturus, at ille qui
baptizandus est perfidiam eius ignorat. Deinde subiungit: Quis est iste, aut unde prosiluit? Quasi
unus sit aut duo, et non talibus utrobique plena sint omnia. Quid ex me quaerit quis-nam sit iste,
aut unde prosiliat; ac non potius circumspicit, et videt raras esse Ecclesias, vel in urbibus, vel in
ruribus, quae non habeant in criminibus detectos, et a clericatu deiectos homines? Cum laterent,
bonosque se videri vellent cum mali essent, et castos putari cum essent adulteri, nempe ficti erant;
nempe Spiritus sanctus eos, sicut scriptum est, fugiebat 81. Ex istorum ergo adhuc latitantium turba
prosiluit ille perfidus quem proposui: quid ex me quaerit unde prosiluerit, claudens oculos adversus
tantam turbam, unde si soli considerentur qui convinci deiicique potuerunt, sonitus eorum sufficit
caecis?

Casus Quodvultdeus.
32. 37. Quid, quod etiam ipse posuit in Epistola sua: Quodvultdeum de duobus adulteriis apud vos
convictum et abiectum, a nostris esse susceptum? Quid ergo (sine huius praeiudicio dixerim, qui
causam suam bonam vel probavit, vel persuasit), tales apud vos nondum detecti, cum baptizant,
quid ab eis accipitur, fides an reatus? Non utique fides; quia non habent conscientiam sancte
dantis, quae abluat accipientis. Sed nec reatus, propter illud additum verbum: Nam qui fidem
sciens a perfido sumpserit, non fidem percipit, sed reatum. Ab istis autem cum baptizarentur
homines, quales fuissent utique nescierunt. Proinde non ab eis accipiendo fidem, quia non
habebant conscientiam sancte dantis; non accipiendo etiam reatum, quia non scientes, sed
nescientes eorum crimina, baptizati sunt, sine fide et sine reatu remanserunt. Non sunt ergo in
numero talium flagitiosorum. Sed nec in numero possunt esse fidelium; quia sicut nec reatum, ita
nec fidem ab eis accipere potuerunt. At eos in numero fidelium a vobis cernimus deputari, nec
censere quemquam vestrum ut baptizentur, sed ratum habere quod baptizati sunt. Acceperunt
itaque fidem; nec tamen ab eis acceperunt, qui non habebant conscientiam sancte dantis, quae
ablueret accipientis. Unde ergo acceperunt? Hinc satago, hoc urgenter interrogo, hoc ut
respondeatur vehementissime flagito.

Discutiuntur alia Petil. epistolae loca.
33. 38. Inspicite nunc Petilianum, ne hoc respondeat, vel ne hoc respondere non potuisse
deprehensus appareat, per nostras contumelias inaniter evagari, criminantem, et nihil probantem;
et ubi forte conatur pro causa quasi pugnaciter resistere, ubique facillime superari; ad hoc tamen
unum omnino nihil respondere quod quaerimus: Si conscientia sancte dantis attenditur, quae
abluat accipientis, unde abluendus sit qui accipiat Baptismum, cum dantis polluta conscientia est,
et hoc ille qui est accepturus ignorat. His enim verbis ex Epistola mea commemoratis, proposuit me
interrogantem, et se ostendit nihil respondentem. Cum enim dixisset ea, quae iam recolui, et in

88

