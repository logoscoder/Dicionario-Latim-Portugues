attenditis; sicut diabolus verba Legis dicebat, sed cui diceret non agnoscebat. Ille caput nostrum
sursum ascensurum, deorsum volebat deiicere; vos autem corpus eiusdem capitis, quod per totam
terram diffusum est, ad exiguam partem vultis redigere. Certe ipse paulo ante dixisti nos Legem
nosse et legaliter loqui, sed in actibus erubescere. Dicis quidem ista nihil probans, sed et si de
aliquibus probares, de his ceteris non praescriberes. Verumtamen si omnes per totum orbem tales
essent quales vanissime criminaris, Cathedra tibi quid fecit Ecclesiae Romanae, in qua Petrus sedit,
et in qua hodie Anastasius sedet, vel Ecclesiae Ierosolymitanae, in qua Iacobus sedit, et in qua
hodie Ioannes sedet, quibus nos in catholica unitate connectimur, et a quibus vos nefario furore
separastis? Quare appellas cathedram pestilentiae Cathedram apostolicam? Si propter homines
quos putas Legem loqui et non facere, numquid Dominus Iesus Christus propter Pharisaeos, de
quibus ait: Dicunt enim et non faciunt, cathedrae in qua sedebant ullam fecit iniuriam? Nonne illam
cathedram Moysi commendavit, et illos servato cathedrae honore redarguit? Ait enim: Cathedram
Moysi sedent. Quae dicunt, facite; quae autem faciunt, facere nolite: dicunt enim, et non faciunt 195.
Haec si cogitaretis, non propter homines quos infamatis blasphemaretis Cathedram apostolicam,
cui non communicatis. Sed quid <id> est aliud quam nescire quid dicere, et tamen non posse nisi
maledicere?

Vestrum sacrificium est immundum.
52. 119. PETILIANUS dixit: Si sacrificia vos facere iudicatis, de vobis quippe nequissimis Deus ipse
sic dicit: " Facinorosus ", inquit, " qui sacrificat mihi vitulum, quasi canem occidat; et qui ponit
similaginem, quasi sanguinem porcinum fundat " 196. Scitote vestrum sacrificium, qui humanum
sanguinem iam fudistis. Et iterum: " Sacrificia eorum quasi panis luctus; omnis qui manducabit ex
illo, inquinabitur " 197.

Tale cuique fit sacrificium, qualis accedit ut offerat.
52. 120. AUGUSTINUS respondit: Nos dicimus tale cuique sacrificium fieri, qualis accedit ut
offerat, et qualis accedit ut sumat; et eos de sacrificiis talium manducare, qui ad illa tales accedunt
quales et illi sunt; itaque si offerat Deo malus, et accipiat inde bonus, tale cuique esse qualis
quisque fuerit; quia et illud scriptum est: Omnia munda mundis 198. Per hanc sententiam veridicam
et catholicam etiam vos Optati sacrificio non estis polluti, si facta eius displicebant vobis. Nam
utique panis illius panis luctus erat, sub cuius iniquitatibus Africa tota lugebat; sed panem luctus
omnibus vobis communem omnium vestrum malum schismatis facit. Nam secundum concilii vestri
sententiam Felicianus Mustitanus humanum sanguinem fudit. Dixistis enim, cum eos damnaretis:
Veloces pedes eorum ad effundendum sanguinem 199. Vide ergo quale sacrificium offerat, quem
sacerdotem habetis, cum eum sacrilegum damnaveritis; et si hoc vobis nihil obesse arbitramini,
rogo vos, vanitas calumniarum vestrarum quid oberit orbi terrarum?

Vestrae preces nihil vobis prosunt.
53. 121. PETILIANUS dixit: Si precem Domino facitis, aut funditis orationem, nihil vobis penitus
prodest. Vestras enim debiles preces cruenta vestra conscientia vacuat; quia Dominus Deus puram
magis conscientiam quam preces exaudit, Domino Christo dicente: " Non omnis qui dicit mihi,
Domine, Domine, intrabit in regnum coelorum; sed is qui facit voluntatem Patris mei qui in coelis
est " 200. Voluntas Dei utique bona est; nam ideo in sacra Oratione sic petimus: " Fiat voluntas tua in
coelo et in terra " 201; ut quia bona eius voluntas est, nobis quae bona sunt largiatur. Vos ergo
voluntatem Dei non facitis, quia mala quotidie perpetratis.

Moderate Aug. corripit Donatistas.
53. 122. AUGUSTINUS respondit: Ista omnia si et nos in vos dicamus, nonne qui nos audierit,
insanos potius litigatores quam christianos disputatores, si ipse sanus est, iudicabit? Non ergo
reddimus maledictum pro maledicto. Servum enim Domini non oportet litigare, sed esse mitem ad
omnes, docibilem, in modestia corripientem diversa sentientes 202. Si ergo vobis obiciamus eos qui
mala apud vos quotidie perpetrant, inepte litigamus, alios ex aliis accusantes. Si autem vos
admonemus, ut sicut illa vobis non vultis obici, sic nobis non obiciatis aliena, in modestia vos
corripimus, sed si aliquando resipiscatis.

Petil. confitetur etiam peccatores valide invocare nomen Christi.
35

