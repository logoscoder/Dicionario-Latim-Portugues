Mori pro Christo prodest christianis.
89. 196. PETILIANUS dixit: Ergo, inquam, mortem pro fide subeundam constituit, quam cuiquam
pro communione faciendam. Christianitas enim mortibus proficit. Nam nemo fidissimus viveret, si
mors a fidelibus timeretur. Dicit enim Dominus Christus: " Si granum tritici cadens in terram non
moriatur, solum manet; si autem moriatur, multum fructum faciet " 305.

Donatistae persequuntur triticum Christi in toto orbe terrarum.
89. 197. AUGUSTINUS respondit: Vellem scire quis primo de parte vestra se praecipitaverit. Valde
quippe illud granum fertile fuit, unde tanta seges praecipitatorum cadaverum pullulavit. Sane cum
verborum Domini memineritis, quia se dixit granum moriturum, et multum fructum facturum; quare
ipsi fructui, quod per totum mundum feracissime provenerit invidetis; et ei zizaniorum vel paleae
crimina, vel quae audistis vel quae finxistis, obicitis?

Vos estis zizania et spinas.
90. 198. PETILIANUS dixit: Sed vos spinas atque zizania, non semina spargitis, cum quibus vos in
summo iudicio deceat concremari. Non maledicimus; sed omnis spinosa conscientia, Dei sententia
sic tenetur.

Et vos, quid estis?
90. 199. AUGUSTINUS respondit: Saltem commemoratione zizaniorum simul tibi et triticum
veniret in mentem; quia utraque per agrum iussa sunt crescere usque ad messem 306; vos autem
oculum malevolentiae in zizaniis acriter figitis, et contra sententiam Christi ea sola per orbem
terrarum, excepta Africa, crevisse contenditis.

Sicut Christus christiani persecutiones patiuntur.
91. 200. PETILIANUS dixit: Ubi est quod dicit Dominus Christus: "Si acceperis alapam, praepara et
alteram maxillam " 307? Ubi est illud, quod sputa in facie passus est, qui sputo suo sanctissimo caeci
oculos patefecit? Ubi est quod dicit apostolus Paulus: " Si quis vos in faciem caedit "? Ubi est quod
iterum dicit: " In plagis super modum, in mortibus frequenter, in carceribus abundantius " 308? Quae
pertulit memorat, non quae fecit. Suffecerat fidei christianae a Iudaeis haec fieri: cur haec miseri
perpetratis?

Circumcelliones persequuntur christianos.
91. 201. AUGUSTINUS respondit: Itane vero vos accepta alapa praebetis alteram maxillam? Non
istam vobis famam furiosa vestra agmina per totam Africam cum terribili turpitudine passim
vagantia compararunt. Utinam vobiscum paciscerentur homines, ut saltem secundum veterem
Legem, oculum pro oculo, dentem pro dente peteretis 309, non pro auditis verbis fustes erigeretis.

Agitur de regibus qui persequuntur christianos.
92. 202. PETILIANUS dixit: Quid autem vobis est cum regibus saeculi, quos numquam Christianitas
nisi invidos sensit? Quod ut breviter doceam, Machabaeos fratres rex persecutus est 310. Rex
quoque tres pueros, cum ipse sacrilegus esset, flammis nescius religiosis addixit 311. Rex quaesivit
animam pueri Salvatoris 312. Rex iustissimum Danielem ferinis morsibus, ut putabat, obiecit 313.
Ipsumque Dominum Christum iudex nequissimus regis occidit 314. Inde est quod Apostolus clamat: "
Sapientiam loquimur inter perfectos, sapientiam non huius saeculi, neque principum huius mundi
quae evacuatur; sed loquimur Dei sapientiam in sacramento, quae fuit abscondita, quam constituit
Deus ante saecula in gloriam nostram, quam nemo principum huius saeculi cognovit. Si enim
cognovissent, non utique Dominum maiestatis crucifixissent " 315. Sed de pristinis regibus paganis
hoc dictum sit. Vos autem, huius saeculi imperatores, quia christiani esse desiderant, non
permittitis esse christianos, cum fuco et nebula vestri mendacii eosdem bona mente credentes, ad
iniquitatem vestram prorsus adducitis, ut armis suis contra hostes reipublicae praeparatis in
Christianos incurrant, putentque se suasionibus vestris Deo officium facere, si nos quos odistis

49

