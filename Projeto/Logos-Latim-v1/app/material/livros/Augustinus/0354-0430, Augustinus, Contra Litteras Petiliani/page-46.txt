ostenditis quam plura faceretis, si possetis. Quando Iulianus vobis, Christi invidens paci, basilicas
reddidit unitatis, quae strages a vobis factae sint, quando vobiscum apertis templis suis etiam
daemones exsultabant, quis commemorare sufficiat? Bello Firmiano quae a vobis Rogatus Maurus
pertulerit, ipsa Mauritania Caesareensis interrogetur. Tempore Gildoniano, quia unus collega vester
familiarissimus amicus eius fuit, viderint Maximianistae quae senserint. Nam Felicianum ipsum qui
modo vobiscum est, si ad iusiurandum liceret provocare, utrum ad communionem vestram non
invitum Optatus redire compulerit; movere labia non auderet, praesertim si eius faciem populus
Mustitanus intueretur, quo teste illa tunc facta sunt. Sed isti, ut dixi, viderint quae passi fuerint ab
eis, cum quibus Rogato talia fecerant. Ipsa Ecclesia catholica solidata principibus catholicis
imperantibus terra marique, armatis turbis ab Optato atrociter et hostiliter oppugnata est. Quae res
coegit tunc primo adversus vos allegari apud vicarium Seranum legem illam de decem libris auri,
quas nullus vestrum adhuc pendit, et nos crudelitatis arguitis! Quid autem mansuetius sit, quam ut
coercitione damnorum tanta vestra scelera multarentur? Quis autem possit enarrare omnia, quae
nulla amicitia iudicum aut aliquarum potestatum, quisque ubi potuerit, in locis vestris propria
dominatione committatis? Quis nostrum in plebibus nostris non aliquid tale vel a prioribus comperit,
vel ipse expertus est? Nonne apud Hipponem, ubi ego sum, non desunt qui meminerint Faustinum
vestrum regni sui tempore praecepisse, quoniam Catholicorum ibi paucitas erat, ut nullus eis
panem coqueret, ita ut cuiusdam diaconi nostri furnarius inquilinus domnaedii sui panem incoctum
abiecerit, eique nulla exsilii lege damnato, communicationem non solum in civitate romana, sed
etiam in patria sua, nec solum in patria sua, sed etiam in domo sua negaverit? Quid nuper, quod
ipse adhuc lugeo, nonne Crispinus vester Calamensis, cum emisset possessionem, et hoc
emphyteuticam, non dubitavit in fundo catholicorum imperatorum, quorum legibus nec in
civitatibus esse iussi estis, uno terroris impetu octoginta ferme animas miserabili gemitu
mussitantes rebaptizando submergere? Quibus autem, nisi talibus factis, etiam ipsas de quibus
conquerimini leges, longe quidem infra meritum sceleris vestri, sed tamen qualescumque ferri
coegistis? An vero violentis incursibus Circumcellionum vestrorum, qui sub vestro principatu furiosis
agminibus militant, non ex agris undique pelleremur, nisi vos obsides in civitatibus teneremus, qui
quoquo modo ipsam faciem publicam et honestorum reprehensionem, si non timore, vel pudore
ferre nolitis? Noli ergo dicere: Absit, absit a nostra conscientia, ut ad nostram fidem aliquem
compellamus. Facitis enim, ubi potestis; ubi autem non facitis, non potestis, sive legum, sive
invidiae timore, sive resistentium multitudine.

Deus reliquit homines liberos credendi an non.
84. 185. PETILIANUS dixit: Dicit enim Dominus Christus: " Nemo venit ad me, nisi quem Pater
attraxerit " 285. Cur autem vos non liberum arbitrium unicuique sequi permittitis, cum ipse Dominus
Deus liberum arbitrium dederit hominibus; viam tamen iustitiae ostendens, ne quis forsitan nescius
deperiret? Dixit enim: " Posui ante te bonum et malum, posui ante te ignem et aquam; quod
volueris elige " 286. Ex quo vos arbitrio, miseri, vobis non aquam, sed ignem potius delegistis. " Sed
tamen ", inquit, " bonum elige, ut vivas " 287. Qui non vis bonum eligere, vivere te nolle damnasti.

Deus etiam attrahaendo reliquit homines liberos.
84. 186. AUGUSTINUS respondit: Si tibi proponam quaestionem, quomodo Deus Pater attrahat ad
Filium homines, quos in libero dimisit arbitrio; fortassis eam difficile soluturus es. Quomodo enim
attrahit, si dimittit ut quis quod voluerit eligat? Et tamen utrumque verum est: sed intellectu hoc
penetrare pauci valent. Sicut ergo fieri potest ut quos in libero dimisit arbitrio, attrahat tamen Pater
ad Filium; sic fieri potest ut ea quae legum coercitionibus admonentur, non auferant liberum
arbitrium. Quidquid enim homo durum et molestum patitur, admonetur ut cogitet quare patiatur; ut
si pro iustitia se pati perspexerit, idipsum bonum eligat pro iustitia talia sustinere; si autem viderit
iniquitatem esse pro qua patitur, se infructuosissime laborare atque cruciari considerans, mutet in
melius voluntatem, simulque careat et molestia sterili et ipsa iniquitate, multo utique gravius et
perniciosius nocitura. Et vos cum aliquid adversus vos reges constituunt, admoneri vos credite, ut
cogitetis quare ista patiamini; si propter iustitiam, revera illi persecutores vestri sunt; vos autem
beati qui persecutionem passi propter iustitiam, possidebitis regnum coelorum 288; si autem propter
iniquitatem schismatis vestri, quid illi nisi correctores vestri sunt; vos autem, sicut ceteri
diversorum scelerum rei, qui poenas legibus pendunt, profecto infelices et in hoc saeculo et in
futuro? Nemo ergo vobis aufert liberum arbitrium; sed vos diligenter attendite quid potius eligatis,
utrum correcti vivere in pace, an in malitia perseverantes, falsi martyrii nomine vera supplicia
sustinere. Sic vos autem alloquitur, quasi <indigna pro iustitia patiamini.Quasi> vero aliquid
dignum vestra iniquitate patiamini, cum tanta indigna faciatis, et in tanta impunitate regnetis; ita
furiosi, ut per Dei laudes amplius quam buccina bellica terreatis; ita calumniosi, ut etiam spontanea
vestrorum praecipitia nostris persecutionibus imputetis.

46

