sed nec cuiusquam per quem ministratus est. Nam solus ille baptismus quem dedit Ioannes, dictus
est baptismus Ioannis 161. Hoc praecipuum vir ille dispensationis suae munus accepit, ut lavacri
praecursorium sacramentum etiam illius diceretur, per quem dispensabatur; Baptismus autem
quem ministraverunt discipuli Christi, nullius eorum dictus est; ut illius esse intellegeretur, de quo
dictum est: Christus dilexit Ecclesiam, et se ipsum tradidit pro ea, ut eam sanctificaret, mundans
eam lavacro aquae in verbo 162. Si ergo Evangelium, quod ita Christi est, ut possit et minister
propter munus dispensationis dicere suum, potest homo etiam per malum dispensatorem sine
periculo accipere, faciens quod dicit, quod autem facit non faciens; quanto magis Baptismum
Christi, quem nemo Apostolorum ita ministravit, ut auderet dicere suum, potest quisque sine
contagione mali ministri percipere, qui bona fide accedit ad Christum?

De quibusdam veris traditoribus.
57. 69. Proinde si Petilianus, cum ego quae posuit de Scripturis testimonia, quod contra nos non
essent, non praetermiserim demonstrare; ipse quae posui, partim omnino non attigit, partim quae
tractare voluit, nihil aliud se quam exire inde non potuisse monstravit; non diu hortandi estis vel
admonendi, ut videatis quid tenere, quid cavere debeatis. Sed forte in sanctarum Scripturarum
testimoniis talis apparuit, in his vero documentis, quae inter homines de ipso schismate gesta sunt
aliquid valuit? Imo vero et in his, quamquam post divina testimonia superfluo requirantur, quid
commemoravit aut quid probavit? Qui cum fuisset graviter in traditores invectus, et multa in eos
etiam de sanctis Libris testimonia proclamasset, nihil tamen dixit unde nos ostenderet traditores.
Ego autem commemoravi Silvanum Cirtensem, cui quibusdam interpositis etiam ipse successit,
cum adhuc esset subdiaconus Gestis municipalibus 163 expressum esse traditorem. Contra hoc ille
mutire nil ausus est. Et profecto videtis quanta eum necessitudo compellebat ad respondendum, ut
videlicet prodecessorem suum, et non solum consocium, sed, ut ita dicam, etiam concathedraneum
innocentem a crimine traditionis ostenderet, praesertim cum totam causam vestram ibi
constituatis, ut traditores appelletis eos quos traditoribus communionis tramite successisse vel
fingitis vel putatis. Qui ergo ipsius causae vestrae necessitate, etiam si Rusiccadiensem vel
Calamensem vel cuiuslibet alterius civitatis aliquem de parte vestra, Gestis municipalibus
demonstratum dicerem traditorem, omni modo eum defendere cogeretur, de suo prodecessore
conticuit. Unde, nisi quia hic non invenit quam caliginem offunderet, unde saltem homines mente
tardissimos et somnolentissimos falleret? Quid enim diceret, nisi falsa de Silvano ista iactari? Sed
recitamus Gesta, et quando factum sit, et quando etiam Zenophilo consulari allegatum sit. Quibus
quomodo ille resisteret, saeptus undique optima causa Catholicae, vestra autem pessima? Unde
ista verba commemoro ex illa Epistola mea, cui per hanc quam nunc refello, videri voluit
respondisse: utique ut videatis quam invicte positum sit, contra quod ille nihil tutius invenire potuit
quam silentium.

Petil. nihil respondit omnino interrogationi Aug.
58. 70. Cum enim ex Evangelio velut contra nos testimonium posuisset, ubi Dominus ait: Venient
ad vos in vestitu ovium, intrinsecus autem sunt lupi rapaces; ex fructibus eorum cognoscetis eos
164
; ego respondi, et dixi: Ergo fructus consideremus: tum continuo sub-ieci, et adiunxi:
Obicitis traditionem; hanc ipsam multo probabilius nos vobis obicimus. Et ne per multa curramus, in
eadem Constantiniensi civitate Silvanum episcopum maiores vestri in ipso exordio sui schismatis
ordinaverunt. Iste cum adhuc esset subdiaconus, manifestissimus traditor municipalibus Gestis
expressus est. Si et vos adversus maiores nostros aliqua documenta profertis, aequa condicio
postulatur, ut <aut> utraque vera aut utraque falsa credamus. Si utraque vera sunt, vos estis sine
dubio schismatis rei, qui crimina vos fugere in totius orbis communione finxistis, quae in ipsa
particula vestrae concisionis habebatis. Sin autem utraque falsa sunt, vos estis sine dubio
schismatis rei, qui propter falsa crimina traditorum immani separationis crimine maculamini. Quod
si a nobis aliqua et a vobis nulla, vel a nobis vera et a vobis falsa proferuntur, non est discutiendum
quam penitus vestra ora claudantur. Quid, si vos sancta et vera Christi Ecclesia convinceret atque
superaret, etiamsi nos nulla vel falsa, vos autem aliqua et vera traditionis documenta teneretis;
quid iam vobis restet, nisi ut, si vultis, pacem diligatis; si autem non vultis, saltem obmutescatis?
Etenim quaecumque modo proferretis, facillime et verissime dicerem, tunc Ecclesiae plenariae et
catholicae unitati iam per tot gentes diffusae atque firmatae vos ea probare debuisse, ut vos intus
essetis, illi autem quos convinceretis pellerentur foras. Quod si conati estis facere, procul dubio
probare non potuistis; et victi, vel irati, vos ab innocentibus, qui damnare incerta non possent,
immani sacrilegio separastis. Si autem nec conati estis id agere, nimis exsecrabili et impia
caecitate vos a frumentis Christi, quae per totum agrum, id est, totum mundum usque ad finem
crescunt, paucis in Africa zizaniis offensi praecidistis. Ad haec, quae ex illa priore mea Epistola

99

