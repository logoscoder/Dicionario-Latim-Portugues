87. 192. PETILIANUS dixit: Monemus vos ergo, si libenter audiatis, et si non libenter accipitis,
admonemus; quia Dominus Christus non occidendi formam, sed moriendi, Christianis instituit. Nam
si ita repugnantes diligeret, nollet pro nobis occidi.

Donatistae non sequuntur formam Christi, quia persequuntur.
87. 193. AUGUSTINUS respondit: Utinam formam eius sequerentur martyres vestri; non se
praecipitarent; quod ille diabolo suggerente non fecit 299. Vos autem cum maiores nostros etiam
defunctos falso testimonio persequimini, ubi accepistis hanc formam? Quod nos ignotorum
criminibus maculare conamini, cum vestrorum malefacta notissima vobis obesse nolitis, ubi
accepistis hanc formam? Sed nimium superbimus, si de nobis succensemus, cum adversus ipsum
Dominum vos falsum testimonium dicere videamus; quandoquidem ipse Ecclesiam suam per
omnes gentes et promisit et exhibuit 300; et vos contradicitis. Hanc vero formam nec ab ipsis Iudaeis
persecutoribus accepistis: illi enim persecuti sunt carnem ambulantis in terra; vos Evangelium
sedentis in coelo. Quod Evangelium mitius pertulit saevientium regum flammas, quam vestras
patitur linguas: nam illis incendentibus unitas mansit, vobis loquentibus manere non potuit. Qui
verba Domini exusta cupiebant aboleri, non credebant posse lecta contemni. Non ergo illi in
Evangelio exercerent flammas suas, si eis contra Evangelium permitteretis linguas vestras. In illa
persecutione Evangelium Christi ab aliis saevientibus quaerebatur, ab aliis metuentibus prodebatur,
ab aliis eruentibus incendebatur, ab aliis diligentibus abscondebatur; nullis contradicentibus
oppugnabatur; sceleratiores vobis persecutionis partes transacta gentium persecutione servastis.
Qui Christi nomen persequebantur, Christo <non> crediderunt; qui propter Christi nomen
honorantur, Christo contradicunt.

Exemplum Petri.
88. 194. PETILIANUS dixit: Ecce vobis plenissimum documentum, quod Christiano non liceat in
pernicie aliena versari. Disciplinae autem huius initium Petro est constitutum, sicut scriptum est: "
Percussit Petrus auriculam servi principis Iudaeorum, et abscidit eam. Dixitque illi Iesus: Petre,
reconde gladium tuum in theca. Qui enim gladio utitur, gladio morietur " 301.

Circumcelliones utuntur fustibus contra Catholicos.
88. 195. AUGUSTINUS respondit: Cur ergo non tali voce compescitis arma Circumcellionum? An
praeter Evangelium vos loqui arbitremini, si dixeritis: Qui fuste usus fuerit, fuste morietur? Date
ergo veniam, quia nec illos a quibus Marculum praecipitatum esse querimini, potuerint prohibere
maiores nostri: neque enim scriptum est in Evangelio: Qui aliquem praecipitaverit, praecipitio
morietur. Atque utinam sicut illa vel falsa vel transacta sunt, sic istorum ligna cessarent.
Quamquam fortasse irascimini, quod legionibus vestris, etsi non legibus, saltem verbis subtrahimus
armaturam, quia eas solis saevire fustibus dicimus. Vetus quippe ista eorum militia fuit, nunc autem
nimium profecerunt. Nam inter vinolenta convivia, et cum feminis maritos non habentibus, liberam
comitandi, vagandi, iocandi, bibendi, pernoctandi licentiam, non solum fustes tornare, sed etiam
ferrum vibrare et fundas circumagere didicerunt. Sed cur eis non dicam (quo animo dicam, et quo
illi accipiant, noverit Deus): Insani, gladius Petri quamvis adhuc carnali motu animi, tamen pro
Christi corpore in corpus persecutoris exsertus est; vestra vero arma adversus Christum divisa sunt:
corpus eius cui ille caput est, id est, Ecclesia eius 302, per omnes gentes est. Ipse hoc dixit, et
ascendit in coelum 303, quo eum furor Iudaeorum sequi non potuit: et membra eius in corpore quod
ascendens commendavit, furor vester oppugnat. Pro istis membris adversus vos saeviunt, et vobis
resistunt, quicumque in Catholica parvae adhuc fidei, eo animo sunt, quo tunc Petrus fuit, cum
ferrum pro Christi nomine strinxit. Sed multum interest inter vestram persecutionem et istorum.
Vos similes estis servo sacerdotis Iudaeorum; quia servientes principibus vestris, adversus
Ecclesiam catholicam, id est, adversus Christi corpus armamini: isti autem tales sunt, qualis tunc
Petrus fuit, qui pro Christi corpore, id est, pro Ecclesia, etiam corporaliter pugnant. Sed si ipsis
dicitur ut quiescant, sicut Petro tunc dictum est; quanto magis vobis dicendum est, ut haeretico
furore deposito ad ea membra pertineatis, pro quibus illi sic dimicant. Sed laesi a talibus etiam nos
odistis, et tamquam aures dexteras perdideritis, Christum sedentem ad Patris dexteram non
auditis. Sed quibus loquar, aut quando eis loquar, quibus nec horam invenio, vinum etiam mane
ructuantibus, sive iam ebriis, sive adhuc? Quinimo et minantur, non solum illi, sed de illis etiam
episcopi ipsorum, parati negare ad se pertinere quod fecerint. Donet nobis Dominus canticum
graduum, quo dicere possimus: Cum his qui oderunt pacem, eram pacificus; cum loquebar eis,
debellabant me gratis 304. Dicit enim hoc corpus Christi, quod per totam terram, ab aliis hic, ab aliis
alibi, et ab omnibus aliis atque aliis ubicumque sunt, haereticis oppugnatur.

48

