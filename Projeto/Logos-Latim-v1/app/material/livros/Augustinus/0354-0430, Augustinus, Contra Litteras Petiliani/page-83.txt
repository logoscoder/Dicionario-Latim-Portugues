Nihil ad rem pertinet verbum sancte.
15. 18. Quid enim ad rem pertinuit, quia verbum addidit, quod a me diceret fuisse subtractum,
atque ita se scripsisse contendit: Conscientia namque sancte dantis attenditur, quae abluat
accipientis? Nam ut noveritis non a me fuisse subtractum, nihil inquisitionem meam impedit
additum, nihil eius sublevat defectionem. Ad ipsa enim verba rursus interrogo, et utrum responderit
quaero: Si conscientia sancte dantis attenditur, quae abluat accipientis; unde abluitur accipientis
conscientia, quando dantis maculosa conscientia est, et hoc accepturus ignorat? Ad hoc responderi
flagitate, ne<c ho>minem relicta causa conviciose alienari permittite: Si conscientia sancte dantis
attenditur: videte quia non dixi, conscientia dantis; sed addidi, sancte dantis: Si conscientia,
inquam, sancte dantis attenditur, quae abluat accipientis; unde igitur abluendus est, qui accipit
Baptismum, cum dantis polluta conscientia est, et hoc ille qui est accepturus ignorat?

Quaedam adcusationes Petil.
16. 19. Eat nunc, et anhelis pulmonibus ac turgidis faucibus me tamquam dialecticum criminetur:
imo non me, sed ipsam dialecticam velut mentiendi artificem in populare iudicium ream devocet, et
in eam quamlibet fragosissimo strepitu advocati forensis ora distendat. Dicat quidquid vult apud
imperitos, unde stomachentur docti, illudantur indocti. Me propter rhetoricam, Tertulli oratoris, a
quo accusatus est Paulus 65, vocabulo denotet: sibi propter advocationem, in qua potentiam
quondam suam iactat, Paracleti nomen imponat, atque ob hoc se cognominalem Spiritus sancti,
non esse, sed fuisse deliret. Manichaeorum immunditias libentissime exaggeret, easque in me
latrando detorquere conetur. Ignotorum mihi et notorum gesta recitet damnatorum, et quod ibi
amicus quondam meus magis ad defensionem suam me nominavit absentem, in calumniam
praeiudicati criminis, nescio quo novo et suo iure, convertat. Titulos epistolarum mearum a se, vel a
suis, sicut eis placuit, inscriptos legat, et tamquam me in eis comprehendisse se gestiat
confitentem. Eulogias panis simpliciter et hilariter datas, ridiculo nomine venenosae turpitudinis ac
furoris infamet, et de vestro corde tam male sentiat, ut amatoria maleficia data mulieri, marito non
solum conscio, verum etiam favente, credi sibi posse praesumat. Quod de me adhuc presbytero
scripsit iratus ordinator futurus episcopatus mei, velit valere adversus me: quod autem a sancto
concilio de hoc quod in nos ita peccavit, veniam petivit et meruit, nolit valere pro me; ita
christianae mansuetudinis et praecepti evangelici vel nescius vel oblitus, ut etiam quod fratri ut sibi
ignosceretur humiliter postulanti clementer ignotum est, criminetur.

Aliae adcusationes.
17. 20. Pergat etiam sermone multiloquo, sed plane vaniloquo, in ea quae prorsus ignorat, vel in
quibus potius abutitur ignorantia plurimorum: et ex confessione cuiusdam feminae, quod
catechumenam se dixerit Manichaeorum, quae sanctimonialis in Catholica fuerit, quod ei placet de
illorum baptismo dicat, et scribat, nesciens, aut nescire se fingens, non illic ita appellari
catechumenos tamquam eis baptismus quandoque debeatur; sed eos hoc vocari, qui etiam
Auditores vocantur, quod videlicet tamquam meliora et maiora praecepta observare non possint,
quae observantur ab eis quos Electorum nomine discernendos et honorandos putant. Me etiam
presbyterum fuisse Manichaeorum, vel falsus vel fallens, mirabili temeritate contendat. Verba
quarti libri Confessionum mearum, quae per se ipsa, et de multis ante et postea dictis
manifestissima sunt legentibus, sub quo ei videtur intellectu proponat atque arguat. Furem me
denique verborum suorum, quod duo subtraxerim, tamquam eis repositis victor exsultet.

Sed nulla responsio.
18. 21. In his certe omnibus, sicut legendo cognoscere vel recognoscere poteritis, impetum quidem
linguae suae quo libuit ambitu iactationis exercuit: nusquam tamen dixit unde abluatur accipientis
conscientia, cum maculosam dantis ignorat. At ego inter strepitum vel post strepitum eius
grandem, et nimis ut putat ipse terribilem, lente, ut dicitur, et bene hoc ipsum repeto, ut vel
respondeat his exposco: Si conscientia sancte dantis attenditur, quae abluat accipientis; unde est
abluendus, qui maculosam conscientiam dantis ignorat? Et per totam eius Epistolam ad hoc non
invenio aliquid dictum.
19. 22. Nam fortasse dicet mihi aliquis vestrum: Haec omnia quae dixit in te, ad hoc valere voluit,
ut te deformaret, ac per te illos quibus communicas, ne ulterius alicuius momenti esse te
existiment, vel ipsi, vel ii quos ad vestram communionem traducere niteris. Ceterum ex quo
proposuit verba Epistolae tuae, ex illo considerandum est utrum nihil ad illa responderit. Ita ergo
faciamus: ex ipso prorsus loco scripta eius consideremus. Excepto ergo prooemio quo volui animum

83

