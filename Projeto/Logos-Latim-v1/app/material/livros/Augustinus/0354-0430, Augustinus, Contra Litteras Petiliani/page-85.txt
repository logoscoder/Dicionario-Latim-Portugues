non ruit! Quid hic facit Pilus et Furius, qui contra iustitiam iniustitiam defenderunt? Quid hic facit
atheus Protagoras, qui esse Deum negavit, ut de illo videatur praedixisse propheta: Dixit stultus in
corde suo: Non est Deus 68? Quid hic isti faciunt? Utquid nominati sunt, nisi ut intervenirent pro
homine non habente quid dicat; ut dum de his saltem aliquid sine causa dicitur, agi causa videatur,
et ad quod non responsum est, responsum esse credatur?

Aug. non subtraxit verba a textu Petil.
22. 26. Postremo si duo vel tria verba ista: Quid si, et Fortasse, usque adeo sunt intolerabilia, ut
propter illa excitentur olim dormientes Academici, et Carneades, et Pilus, et Furius, et Diagoras, et
nives nigrae, et ruina coeli, et cetera similiter insana et absurda; removeantur de medio. Neque
enim revera sine his non potest dici quod volumus. Ecce sufficit quod paulo post ita positum est, et
ab ipso ex meis litteris interpositum: Unde igitur abluendus est qui accipit Baptismum, cum dantis
polluta conscientia est, et hoc ille qui est accepturus ignorat? 69 Nempe hic non est: Quid si, et
fortasse. Respondeatur ergo. Attendite, ne forte in eo quod sequitur, ad hoc respondeat: Sed ego
te, inquit, cavillantem ad fidem credendi constringo, ne ulterius evageris. Quid argumentis stultitiae
a<d>vertis erroribus vitam? quid fidei rationem de rebus irrationalibus turbas? Hoc uno verbo te
teneo et convinco. Haec Petilianus dixit, non ego. Ista ex epistola Petiliani sunt; sed cui verba iam
duo illa, quae me abstulisse insimulat, addidi, et nihilominus ostendi inquisitionis meae, cui non
respondet, multo brevius et enodatius fixam stare sententiam. Certe haec illa duo sunt, sancte, et
sciens: ut non sit videlicet conscientia dantis, sed conscientia sancte dantis; et non sit, qui fidem a
perfido sumpserit, sed qui fidem sciens a perfido sumpserit. Quae quidem verba non subtraxeram,
sed in codice qui mihi datus erat non inveneram. Fieri autem potest ut mendosus fuerit; neque
enim et hoc incredibile est, ut etiam hinc mihi Academica excitetur invidia, et tale asseratur esse
quod dixi, codicem fuisse mendosum, quale si dicerem nives nigras. Utquid enim ei rependo
temerariam suspicionem, ut dicam quod ipse post addiderit quae me subtraxisse confinxit; cum
possit istam mendositatis notam sine mea maledica temeritate codex qui non irascitur sustinere?

Adhuc de istis verbis.
23. 27. Et illud quidem primum, id est, sancte dantis, omnino non impedit inquisitionem meam, qua
ille vehementer urgetur, utrum ita dicam: Si conscientia dantis attenditur: an vero ita: Si
conscientia sancte dantis attenditur; quae abluat accipientis; unde igitur abluendus est qui accipit
Baptismum, si dantis polluta conscientia est, et hoc ille qui est accepturus ignorat? Illud autem
alterum quod additur, sciens, ut non dicatur: Nam qui fidem a perfido sumpserit; sed: Qui fidem
sciens a perfido sumpserit, non fidem percipit, sed reatum; fateor, tamquam deesset, me nonnulla
dixisse, quorum iacturam facile patior; quoniam magis moram meae facilitati afferebant, quam
adiutorium facultati. Quanto enim expeditius, quanto planius et brevius sic interrogo: Si conscientia
sancte dantis attenditur, quae abluat accipientis; et, qui fidem sciens a perfido sumpserit, non
fidem percipit, sed reatum; unde abluitur, quem latet non sancte dantis maculosa conscientia, et
unde veram percipit fidem, qui nesciens baptizatur a perfido? Dicatur unde, et ibi omnis causa
Baptismi patebit, ibi totum quod quaeritur elucebit; sed si dicatur, non si tempus maledicendo
finiatur.

Petil. loquitur superflua.
24. 28. Quidquid ergo de duobus istis verbis vel detractis calumniatur, vel additis gloriatur, nihil
interrogationem meam impedire perspicitis: cui quid respondeat ille non inveniens, ne tamen
taceat, irruit identidem in personam meam; dicerem, recedens a causa, si omnino accessisset ad
causam. Quippe quasi de me agatur, et non de Ecclesiae vel Baptismi veritate, ideo me dicit
subtractis illis duobus verbis argumentatum, ut quasi conscientiae meae non obsit, quod
inquinatoris, ut dicit, mei sacrilegam ignoravi conscientiam. Quod si ita esset, verbum illud quod
positum est, sciens, additum mihi potius prodesset, et obesset ablatum. Si enim me ita defendi
voluissem, ut baptizatoris mei putarer ignorasse conscientiam, pro me locutum acciperem
Petilianum: quando non utcumque ait: Qui fidem a perfido sumpserit; sed: Qui fidem sciens a
perfido sumpserit, non fidem percipit, sed reatum: ut hinc ego non me reatum, sed fidem
percepisse iactarem, quia dicerem: Non ego sciens a perfido accepi, sed homo conscientiam dantis
hominis ignoravi. Videte itaque, et numerate, si potestis, quanta superflua loquatur ad unum
Ignoravi, quod me proponit dixisse, cum hoc omnino non dixerim: quia nec de me agebatur, ut
dicerem, nec aliquid criminis in eo qui me baptizavit apparuit, ut eius me ignorasse conscientiam,
pro mea defensione cogerer dicere.

Quomodo Petil. tergiversatur.
85

