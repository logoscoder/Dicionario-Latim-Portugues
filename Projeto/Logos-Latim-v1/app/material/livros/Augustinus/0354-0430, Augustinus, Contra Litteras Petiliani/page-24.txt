ventres pigri: testimonium hoc verum est 108. Si ergo Apostolus, nescio cuius alienigenae
testimonio, quia verum comperit, etiam ipse attestatus est; cur nos apud quemlibet invenerimus
quod Christi est, et verum est etiam si ille apud quem invenitur perversus et fallax est, non
discernimus vitium quod homo habet, et veritatem quam non suam, sed Dei habet; et dicimus:
Sacramentum hoc verum est; sicut ille ait: Testimonium hoc verum est? Numquid ideo dicimus:
Etiam ipse homo verax est; quia dicimus: Sacramentum hoc verum est? Sicut et Apostolus,
numquid ideo prophetam illum inter Prophetas Dei computavit, quia quod in eo verum invenit,
verum esse firmavit? Similiter idem Apostolus cum apud Athenas esset inter aras daemonum
animadvertit aram quamdam, in qua scriptum erat: Ignoto Deo. Et hoc testimonium ad illos in
Christo aedificandos assumpsit, ita ut hoc commemoraret in sermone suo, atque subiungeret:
Quem vos ignorantes colitis, hunc vobis nos annuntiamus 109. Numquid quia vel inter idolorum aras
vel a sacrilegis erectam aram illam reperit, propterea quod in ea verum erat damnavit aut respuit;
aut propter verum quod in ea legerat, etiam sacrilegia Paganorum sectanda esse persuasit?
Consequenter autem cum ipsum etiam Dominum illis ignotum, sibi autem notum, etiam illorum
notitiae, sicut congruere iudicabat, insinuare vellet, ait inter cetera: Et quidem non longe positum
ab unoquoque nostrum; in illo enim vivimus, et movemur, et sumus, sicut et quidam secundum vos
dixerunt 110. Numquid etiam hic, quia invenit apud sacrilegos testimonia veritatis, aut propter ista
illos approbavit, aut propter illos ista damnavit? Vos autem necesse est ut semper erretis, quamdiu
propter hominum vitia Dei Sacramenta violatis, aut nos propter Dei Sacramenta, quae in vobis
violare nolumus, etiam vestri schismatis sacrilegium assumere putatis.

Unde venit potestas baptizandi.
30. 70. PETILIANUS dixit: Omnis enim potestas ex Deo est 111, non in homine potestatis: sicut
Pontio Pilato respondit Dominus Iesus Christus: " Non haberes in me potestatem, nisi esset tibi
desuper data " 112. Et iterum dicente Ioanne: " Non potest homo facere quidquam, nisi ei datum
fuerit de coelo " 113. Doce igitur, traditor, simulandi mysteria quando acceperis potestatem.

Quando Catholica amisit potestatem baptizandi?
31. 71. AUGUSTINUS respondit: Tu doce potius, universus orbis terrarum, quo diffusa est
haereditas Christi et illa tot gentium multitudo, ubi Apostoli Ecclesias fundaverunt, quando
baptizandi amiserit potestatem. Numquam docebis: non solum quia eos calumniaris, non doces
traditores; sed quia etiamsi docueris, non potest quorumlibet malorum scelus, sive ignotorum, sive
fallacium, sive ut zizania vel palea tolerandorum, evertere promissa Dei, ut non in semine Abrahae
benedicantur omnes gentes 114; a quibus promissis vos alienos facitis, qui cum omnibus gentibus
communionem unitatis habere non vultis.

Baptismus est unus, sed tribus gradibus consecratum.
32. 72. PETILIANUS dixit: Licet enim unum sit Baptismum, tribus tamen est gradibus consecratum.
Dedit aquam Ioannes sine nomine Trinitatis, sicut ipse professus est dicens: " Ego vos baptizo in
aqua poenitentiae: alius veniet qui fortior me est, cuius non sum dignus calceamenta portare; ipse
vos baptizat in Spiritu sancto et igne " 115. Dedit Spiritum sanctum Christus, sicut scriptum est: "
Sibilavit in faciem eorum, et dixit: Accipite Spiritum sanctum " 116. Ipseque ignis Paracletus
crepitantibus flammis ardescens in Apostolos supervenit. O vera divinitas, quae accendere visa est,
non ardere, sicut scriptum est: " Factus est subito de coelo sonus tamquam vi magna spiritus
ferretur, et replevit totam domum ubi erant sedentes Apostoli. Et visae sunt distributae linguae
tamquam ignis, sedit autem super unumquemque eorum; et repleti sunt omnes Spiritu sancto, et
coeperunt loqui variis linguis, sicut Spiritus sanctus dabat eloquium eis " 117. Tu vero, persecutor,
vel aquam poenitentiae non habes, qui non Ioannis occisi, sed occisoris Herodis retines potestatem.
Tu igitur, traditor, Spiritum sanctum Christi non habes: etenim morti Christus est traditus, non ad
mortem tradidit Christus. Tibi ignis in spiritu apud inferos vivax est, qui ieiunis apicibus aestuans,
membra tua per saeculum afflare valeat, non finire; sicut scriptum est de reorum in inferno
supplicio, " Ignis eorum non exstinguetur " 118.

Petil. est maledicus, non veridicus.
32. 73. AUGUSTINUS respondit: Tu es ille maledicus conviciator, non veridicus disputator. Nonne
aliquando desines talia dicere, quae si non probas, ad neminem pertinent; si autem probas, ad
unitatem orbis terrarum, quae in sanctis tamquam in frumentis est, omnino non pertinent? Si
placeat et nobis pro maledictis maledicta reponere, possumus et nos forte diserte conviciari.

24

