Unus est Baptismus.
27. 62. PETILIANUS dixit: At enim dicit apostolus Paulus: " Unus Deus, una fides, unum Baptisma "
105
. Unum nos profitemur; nam certum est eos qui duo existimant, insanire.

Est Baptismus Christi.
27. 63. AUGUSTINUS respondit: In vos ista dicitis, sed insaniendo nescitis. Illi enim dicunt duo
baptismata, qui aliud existimant habere iustos, aliud iniquos; cum neque istorum neque illorum sit,
sed sit Christi in utrisque unum; quamvis ipsi non sint unum, sed id quod est unum, isti habeant ad
salutem, illi ad perniciem.

Imago non est veritas.
28. 64. PETILIANUS dixit: Verum ut aliquid comparem, solem geminum videri furiosis, licet nubes
caerulea saepe concurrat, eiusque decolor facies splendore percussa, dum radii solis ab eadem
redeunt, quasi proprios radios emittere videatur: sic, sic in fide Baptismatis aliud est quaerere
imagines, aliud agnoscere veritatem.

Quomodo agunt Donatistae.
28. 65. AUGUSTINUS respondit: Quid loqueris, quaeso? Quando nubes caerulea radios solis
percussa repercutit, numquid furiosis quasi duo soles apparent, ac non omnibus qui intuentur? Cum
autem furiosis ita videtur, solis ipsis videtur. Sed si molestum non est quod admoneo, vide potius
ne forte talia dicere et sic loqui furiosum sit. Nempe tamen hoc dicere voluisti, iustos habere
veritatem Baptismi, iniustos autem imaginem; si ita est, audeo dicere imaginem fuisse in illo vestro,
cui non Deus, sed quidam Comes erat Deus; veritatem autem vel in te vel in illo qui hoc in eum
eleganter emisit, quando ei dixit: Cui Comes est Deus. Et discernite illos quos uterque baptizavit, et
in aliis approbate Baptismum verum, ab aliis autem excludite imaginem, et introducite veritatem.

Exemplum magistratus.
29. 66. PETILIANUS dixit: Sed ut haec minora discurram; numquid ius dicit, qui non est curiae
magistratus, aut id quod dixerit ius est, cum privati persona publica iura perturbet? An non magis
reus non modo non prodest; sed cum eo quod conficit, falsarius obtinetur?

Hoc exemplum nihil pertinet ad Catholicos.
29. 67. AUGUSTINUS respondit: Quid, si iste privatus atque falsarius legem imperatoris alicui det?
nonne ille cum contulerit cum eis qui hanc habent, et ipsam esse invenerit, non attendit a quo
acceperit, sed quid acceperit? Falsarius quippe quando ex sua falsitate dat aliquid, falsum est:
quando autem alienum verum ab aliquo datur, etiamsi a falsario detur, quamvis ille verax non sit,
verum est tamen quod datur.
30. 68. PETILIANUS dixit: Aut si quisquam carmina sacerdotis memoriter teneat, numquid inde
sacerdos est, quod ore sacrilego carmen publicat sacerdotis?

Veritas Baptismi non dependet a veritate sacerdotis.
30. 69. AUGUSTINUS respondit: Ita istud dicis, quasi modo quaeramus quis sit verus sacerdos, et
non quid sit verum Baptisma. Ut enim sit quisque verus sacerdos, oportet ut non solo Sacramento,
sed iustitia quoque induatur, sicut scriptum est: Sacerdotes tui induantur iustitia 106. Qui autem solo
Sacramento sacerdos est, sicut fuit pontifex Caiphas, persecutor unius et verissimi sacerdotis;
quamvis ipse non sit verax, quod dat tamen verum est si non det suum, sed Dei: sicut de ipso
Caipha dictum est: Hoc autem non a se dixit, sed cum esset pontifex, prophetavit 107. Et tamen, ut
eo quoque simili utar quod ipse posuisti, si audias ab aliquo vel profano precem sacerdotis verbis et
mysteriis evangelicis conformatam; numquid potes ei dicere: Non est vera, quamvis ipse non solum
verus non sit, sed etiam nullus sacerdos sit? cum apostolus Paulus quoddam testimonium verum
esse dixerit Cretensis nescio cuius prophetae, qui inter prophetas Dei non computabatur; ait enim:
Dixit quidam ex ipsis proprius eorum propheta, Cretenses semper mendaces, malae bestiae,

23

