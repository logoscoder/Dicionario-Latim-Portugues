praeparare lectoris, et pauca eius verba prima contumeliosa magis quam ad rem pertinentia
praeterire: Ait, inquam: Conscientia namque dantis attenditur, quae abluat accipientis. Quid, si
lateat dantis conscientia, et fortasse maculosa sit? quomodo poterit accipientis abluere
conscientiam, si, quemadmodum dicit, conscientia dantis attenditur, quae abluat accipientis? Si
enim dixerit ad accipientem non pertinere quidquid mali latuerit in conscientia dantis, ad hoc
valebit fortasse illa ignorantia, ut de conscientia baptizatoris sui non possit nesciens maculari.
Sufficiat ergo, ut alterius conscientia maculosa, cum ignoratur, non maculet: numquid autem etiam
abluere potest? Unde igitur abluendus est qui accipit Baptismum, cum dantis polluta conscientia
est, et hoc ille qui est accepturus ignorat; praesertim cum addat et dicat: Nam qui fidem a perfido
sumpserit, non fidem percipit, sed reatum 66?

Petil. non confutat verba Aug.
20. 23. Haec omnia verba Petilianus ex litteris meis refellenda proposuit: videamus ergo utrum
refellerit, utrum omnino responderit. Addo enim verba quae me subtraxisse calumniatur, et eadem
ipsa sic repeto, ut etiam brevius. Addendo enim haec duo verba, etiam ad brevitatem propositionis
huius me plurimum adiuvit. Si conscientia sancte dantis attenditur, quae abluat accipientis, et qui
fidem sciens a perfido sumpserit, non fidem percipit, sed reatum; unde abluitur accipientis
conscientia, cum maculosam dantis ignorat; et cum fidem nesciens sumit a perfido? rogo, unde
abluitur? Dicat nobis, non eat in aliud, non obtendat nebulas imperitis. Postremo saltem multis et
anfractuosis circuitibus interpositis et peractis, tandem aliquando dicat nobis unde abluitur
accipientis conscientia, quando maculosa perfidi baptizantis occulta est, si conscientia sancte
dantis attenditur, quae abluat accipientis, et qui fidem sciens a perfido sumpserit, non fidem
percipit, sed reatum. Nesciens enim sumit a perfido non habente conscientiam sancte dantis, sed
maculosam et occultam: unde ergo abluitur? unde percipit fidem? Si enim nec tunc abluitur, nec
tunc percipit fidem, cum baptizator perfidus et maculosus occultus est; cur eo postea prodito atque
damnato, non denuo baptizatur, ut abluatur fidemque percipiat? Si autem illo perfido et maculoso
occulto iste abluitur et percipit fidem; unde abluitur, unde percipit, ubi non est conscientia sancte
dantis, quae abluat accipientis? Hoc dicat, ad hoc respondeat: Unde abluitur, unde percipit, si
conscientia sancte dantis attenditur, quae abluat accipientis; et haec ibi non est, quando baptizator
maculosus et perfidus latuit? Nihil ad hoc responsum est omnino.

Petil. tergiversatur, ne respondeat.
21. 24. Sed ecce angustatus in causa, rursum in me impetum facit nebulosum atque ventosum, ut
veritatis serenitas obscuretur; et fit summa inopia copiosus, non vera dicendo, sed maledicta inania
vomendo. Tenete sane intentissime atque fortissime quid debeat respondere, id est, unde abluatur
accipientis conscientia, cum maculosa dantis occulta est: ne forte hoc vobis e manibus flatus eius
excutiat, vosque ipsi sermonis turbidi caliginosa tempestate rapiamini, ut vel <quo> discessum vel
quo redeundum sit omnino nesciatis. Et videte hominem vagari qua potest, dum pro negotio quod
suscepit, stare non potest. Videte quam multa dicat, non habendo quod dicat. Dicit me labi
lubricum, sed teneri: nec adstruere, nec confirmare quod obicio, incerta pro certis excogitare, non
permittere legentes quae vera sunt credere, sed facere ut altius dubia suspicentur. Dicit me
Academici damnabile ingenium habere Carneadis. Conatur etiam insinuare quid Academici sentiant
de falsitate vel fallacia sensus humani, etiam in his omnino quid loquatur ignorans. Dici ab eis
asserit, nives nigras esse cum albae sint, nigrumque argentum, turrem rotundam vel teretem videri
cum longa sit, remum in aqua fractum cum sit integer. Et hoc totum propterea, quoniam cum
dixisset: Conscientia dantis vel sancte dantis attenditur, quae abluat accipientis; contra ego dixi:
Quid, si lateat dantis conscientia, et fortasse maculosa sit? Istae sunt nives nigrae, et argentum
nigrum, et turris rotunda pro longa, et remus in aqua fractus pro integro! rem quippe dixi quae
putari possit, et esse non possit, ut lateat dantis conscientia, et fortasse maculosa sit.

Aliqua citatio Terentii.
21. 25. Et sequitur se, et clamat: Quid est: Quid si; quid est: Fortassis? nisi incerta et inconstans
haesitatio dubitantis, de qua ille tuus ait: " Quid si nunc redeo ad illos qui aiunt: Quid si nunc
coelum ruat?" 67. Hoccine quod dixi: Quid si lateat dantis conscientia, et fortasse maculosa sit; tale
est ac si dixerim: Quid si nunc caelum ruat? Dictum est utique: Quid si; quia fieri potest ut lateat,
fieri potest ut non lateat: nam quando ignoratur quid cogitet, vel quid admiserit, latet utique
accipientem dantis conscientia; quando autem peccatum eius manifestatur, non latet. Dictum est:
Et fortasse maculosa sit; quia fieri potest ut lateat et munda sit, et rursus fieri potest, ut lateat et
maculosa sit. Ideo: Quid si; ideo: Fortasse. Numquid huic simile est: Quid si nunc coelum ruat? O
quoties et convicti et confessi sunt homines se maculosas et adulterinas habuisse conscientias,
cum ab eis baptizarentur ignari, posteaquam manifestato scelere degradati sunt, et tamen coelum

84

