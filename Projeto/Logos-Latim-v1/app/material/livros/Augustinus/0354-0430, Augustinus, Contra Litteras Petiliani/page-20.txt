ergo damnato, ut diximus, traditore, Apostolis undecim dicta sint, vos quoque traditores similiter
pacem et Baptismum non habetis.

Etiam Iuda presente, Apostoli non sunt contaminati.
22. 50. AUGUSTINUS respondit: Si ergo perdidit Baptismum traditor, quisquis a vobis baptizatus
postea traditor factus fuerit, si ad vos redire voluerit, denuo baptizetur. Quod si non facitis, satis
vos ipsi indicatis falsum esse quod dictum est: Si quis ergo traditor factus es, Baptismum perdidisti.
Si enim perdidit, redeat et recipiat: si autem redit et non recipit, non perdiderat. Deinde, si
propterea dictum est Apostolis: Iam vos mundi estis 85; et: Pacem meam do vobis 86; quia iam inde
discesserat traditor: non erat ergo munda et pacifica coena illa tanti Sacramenti, quam priusquam
ille exiret, omnibus dedit. Quod si clausis oculis dicere audetis, quid faciamus nisi potius nos
exclamemus: O ultrix furoris caecitas eorum qui volunt esse legis doctores, sicut dicit Apostolus,
non intellegentes neque quae loquuntur, neque de quibus affirment 87? Nisi tamen pertinaciae
caecitas impediret, non erat difficilis intellectus, ut videres non dixisse Dominum praesente Iuda:
Nondum mundi estis; sed: Iam vos mundi estis. Addidit autem, non omnes; quia ibi erat qui mundus
non erat: qui tamen si praesentia sua ceteros pollueret, non eis diceretur: Iam vos mundi estis: sed
diceretur, ut dixi: Nondum mundi estis. Postquam vero ille discessit, dixit eis: Iam vos mundi estis;
nec addidit: Sed non omnes; quia iam discesserat, quo etiam praesente, sicut eis dictum est, mundi
erant, sed non omnes, quia erat illic unus immundus. Quapropter his verbis magis Dominus
declaravit, in uno coetu hominum eadem Sacramenta sumentium, aliquorum immunditiam mundis
obesse non posse. Certe si putatis apud nos esse similes Iudae, haec verba nobis dicite: Mundi
estis, sed non omnes. Non autem hoc dicitis: sed dicitis propter quosdam immundos: Immundi estis
omnes. Hoc discipulis Dominus Iuda praesente non dixit: et ideo qui hoc dicit, non didicit a bono
magistro quod dicit 88.

Petil.: Vos, occiditis et facitis aliquem suo sanguine baptizari.
23. 51. PETILIANUS dixit: Quod si nos bis Baptismum facere dicitis, imo vos facitis qui occiditis
baptizatos: non quia baptizatis hoc dicimus, sed quia unumquemque dum occiditis, sanguine suo
facitis baptizari. Etenim baptismum aquae vel spiritus, extorto sanguine martyris quasi factum est
geminum. Sic autem ipse quoque Salvator baptizatus primitus a Ioanne, baptizandum sese
professus est iterum, non iam aqua, nec spiritu 89, sed sanguinis baptismo, cruce passionis: sicut
scriptum est: " Accesserunt ad eum duo discipuli filii Zebedaei dicentes: Domine, cum veneris in
regnum tuum, fac nos sedere unum ad dexteram tuam, et alterum ad sinistram. Respondit eis
Iesus: Difficilem rem petitis. Numquid calicem quem ego bibiturus sum, potestis bibere; et
baptismo quo ego baptizor baptizari? Dixerunt illi: Possumus. Et ait illis: Calicem quidem quem ego
bibiturus sum, bibere potestis; et baptismo quo ego baptizor baptizabimini " 90 et cetera. Si haec
duo sunt baptismata, vestra nos laudatis invidia, profitemur. Cum enim nostra corpora occiditis,
non bis baptismum facimus, sed baptismo nostro et sanguine baptizamur, ut Christus. Erubescite;
erubescite, persecutores; similes Christo martyres facitis, quos post aquam veri Baptismatis
sanguis baptista perfundit.

Vera mors est separatio vestra ab Ecclesia.
23. 52. AUGUSTINUS respondit: Primo cito respondemus, quia non vos occidimus, sed ipsi
vosmetipsos vera morte occiditis, cum vos ab unitatis viva radice praeciditis. Deinde, si omnes qui
occiduntur sanguine suo baptizantur, omnes latrones, iniqui, impii, scelerati, qui damnati feriuntur,
martyres habendi sunt, quia suo sanguine baptizantur. Si autem non baptizantur sanguine suo, nisi
qui occiduntur propter iustitiam; quia ipsorum est regnum coelorum 91: vide sis prius esse
quaerendum propter quid patimini, et postea quid patimini. Quid ergo buccae inflantur antequam
facta defendantur? Quid perstrepit lingua antequam probetur vita? Si schisma fecisti, impius es: si
impius es, ut sacrilegus moreris, cum pro impietate puniris: si ut sacrilegus moreris, quomodo tuo
sanguine baptizaris? An dicis: Non feci schisma? Hoc ergo quaeramus: quid ante clamas quam
probas?

Crimina aliorum non faciunt reos, nec nos nec vos.
23. 53. An dicis: Etsi sacrilegus sum, a te occidi non debeo? Alia quaestio est de atrocitate facti
mei, quod numquam veraciter demonstras; alia de Baptismo sanguinis tui, unde te mendaciter
iactas. Nam neque occido te, nec probas te ab aliquo occidi: nec si probes, ad me pertinet
quicumque te occiderit, sive secundum potestatem legitime sibi a Domino datam iuste fecerit, sive

20

