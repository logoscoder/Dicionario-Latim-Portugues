60. 136. AUGUSTINUS respondit: Litigare vis, non disputare.

Evangelium vos condemnat.
61. 137. PETILIANUS dixit: Dicit autem Dominus Christus: " Qui fecerit et sic docuerit, maximus
vocabitur in regno coelorum ". Sic autem vos miseros damnat: " Qui resolverit unum ex his
mandatis, minimus vocabitur in regno coelorum ".

Quomodo Aug. interpretatur verba Evangelii a Petil. citata.
61. 138. AUGUSTINUS respondit: Ubi forte aliter dicis testimonia Scripturarum, quam sese habent,
et ad rem quae inter nos agitur, non pertinet, non nimis curo; ubi autem impediunt quod tractamus,
nisi veraciter proferantur, non te arbitror succensere debere, si quemadmodum scriptum sit te
commemoro. Ecce hoc quod modo posuisti, non ita scriptum est, sed ita potius: Qui solverit unum
de mandatis istis minimis, et docuerit sic, minimus vocabitur in regno coelorum. Qui autem fecerit
et sic docuerit, magnus vocabitur in regno coelorum. Et continuo secutus ait: Dico enim vobis, quia
nisi abundaverit iustitia vestra super Scribarum et Pharisaeorum, non intrabitis in regnum coelorum
219
. Alibi enim Pharisaeos ostendit et arguit, quoniam dicunt, et non faciunt. Hos ergo et hic
significavit, cum diceret: Qui solverit et sic docuerit, id est, docuerit verbis, quod solverit factis.
Super quos abundare praecepit iustitiam nostram, ut faciamus et sic doceamus. Et tamen nec
propter illos Pharisaeos, quibus nos non per prudentiam, sed per malevolentiam comparatis,
praecepit Dominus deseri cathedram Moysi, in qua utique figurabat suam; dicens quippe illos
cathedram Moysi sedentes, dicere et non facere; monet tamen populos facere quae dicunt, et non
facere quae faciunt 220, ne cathedrae sanctitas deseratur, et propter pastores malos gregis unitas
dividatur.

Alia verba Evangelii a Petil. allata.
62. 139. PETILIANUS dixit: Et iterum: " Omne peccatum quod peccaverit homo, extra corpus est "
221
; " qui autem peccaverit in Spiritu sancto, non ei remittetur, nec in hoc saeculo, nec in futuro " 222.

De peccato contra Spiritum Sanctum.
62. 140. AUGUSTINUS respondit: Et hoc non ita scriptum est, et vide quantum te fefellerit.
Apostolus ad Corinthios scribens, ait: Omne peccatum quodcumque fecerit homo, extra corpus est;
qui autem fornicatur, in corpus suum peccat 223. Hoc autem aliud est, et aliud illud quod Dominus in
Evangelio dixit: Omne peccatum et blasphemia dimittetur hominibus; qui autem peccaverit in
Spiritum sanctum, non remittetur ei, nec in hoc saeculo, nec in futuro 224. Tu autem coepisti ex
Apostolo sententiam, et eam tamquam una sit ex Evangelio terminasti; quod te non credo fraude,
sed errore fecisse. Neutra enim ad rem pertinet, et cur haec dixeris, et quoquo modo dixeris,
omnino non video; nisi forte, quia cum superius dixisses, damnatos esse a Domino qui resolverint
unum ex mandatis, considerasti quam multos habeatis, non unum, sed multa mandata solventes;
et ne tibi obiceretur, voluisti per transitum subinducere differentiam peccatorum, aliud esse solvere
aliquod mandatum unde venia facilis possit accipi; aliud autem peccare in Spiritum sanctum, quod
non remittetur, neque in hoc saeculo, neque in futuro. Timens itaque contagia peccatorum hoc
tacere noluisti; et rursus, timens profunditatem quaestionis excedentem vires tuas, hoc cursim
perstringere voluisti, tanta trepidatione, ut quemadmodum solent perturbatione aliqua festinantes
perverse se vestire aut calceare, nolueris attendere vel quid ad quod pertineat, vel ubi et
quemadmodum scriptum sit. Quale sit autem illud peccatum quod non dimittetur, neque in hoc
saeculo, neque in futuro, usque adeo nescitis, ut cum in ipso nos esse credatis, remissionem tamen
eius per vestrum nobis Baptismum promittatis. Quod unde fieri potest, si tale peccatum est, ut non
dimittatur, neque in hoc saeculo, neque in futuro?

Beati pauperes.
63. 141. PETILIANUS dixit: Divina vero mandata quibus rebus impletis? Dicit Dominus Christus: "
Beati pauperes spiritu, quoniam ipsorum est regnum coelorum " 225. Vos persequendi malitia furoris
divitias exhalatis.
63. 142. AUGUSTINUS respondit: Dicite ista potius Circumcellionibus vestris.

38

