corrigendosque decernunt eos, qui totum orbem christianum rebaptizare conantur, cum causam
dissentiendi non habeant; quandoquidem malos, etiamsi vera crimina obicerent, pro pace tamen
tolerandos etiam ipsi testantur, quando eos quos damnaverunt cum suis honoribus, et cum foris
dato Baptismo receperunt? Considerent aliquando quid digni sint pati a christianis potestatibus
orbis terrarum, hostes christianae unitatis diffusae toto orbe terrarum. Iam igitur si correctio pigra
est, saltem adsit pudor; ne iidem ipsi cum ea quae scribunt, legere coeperint, risus eos vincat, dum
in se non agnoscunt quod videri volunt in aliis, nec in se agnoscunt quod aliis obiciunt.

Cur Donatistae celant sua scripta.
19. 21. Quid igitur sibi vult, quod iste in epistola sua posuit dicentem Dominum Iudaeis: Ideoque
mitto ad vos prophetas, et sapientes, et scribas; et ex illis occidetis, et crucifigetis, et flagellabitis
30
? Nam si se ipsos intellegi volunt sapientes, et scribas, et prophetas, nos autem tamquam
persecutores sapientium et prophetarum; quare nobiscum loqui nolunt, cum ad nos missi sint?
Denique iste qui illam scripsit epistolam, cui modo respondemus, si urgeatur a nobis, ut ei manu
propria subscribens suam esse fateatur, forte non faciat: usque adeo timent, ne ulla eorum verba
teneamus. Nam cum eiusdem epistolae posteriorem partem aliquo modo vellemus accipere, quia
totam describere a quibus nobis data est, nequiverunt; nullus a quo petita est, eam dare voluit,
posteaquam cognoverunt nos ei parti, ad quam pervenimus, respondere. Itaque cum legant
quemadmodum Dominus prophetae dicat: Exclama vehementer, non est quod parcas, et scribe
stilo meo peccata eorum 31: isti prophetae veri
qui missi sunt ad nos, nihil sic timent, et cavent quam ne a nobis eorum clamor audiatur; quod
utique, si vera de nobis dicerent, non timerent. Non immerito, sicut in Psalmo scriptum est:
Oppilatum est os loquentium iniqua 32. Si enim propterea Baptismum nostrum non suscipiunt, quia
nos sumus progenies viperarum 33, sicut iste in epistola sua posuit: cur Maximianensium
susceperunt, de quibus concilium eorum sic loquitur: Quod viperei seminis noxios partus venenati
uteri alveus diu texerit, et concepti sceleris uda coagula in aspidum membra tardo se calore
vaporarunt? Nonne de ipsis etiam in eodem concilio consequenter dictum est, quod venenum
aspidum sub labiis eorum, quorum os maledictione et amaritudine plenum est, veloces pedes
eorum ad effundendum sanguinem, contritio et infelicitas in viis eorum, et viam pacis non
cognoverunt 34? Et tamen et ipsos in honore integro, et ab eis foris baptizatos intus nunc habent.

Donatistae non sunt prophetae, sed pseudoprophetae.
20. 22. Quapropter haec omnia de progenie viperarum, et de veneno aspidum sub labiis eorum, et
alia quae dicta sunt in eos, qui viam pacis non cognoverunt, si vere isti vellent dicere, ipsi potius
sunt; quando eorum Baptismum, in quos per concilii sententiam ista dixerunt, propter pacem
Donati receperunt, et Baptismum Ecclesiae Christi toto orbe diffusae, unde in Africam ipsa pax
venit, ad sacrilegam iniuriam pacis Christi repudiant. Qui ergo sunt potius pseudoprophetae, qui
veniunt in vestitu ovium, intus autem sunt lupi rapaces 35: utrum ii, qui vel nesciunt in Catholica
malos, et eis innocenter communicant, vel eos quos de area dominica priusquam ventilator
adveniat, segregare non possunt, pro pace tolerant unitatis, an ii qui ea quae in Catholica
reprehendunt, in schismate faciunt, et quae in unitate toleranda eaque incerta fugere se fingunt, in
sua praecisione manifesta et a se ipsis damnata recipiunt?

Enumerantur aliqui mali fructus Donatistarum.
21. 23. Denique ita dictum est, et hoc etiam ipse commemoravit: Ex fructibus eorum cognoscetis
eos 36. Ergo fructus consideremus. Obicitis traditionem: hanc ipsam multo probabilius nos vobis
obicimus. Et ne per multa curramus, in eadem Constantiniensi civitate Silvanum episcopum
maiores vestri in ipso exordio sui schismatis ordinaverunt. Iste cum adhuc esset subdiaconus,
manifestissimus traditor municipalibus Gestis expressus est. Si et vos adversus maiores nostros
aliqua documenta profertis: aequa condicio postulatur, ut aut utraque vera, aut utraque falsa esse
credamus. Si utraque vera sunt, vos estis sine dubio schismatis rei, qui crimina vos fugere in totius
orbis communione finxistis, quae in ipsa particula vestrae concisionis habebatis. Si autem utraque
falsa sunt, vos estis sine dubio schismatis rei, qui propter falsa crimina traditorum immani
separationis crimine maculamini. Quod si a nobis aliqua, et a vobis nulla, vel a nobis vera, et a
vobis falsa proferuntur, non est discutiendum quam penitus vestra ora claudantur.

Quid Donatistae agere debeant.
6

