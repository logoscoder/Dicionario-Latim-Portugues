58. 131. PETILIANUS dixit: Dictum est: " Falsum testimonium non reddes " 213. Cum regibus saeculi
nos vestra tenere mentimini, nonne falsa conflatis?

Vos estis falsi testes, quia resistitis veritati et hoc ostendistis in iudicio contra
Maximianistas.
58. 132. AUGUSTINUS respondit: Si non sunt nostra quae tenetis, nec illa erant vestra quae a
Maximianistis recepistis. Quod si propterea illa vestra erant, quia illi sacrilegum schisma fecerunt,
non communicando parti Donati, attende quae loca teneatis, et cuius haereditati non
communicetis; et cogitate, non regibus saeculi, sed regi Christo quid respondere possitis. De illo
dictum est: Dominabitur a mari usque ad mare, et a flumine usque ad terminos orbis terrarum 214.
Quo utique flumine, nisi ubi baptizatus est, et ubi super eum columba descendit, magnum caritatis
et unitatis indicium? Vos autem huic unitati non communicatis, et adhuc loca unitatis tenetis; et
invidiam nobis de regibus saeculi facitis, cum per iussa proconsulum de locis partis Donati
schismaticos vestros expuleritis. Non sunt haec verba per inane volantia: homines vivunt, civitates
testantur, Gesta proconsularia et municipalia recitantur. Sileat aliquando vox calumniosa, obiciens
reges saeculi universae terrae, per quorum proconsules non potuit parcere concisa concisae. Cum
ergo dicimus quod nostra teneatis, non ostendimur falsum testimonium dicere, nisi nos ostendatis
in Ecclesia Christi non esse; quod quidem dicere non cessatis, sed ostendere numquam valebitis;
imo vero cum hoc dicitis, non iam nobis, sed ipsi Christo falsi testimonii crimen obicitis. Nos quippe
in Ecclesia sumus, quae ipsius testimonio praenuntiata est, et ubi suis testibus attestatus est
dicens: Eritis mihi testes in Ierusalem, et in totam Iudaeam et Samariam, et usque in totam terram
215
. Vos autem falsos testes non solum hinc ostendimus, quia huic veritati resistitis; sed etiam in
ipso iudicio, quo cum Maximiani schismate conflixistis. Si enim secundum legem Christi agebatis;
quanto congruentius secundum eam constituunt aliquid christiani imperatores, si possunt
secundum eam iudicare pagani proconsules? Si autem in adiutorium etiam terreni imperii leges
assumendas putastis, non reprehendimus. Fecit hoc Paulus, cum adversus iniuriosos civem
Romanum se esse testatus est 216. Sed quaero quibus terrenis legibus sit statutum, ut
Maximianistae locis pellantur? Nullas omnino reperies; sed videlicet legibus quae adversus
haereticos, atque inter eos etiam adversus vos ipsos latae sunt, illos expellere voluistis: adversus
infirmos tamquam potentiores praevaluistis. Unde illi quia nihil potuerunt, innocentes se dicunt,
tamquam sub leone lupus. Tamen legibus adversus vos latis profecto adversus alios nisi per falsum
testimonium non uteremini. Si enim veraces sunt illae leges, cedite etiam vos locis quos tenetis; si
autem fallaces sunt, cur per eas alios exclusistis? Quid, quod et veraces sunt, et vos per illas alios
nisi fallaciter non possetis expellere? Ut enim eis servirent iudices, haereticos expellere voluerunt;
unde vos priores expellere debuerunt; sed vos catholicos esse dixistis, ut vobis parcerent leges, per
quas alios premebatis. Videris quid vobis apud vos ipsos videamini: illis tamen legibus non estis
catholici. Cur ergo aut eas veraces falso testimonio fefellistis, aut eas fallaces ad opprimendos alios
usurpastis?

Non concupisces.
59. 133. PETILIANUS dixit: Dictum est: " Non concupisces rem proximi tui " 217. Vos nostra diripitis,
ut pro vestris habeatis.

Omnia bona Donatistarum sunt Ecclesiae.
59. 134. AUGUSTINUS respondit: Et quaecumque unitas possidebat, non nisi nostra sunt, qui non
secundum calumnias hominum, sed secundum verba Christi, in quo benedicuntur omnes gentes
universae terrae, in unitate consistimus; nec propter malos quos a frumentis dominicis ante iudicii
ventilationem separare non possumus, nos a societate tritici separamus; et si qua iam concisi
possidere coepistis, quia vobis ablata nobis Dominus dedit, non ideo concupiscimus aliena, quia
illius imperio cuius sunt omnia, facta sunt nostra; et iuste nostra sunt: vos enim his utebamini ad
praecisionem, nos ad unitatem. Alioquin et primo populo Dei possent illi obicere alienae rei
concupiscentiam, qui divina potestate ab eorum facie, quia ea terra male utebantur expulsi sunt; et
ipsi Iudaei, a quibus ablatum est regnum 218, secundum verba Domini, et datum est genti facienti
iustitiam, possunt obicere alienae rei concupiscentiam; quia Ecclesia Christi possidet, ubi
persecutores Christi regnabant. Et post omnia, cum vobis ipsis dictum fuerit: Res alienas
concupiscitis, quia Maximianistas de basilicis eiecistis, quid respondeatis, non invenitis.
60. 135. PETILIANUS dixit: Qua igitur lege vos christianos ostenditis, cum legi contraria faciatis?

37

