sunt oves meae, vocem meam audiunt, et sequuntur me 259. Multae sunt de diversis rebus voces
Domini: verum, exempli gratia, si quispiam dubitaret utrum in corpore idem Dominus resurrexerit,
et recitarentur eius verba dicentis:
Palpate, et videte, quia spiritus carnem et ossa non habet, sicut me videtis habere 260; si et his
auditis ad credendum resuscitatum corpus eius nollet acquiescere, non utique inter oves Domini
deputaretur, quia vocem eius auditam non sequebatur; sic et nunc, quoniam quaestio est inter nos,
ubi sit Ecclesia, cum ex ipso Evangelii loco, ubi post resurrectionem suum corpus etiam palpandum
dubitantibus praebuit, consequentia verba recitamus, ubi futuram Ecclesiae latitudinem
demonstravit, dicens: Quoniam sic scriptum est, et sic oportebat Christum pati, et resurgere tertia
die, et praedicari in nomine eius poenitentiam et remissionem peccatorum per omnes gentes,
incipientibus ab Ierusalem 261; et vos omnibus gentibus, ubi haec completa sunt, communicare non
vultis, quomodo estis oves huius pastoris, cuius auditis vocibus non solum non sequimini, verum
etiam repugnatis? Et oves quidem vos non esse, hinc docemus; esse autem lupos, audite unde
doceamus. Iam enim, quia ubi sit Ecclesia, verbis ipsius apparet, manifestum est ubi sit ovile
Christi. Ab hoc igitur ovili certissimis verbis Domini demonstrato et expresso, quicumque, non dico
per falsa, sed quod manifestum est, per incerta hominum crimina oves segregant, et ab unitatis
atque caritatis vita ereptas et alienatas necant, nonne ipsi sunt lupi rapaces? At enim et ipsi
Dominum Christum laudant et praedicant. Hi sunt ergo de quibus ipse ait: Induti pellibus ovium,
intus autem sunt lupi rapaces. Ex fructibus eorum cognoscetis eos 262. Ovina pellis est in Christi
laudibus, lupinus fructus in maledicis dentibus.

Catholici sunt traditores.
74. 165. PETILIANUS dixit: O miseri traditores! Impleri quidem Scripturam sic decuit; sed in vobis
hoc doleo, quod partes malitiae vos implere meruistis.

Donatistae sunt miseri haeretici.
74. 166. AUGUSTINUS respondit: Possem ego magis dicere: O miseri traditores! si mihi placeret,
imo si iustitia suaderet, omnibus vobis obicere quorumdam facta vestrorum. Quod ergo ad omnes
vos pertinet: O miseri haeretici! cetera iam verba tua ego dixerim; scriptum est enim: Oportet et
haereses esse, ut probati manifesti fiant inter vos 263. " Impleri ergo Scripturam sic oportuit; sed in
vobis hoc doleo, quod partes malitiae implere vos meruistis ".

Christus praecepit nobis caritatem.
75. 167. PETILIANUS dixit: Nobis autem Dominus Christus contra vestra feralia patientiam
simplicem innocentiamque mandavit. Quid enim dicit? " Mandatum novum do vobis, ut diligatis
invicem, quomodo dilexi vos "; et: " In hoc scient omnes quia mei discipuli estis, si dilectionem
habueritis in invicem " 264.

Vos non diligitis caritatem.
75. 168. AUGUSTINUS respondit: Nisi haec verba longe a vestris moribus aliena in sermonis vestri
superficiem transferretis, quomodo vos ovina pelle tegeretis?

Catholici fratres sunt falsi, qui Paulum persequebantur.
76. 169. PETILIANUS dixit: Paulus quoque apostolus, cum persecutiones immensas ab omnibus
gentibus pateretur, a falsis fratribus pertulit graviores, sicut de se ipse testatur, frequenter
afflictus: " Periculis ex gentibus, periculis ex genere, periculis a falsis fratribus " 265. Quique iterum
dicit: " Imitatores mei estote, sicut et ego Christi " 266. Cum igitur nos falsi fratres appetitis: Pauli
magistri patientiam sub vestris periculis imitamur.

Sed Paulus eos tollerabat.
76. 170. AUGUSTINUS respondit: Certe isti sunt falsi fratres, de quibus alio loco idem apostolus ita
conqueritur, Timothei praedicans germanam sinceritatem: Neminem, inquit, habeo unanimem, qui
germane de vobis sollicitus sit; omnes enim sua quaerunt, non quae Iesu Christi 267. Utique de his

42

