ignem mittit aeternum. Quanto melius ad veram confessionem confugies, et dices: Unusquisque
nostrum proprium onus portabit, et a tritico paleam ventilabrum ultimum separabit 98?
23. 55. Sed videlicet times ne statim tibi dicatur: Cur ergo dum aliis aliena onera conamini
imponere, ausi vos estis ante ultimum ventilabrum a totius mundi dominica segete separare?
Itaque vos, quibus displicent facta vestrorum, dum cavetis ne vobis obiciatur schisma quod omnes
fecistis, etiam peccatis vos implicatis, quae vos non fecistis: et dum timet vir disertus Petilianus, ne
mihi liceat dicere, non me esse talem qualem fuisse putat Caecilianum, ipse cogitur dicere esse se
talem qualem fuisse novit Optatum. An tu non es talis, qualem illum fuisse Africa tota conclamat?
Nec nos ergo tales sumus, quales illos quos nobis obicitis, vel error vester suspicatur, vel furor
infamat, vel veritas probat: multo minus talia sunt per omnes gentes frumenta dominica, quae
istorum nec nomen audierunt. Nulla igitur causa est, cur tanto scelere separationis et sacrilegio
schismatis pereatis. Et tamen si quid pro hac tanta impietate divino iudicio patiamini, etiam
baptizari vos vestro sanguine dicitis: ut parum sit quod divisi non compungimini, nisi etiam puniti
gloriemini.
24. 56. PETILIANUS dixit: At enim in eodem perduratis: " Qui semel lotus est, non habet causam
nisi pedes lavandi " 99. Semel est quod habet auctorem, semel est quod veritas firmat.
24. 57. AUGUSTINUS respondit: Baptismus in nomine Patris et Filii et Spiritus sancti Christum
habet auctorem 100, non quemlibet hominem: et Christus est veritas 101, non quilibet homo.
25. 58. PETILIANUS dixit: Nam cum reus falsa committas, bis Baptisma ego non facio, quod semel
ipse non facis.
25. 59. AUGUSTINUS respondit: Nec reos nos probas; et si reus baptismo falso baptizat, non
habent verum Baptismum, quotquot ab eis baptizantur, qui apud vos non solum manifesti, sed
etiam occulti iam rei sunt. Si enim rem Dei dat, qui Baptismum dat; cum iam Deo reus est,
quomodo rem Dei dat, si reus verum Baptismum non dat? Sic enim exspectatis ut et vobis reus sit,
quasi quod daturus est vestrum sit.

Quid est catholicum Baptisma.
26. 60. PETILIANUS dixit: Nam si veris falsa permisceas, iisdem saepe vestigiis verum falsitas
imitatur. Sic, sic hominem simulat naturae pictura verumque coloribus exprimit falsas facies
veritatis. Sic, sic speculi nitor vultum rapit, ut revocet oculos intuentis: sic, sic offert proprios
venientibus vultus, ut ipsa sibimet invicem facies venientis occurrat: tantumque valet munda
fallacia, ut ipsi se, qui pervident oculi, quasi in altero sese cognoscant. Ipsa quoque umbrae cum
steterit imago, res geminat magna ex parte mendacio dividens unitatem. Numquid adeo verum est,
quia figura mentitur? Sed aliud est hominem pingere, aliud generare. Nam quis patri filios exoptanti
falsos fingit infantes? aut quis picturae mendacio veros haeredes exspectet? Profecto dementis est
animi, dimisso eo quod verum est, amare picturam.

Sanctitas Baptismi non dependet a sanctitate ministri.
26. 61. AUGUSTINUS respondit: Itane non erubescis, etiamsi in homine fallacissimo fuerit,
Baptismum Christi falsitatem vocare? Absit quidem ut dominicum frumentum quod per totum
agrum, id est, hunc mundum, usque ad messem, id est, usque in finem saeculi inter zizania
crescere iussum est 102, vestris maledictis interiisse credatur. Verumtamen et in ipsis zizaniis, quae
usque in finem non colligi, sed tolerari praecepta sunt, et in ipsa palea, quae nonnisi ultimo
ventilabro tota separabitur 103; audet quisque dicere falsum esse Baptisma quod in nomine Patris et
Filii et Spiritus sancti datur et sumitur? Quos testimonio gravidatarum feminarum convictos, vel
collegas vel presbyteros vestros ab honore deponitis (quandoquidem ista exempla ubique non
desunt), quaero, antequam convincerentur, utrum fallaces fuerint, an veraces? Respondebis utique:
Fallaces. Cur ergo verum Baptismum et habebant, et dabant? Cur in eis divinam veritatem non
corrumpebat humana fallacia? Nonne verissime scriptum est: Sanctus enim Spiritus disciplinae
effugiet fictum 104? Fictos ergo istos cum sanctus Spiritus fugeret, cur apud eos Baptismi veritas
erat, nisi quia Spiritus sanctus hominis fallaciam, non veritatem Sacramenti fugiebat? Porro si et
fallaces habent Baptismum verum, qui hoc habet <quamvis a fallacissimo baptizatore acceptum,
idem habet> quod veraces habent? Unde te oportet advertere sermonem tuum potius esse
pigmentis puerilibus coloratum: et ideo qui neglecto verbo vivo fucis talibus delectatur, ipse amat
pro veritate picturam.

22

