recitantur, vobis dolentibus remanet mutus; elegit materiam, ubi vobis faventibus loquatur, et
victus verum si miliens tantum talia vel etiam sceleratiora dicat in me. Mihi sat est ad rem quam
nunc ago, quod qualiscumque in ea sim, tamen Ecclesia pro qua loquor invicta est.

Quae sunt arma iustitiae dextra et sinistra.
12. 13. Homo sum enim de area Christi; palea si malus, granum si bonus. Non est huius areae
ventilabrum lingua Petiliani: ac per hoc quidquid in eius paleam mali etiam vere dixerit, nullo modo
frumentis eius praeiudicat. Quidquid autem in ipsa frumenta maledictorum calumniarumque
iactaverit, fides eorum exercetur in terris, merces augetur in coelis. Sanctis enim Dei servis
sancteque Deo militantibus, non adversus Petilianum atque huiusmodi carnem et sanguinem, sed
adversus principatus et potestates et rectores talium tenebrarum 60, quales sunt omnes adversarii
veritatis, quibus utinam dicamus: Fuistis aliquando tenebrae, nunc autem lux in Domino 61; hanc
ergo militiam militantibus servis Dei quaecumque ab inimicis convicia criminosa dicuntur, quae
apud malevolos et temere credulos malam famam faciant, arma sinistra sunt; etiam his diabolus
expugnatur. Cum enim per bonam famam probamur utrum nos in superbiam non extollamus, et per
malam famam probamur utrum inimicos eos ipsos a quibus nobis confingitur, diligamus, per arma
iustitiae dextera et sinistra diabolum vincimus. Quae cum Apostolus commemorasset dicens: Per
arma iustitiae dextera et sinistra; continuo tamquam exponens quid dixerit: Per gloriam, inquit, et
ignobilitatem, per infamiam et bonam famam 62, et cetera talia: gloriam scilicet et bonam famam
numerans in armis dexteris, in sinistris autem ignobilitatem et infamiam.

Contra odium exemplum Christi est imitandum.
13. 14. Si ergo sum Dei servus et miles non reprobus, quamlibet disertus conviciator in me
Petilianus existat, numquid moleste ferre debeo, quod mihi armorum sinistrorum faber
solertissimus procuratus est? Opus est ut his in adiutorio Domini mei peritissime dimicem, et eis
illum feriam contra quem invisibiliter pugno, qui perversissima et antiquissima astutia callide
intendit et agit, ut propter haec Petilianum oderim, ac sic praeceptum Christi quod ait: Diligite
inimicos vestros 63, implere non possim. Quod a me avertat eius misericordia, qui me dilexit, et
tradidit semetipsum pro me, ut pendens in cruce diceret: Pater, ignosce illis, quia nesciunt quid
faciunt 64: meque de Petiliano et talibus inimicis meis dicere doceret: Domine, ignosce illis, quia
nesciunt quid loquuntur.

Petil. utitur maledictis quia non potest respondere.
14. 15. Proinde si impetravero a vobis, sicut intendi, ut remoto ab animis vestris omni studio
partium, inter me et Petilianum aequi iudices sitis; ostendam vobis non eum respondisse scriptis
meis: ut intellegatis quia veritatis inopia coactus sit causam relinquere, et in hominem qui eam sic
egit ut respondere ille non posset, quae potuit maledicta iactare. Quamquam tanta manifestatione
clarent quae dicturus sum, ut etiamsi studio partium et odio mei vestrae mentes a me alienentur,
tantummodo si utraque legatis, certe apud vosmet-ipsos in cordibus vestris verum me dixisse
fateamini.

Cui maximi ponderis quaestioni, Petil. non respondit.
14. 16. Ego enim respondens primae parti scriptorum eius, quae tunc in manus meas venerat,
praetermisso convicioso et sacrilego multiloquio, ubi ait: Bis Baptisma nobis obiciunt ii, qui sub
nomine Baptismi animas suas reo lavacro polluerunt, quibus equidem obscenis sordes cunctae
mundiores sunt; quos perversa munditia aqua sua contigit inquinari; illud quod sequitur tenui
discutiendum et refellendum, quod ait: Conscientia namque dantis attenditur, quae abluat
accipientis. Et quaesivi unde abluendus sit qui accipit Baptismum, cum dantis polluta conscientia
est, et hoc ille qui est accepturus ignorat.

Examinentur eius scripta.
15. 17. Legite nunc eius copiosissima maledicta, quae in me inflatus et iratus effudit; et videte
utrum quaerenti mihi responderit, unde sit abluendus qui accepit Baptismum, cum dantis polluta
conscientia est, et hoc ignorat accipiens. Obsecro vos, quaerite attente, omnes excutite paginas,
omnes dinumerate versiculos, omnia verba versate, omnes syllabas enucleate; et dicite mihi, si
inveneritis, ubi responderit, cum dantis conscientia polluta est, unde sit eius abluenda qui hoc
accepturus ignorat.

82

