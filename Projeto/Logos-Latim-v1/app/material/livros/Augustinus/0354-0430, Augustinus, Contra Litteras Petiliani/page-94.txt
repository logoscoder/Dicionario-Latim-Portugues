dixissent quod suscitaverit Christum. Hoc mihi Petilianus facere voluit, desperans legi posse quae
scripsi, quibus respondere non potuit, et putari se respondisse magnopere concupivit. Sed
quemadmodum si quisquam illud fecisset Apostolo, recitato universo ipso loco ex eius Epistola,
redditisque superioribus verbis ex quibus ista pendere quisquis legit intellegit, omnis illa
calumniosa
reprehensio in frontem reprehendentium relideretur; sic redditis ex Epistola mea superioribus, dum
me Petilianus accusat, in eius faciem, unde illa removere conatus est, maiore impetu retorquentur.

Quomodo Paulus correxit errorem de resurrectione mortuorum.
46. 56. Apostolus enim redarguens eos qui negabant resurrectionem mortuorum, ista absurditate
corrigit quae invitos sequitur talia sentientes, ut dum exhorrent quod nefas est dicere, corrigant
quod ausi sunt credere. Proinde ita dicit: Si resurrectio mortuorum non est, neque Christus
resurrexit; si autem Christus non resurrexit, inanis est praedicatio nostra, vana est et fides vestra;
invenimur autem et falsi testes Dei, quoniam testimonium diximus adversus Deum, quia suscitavit
Christum, quem non suscitavit 112; ut dum timent dicere Christum non resurrexisse, et cetera mala
ac nefaria quae sequuntur, corrigant quod stulte infideliterque dixerunt, non esse resurrectionem
mortuorum. Si ergo tollas quod in capite ratiocinationis huius est positum: Si resurrectio mortuorum
non est; male cetera dicta sunt, et Apostolo tribuenda sunt. Si autem reddas unde pendent, et in
exordio constituas: Resurrectio mortuorum non est; recte consequentur: Neque Christus resurrexit,
et: inanis est praedicatio nostra, inanis est et fides vestra, et cetera quae connexa sunt; et haec
omnia ab Apostolo bene et prudenter dicta sunt, quoniam quidquid mali habent, illis imputandum
est qui negabant resurrectionem mortuorum. Sic etiam in Epistola mea, tolle quod positum est: Si
talis quisque in gratia spiritali renascitur, qualis est ille a quo baptizatur, et cum manifestus est qui
baptizat homo bonus, ipse dat fidem, ipse origo et radix caputque nascentis est; cum autem latet
perfidus baptizator, tunc quisque a Christo percipit fidem, tunc a Christo ducit originem, tunc in
Christo radicatur, tunc Christo capite gloriatur; tolle ista unde pendet quod sequitur, et valde
pessime dictum mihique tribuendum est: Optandum est omnibus qui baptizantur, ut baptizatores
perfidos habeant et ignorent eos. Quamlibet enim bonos habuerint, Christus est utique
incomparabiliter melior, qui tunc erit baptizati caput, si perfidus lateat baptizator 113. Reddantur
autem illa quae vos dicitis, tunc iam hoc quod inde pendet et religatum sequitur, non a me sentiri
invenitur, et quidquid mali habet, in vestram sententiam retorquetur. Item tolle quod positum est:
Si arbor bona bonus baptizator est, ut fructus eius bonus sit ille quem baptizaverit, et si cum
occulta est arbor mala, quicumque ab illa fuerit baptizatus, non de illa, sed de Christo nascitur; tolle
ista, quae cogimini et ex vestra secta et ex Petiliani Epistola confiteri, et meum erit ac mihi
imputandum illud insanum quod sequitur: Sanctius iustificantur qui baptizantur ab occultis malis,
quam qui baptizantur a manifestis bonis. Redde autem illa ex quibus hoc pendet, continuo videbis
et me hoc ad vos corrigendos recte posuisse, et totum quod vobis in hac sententia merito displicet,
in vestram faciem recidisse.

Donatistae similes sunt iis quos Paulus redarguit.
47. 57. Proinde quemadmodum illi qui resurrectionem mortuorum negabant, nullo modo se
defenderent a tantis malis quae ad eos redarguendos connexuit Apostolus dicens: Neque Christus
resurrexit 114, et nefanda similiter cetera, nisi mutarent sententiam, et faterentur esse
resurrectionem mortuorum; sic etiam vos, si non vultis vobis imputari quod ad vos convincendos et
corrigendos dicimus, sanctius iustificari eos qui baptizantur ab occultis malis, quam qui baptizantur
a manifestis bonis; mutate sententiam, et eorum spem qui baptizantur nolite in homine ponere.
Nam si ponitis, videte quid dicam, ne hoc aliquis iterum supprimat, et dicat me sensisse quod ad
vos redarguendos corrigendosque commemoro. Videte quid dicam, unde pendeat quod dicturus
sum: Si eorum spem qui baptizandi sunt, in homine a quo baptizantur ponitis; si baptizatorem
hominem, sicut scripsit Petilianus, originem et radicem et caput eius qui baptizatur constituitis; si
arborem bonam bonum hominem baptizantem, fructum autem eius bonum eum qui fuerit ab ipso
baptizatus accipitis; admonetis ut quaeramus a vobis, qua origine oriatur, qua radice pullulet, cui
capiti subnectatur, de qua arbore nascatur quem malus baptizat occultus. Ad hanc quippe
inquisitionem pertinet etiam illud, cui non respondisse Petilianum saepissime commendavi: Unde
abluatur qui accipit Baptismum, cum maculosam conscientiam non sancte dantis ignorat; hanc
enim conscientiam dantis vel sancte dantis vult esse originem, radicem, caput, semen, arborem,
unde existat, unde propagetur, unde incipiat, unde germinet, unde nascatur sanctificatio baptizati.

Admonentur Donatistae ut suam sententiam tollant.

94

