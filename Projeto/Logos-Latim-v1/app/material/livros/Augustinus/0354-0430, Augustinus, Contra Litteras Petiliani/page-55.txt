93. 214. PETILIANUS dixit: Ubi lex Dei, ubi christianitas vestra est, si caedes et mortes facitis ac
iubetis?

Caedes et mortes nec facimus nec iubemus.
93. 215. AUGUSTINUS respondit: Ad hoc vide quid dicant cohaeredes Christi 347 per totum orbem
terrarum. Caedes et mortes nec facimus nec iubemus: et ista facientibus multo sceleratius saevitis,
qui haec in hominum mentibus contra vitam aeternam committitis.
94. 216. PETILIANUS dixit: Si amicos nos vultis, quare invitos attrahitis? Si autem inimicos fingitis,
cur occiditis inimicos?

Catholici agunt semper ex caritate.
94. 217. AUGUSTINUS respondit: Nec invitos attrahimus, nec occidimus inimicos; sed
quaecumque vobiscum agimus, quamquam vobis agamus invitis, ex caritate tamen agimus, ut
volentes vos corrigatis, correctique vivatis. Nam nemo vi<tia> vit<at> invitus: et tamen puer ut
hoc volens discat, invitus vapulat, et hoc plerumque ab homine carissimo. Et haec quidem vobis
reges dicerent, si ferirent; ad hoc enim eorum potestas divinitus ordinata est; sed cum et isti non
feriunt, vos clamatis.
95. 218. PETILIANUS dixit: Quae autem ratio est, quaeve inconstantia vanitatis, quod cum nos
falso vocabulo dicatis haereticos, communionem nostram magnopere cupiatis?

Aug.: nos non cupimus haereticorum communionem.
95. 219. AUGUSTINUS repondit: Si haereticorum communionem magnopere cuperemus, corrigi
vos ab haeretico errore nollemus; cum autem hoc vobiscum agamus, ne sitis haeretici, quomodo
haereticorum communionem magnopere cupimus? Dissensio quippe vos et divisio facit haereticos;
pax vero et unitas facit catholicos. Cum ergo inde huc venitis, desinitis esse quod odimus, et
incipitis esse quod amamus.
96. 220. PETILIANUS dixit: Eligite tandem de duobus alterum quid dicatis. Si innocentia vobis est,
cur nos ferro sectamini? aut si reos nos dicitis, quid nos quaeritis innocentes?

Aug. fefellit acutissimam complexionem Petil.
96. 221. AUGUSTINUS respondit: O acutissimam complexionem, an potius ineptissimam
loquacitatem! Nonne ibi proponi solet ut eligatur alterum de duobus quod respondeatur, ubi
utrumque non potest eligi? Nam si mihi proponeres, ut eligerem alterum de duobus quid dicerem,
utrum innocentes an nocentes simus, vel rursus ex aliis duobus, utrum rei sitis <an non sitis>, non
possem nisi unum eligere quod dicerem; nunc vero proponis haec duo, utrum nos innocentes
simus, an vos rei sitis, et vis ut unum ex his duobus eligam quod respondeam. At ego nolo unum
dicere; quia utrumque dico, et nos innocentes, et vos reos. Nos esse innocentes dicimus a falsis et
calumniosis criminationibus vestris, quicumque in Catholica possumus salva conscientia dicere, nec
sanctos codices nos tradidisse, nec idolorum supplicationibus consensisse, nec quemquam
occidisse; vel si quid aliud mali soletis obicere; nec eos qui forte, quod quidem nec de ipsis
probastis, ista fecerunt, contra nos regnum coelorum, sed contra se ipsos clausisse; quia
unusquisque nostrum sarcinam suam portat 348. Ecce habes unum. Et vos omnes nocentes et
sceleratos esse, non alios aliorum criminibus quae apud vos a quibusdam committuntur, et a
quibusdam reprehenduntur, sed crimine schismatis, a quo immanissimo sacrilegio nemo vestrum
se potest dicere immunem, quamdiu non communicat unitati omnium gentium, nisi cogatur dicere
de Ecclesia quae per omnes gentes diffunditur, incipiens ab Ierusalem, Christum fuisse mentitum
349
. Ecce habes alterum. Ecce reddidi tibi duo, quorum tu volebas ut unum diceremus. Utique
attendere debuisti utrumque a nobis posse dici; et saltem, si hoc volebas, rogare nos, ut unum
diceremus, cum videres quia utrumque possemus.

Sequitur confutatio Petil.

55

