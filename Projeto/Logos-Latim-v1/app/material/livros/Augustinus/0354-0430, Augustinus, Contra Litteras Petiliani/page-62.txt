exoratio pro peccatis nostris 401. Habemus, dixit, peccatis nostris, dixit. Disce humilitatem, ne
cadas; imo ut aliquando surgas. Neque enim ista dixisses, nisi cecidisses.
106. 242. PETILIANUS dixit: Ac ne se vindicet a delicto qui laicus est, hoc interdicto tenetur: " Ne
communices peccatis alienis " 402.

Non communicare idem est ac non consentire.
106. 243. AUGUSTINUS respondit: Erras, ut dicitur, toto coelo per superbiam, dum non vis
communicare orbi terrae per humilitatem. Nam neque hoc laico dictum est, et nescis
quemadmodum dictum sit. Ad Timotheum Apostolus cum scriberet, hoc monebat eumdem ipsum
Timotheum; cui alio loco dicit: Noli contemnere gratiam quae in te est, quae tibi data est per
impositionem manuum presbyte-ri
403

. Et multis aliis documentis ostenditur, quod non erat laicus. Quod autem ait: Ne communices
peccatis alienis; consensu et placito intellegi voluit. Unde statim subiciens quomodo id agat: Te
ipsum, inquit, castum custodi 404. Neque enim et ipse Paulus communicabat peccatis alienis, quia
falsos fratres, de quibus gemit 405, in unitate corporali tolerabat; aut communicaverunt furto et
sceleri Iudae praecessores eius Apostoli, quia cum eo iam Domini venditore, et a Domino
demonstrato, sacrosanctam coenam communicaverunt.
107. 244. PETILIANUS dixit: Hac itemque sententia ipse Apostolus comparat conscientiae malae
consortes: " Et qui faciunt ea ", inquit, " et qui consentiunt talia facientibus, digni sunt morte " 406.

Multum interest inter consentientes et tolerantes.
107. 245. AUGUSTINUS respondit: Quomodolibet ea dixeris, non curo; vera sunt haec, et hoc est
quod Catholica docet, multum inter-esse inter consentientes quibus haec placent, et tolerantes
quibus haec displicent. Illi enim palea fiunt, dum paleae sequuntur sterilitatem; illi triticum <cum>
sint, exspectent, ut segregentur, Christum ventilatorem 407.

Petil. hortatur Catholicos ut veniant ad Ecclesiam.
108. 246. PETILIANUS dixit: Venite ergo ad Ecclesiam, populi, et aufugite traditores, si cum iisdem
perire non vultis. Nam ut facile cognoscatis quod cum ipsi sint rei, de fide nostra optime iudicent:
ego illorum infectos baptizo; illi meos, quod absit, recipiunt baptizatos; quae omnino non facerent,
si in Baptismo nostro culpas aliquas agnovissent. Videte ergo, quod damus, quam sit sanctum,
quod destruere metuit sacrilegus inimicus.

Ecclesia non est in parte Donati, sed in toto mundo.
108. 247. AUGUSTINUS respondit: Contra istum quidem errorem multa iam diximus, et in hoc
opere, et alibi. Sed quia ita magnum firmamentum vanitatis vestrae in hac sententia esse
arbitramini, ut ad hoc tibi terminandam putares epistolam, quo quasi recentius in animis legentium
remaneret, breviter respondeo. Sic approbamus in haereticis Baptismum, non haereticorum, sed
Christi, sicut in fornicatoribus, immundis, luxuriosis, idololatris, veneficis, inimicitiarum retentoribus,
contentiosis, aemulis, animosis, dissensionum studiosis, invidis, ebriosis, comessatoribus, et his
similibus approbamus Baptismum, non eorum, sed Christi. Omnes enim isti inter quos et haeretici
positi sunt, sicut dicit Apostolus, regnum Dei non possidebunt 408; et ideo ad sinistram partem cum
diabolo pertinebunt. Nec ideo putandi sunt esse in Christi corpore, quod est Ecclesia, quia
Sacramentorum eius corporaliter participes fiunt. Illa enim et in talibus sancta sunt, et eis indigne
tractantibus et sumentibus ad maius iudicium valebunt. Ipsi autem non sunt in illa Ecclesiae
compage, quae in membris Christi per connexum et contactum crescit in incrementum Dei. Illa
quippe Ecclesia in petra est, sicut Dominus dicit: Super hanc petram aedificabo Ecclesiam meam
409
. Illi autem in arena aedificant, sicut idem Dominus dicit: Qui audit verba mea et non facit ea,
similabo eum viro stulto, qui aedificat domum suam super arenam 410. Sed ne putes Ecclesiam quae
in petra est, in una parte esse terrarum, et non diffundi usque ad fines terrae: audi eius vocem de
Psalmo gementis inter mala peregrinationis suae. Ait enim: A finibus terrae ad te clamavi; cum
angeretur cor meum, in petra exaltasti me; deduxisti me, quia factus es spes mea, turris
fortitudinis a facie inimici 411. Videte quemadmodum a finibus terrae clamat. Non est ergo in sola

62

