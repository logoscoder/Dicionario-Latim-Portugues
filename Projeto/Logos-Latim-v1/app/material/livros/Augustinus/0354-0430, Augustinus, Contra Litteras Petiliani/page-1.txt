1 LIBER PRIMUS

Dilectissimis fratribus ad nostrae dispensationis curam pertinentibus, Augustinus: In Domino
salutem.

Aug. respondit epistolae cuiusdam donatistae.
1. 1. Nostis nos saepe voluisse Donatistarum haereticorum sacrilegum errorem in notitiam
manifestam, non tam ex nostro, quam ex ipsorum ore producere; atque convincere: unde factum
est ut ad nonnullos etiam primates eorum litteras daremus, non quidem communicatorias, quibus
se iam in praeteritum indignos a catholica Ecclesia dissentiendo fecerunt; nec tamen
contumeliosas, sed pacificas: ut nobiscum quaestione discussa, quae illos ab orbis terrarum sancta
communione disrupit, considerata veritate corrigi vellent; nec maiorum suorum animosam
perversitatem pertinacia stultiore defenderent, sed ad fructum caritatis radici catholicae
redderentur. Sed quoniam scriptum est: Cum his qui oderunt pacem, eram pacificus 1; ita illi
respuerunt litteras meas, sicut ipsam pacem, cui per eas consulebatur, oderunt. Nunc vero cum
essem in ecclesia Constantiniensi, Absentio praesente, et collega meo Fortunato eius episcopo,
obtulerunt mihi fratres epistolam, quam ad suos presbyteros eius-dem schismatis episcopum
dedisse dicebant, sicut earumdem quoque litterarum praetendebat inscriptio. Quam cum legissem,
ita miratus sum quod primis verbis suis totam partis suae communionem radicitus amputavit, ut
nollem credere illius hominis esse litteras, quem solet fama praedicare, quod inter eos doctrina
atque facundia maxime excellat. Sed quia me legente aderant quidam qui eius sermonis cultum
ornatumque cognoscerent, mihi persuadere coeperunt, omnino eius esse illud eloquium. Ego tamen
cuiuslibet esset, refellendum putavi, ne quisquis ea scripsit, aliquid sibi apud imperitos adversus
Catholicam scripsisse videretur.

Quaedam affirmationes Donatistarum de validitate baptismi.
1. 2. Hoc ergo ille primum in epistola sua posuit dicens, quod eis obiciamus bis Baptisma, qui sub
nomine Baptismi animas nostras reo lavacro polluimus. Quid autem prodest omnia eius
contumeliosa verba retexere? Nam quoniam aliud est documenta firmare, aliud maledicta
refellendo tractare; illud potius attendamus, quo pacto demonstrare voluerit, nos Baptismum non
habere, et ideo se non repetere quod iam erat, sed dare quod non erat. Ait enim: Conscientia
namque dantis attenditur, quae abluat accipientis. Quid, si lateat dantis conscientia, et fortasse
maculosa sit? Quomodo poterit accipientis abluere conscientiam, si, quemadmodum dicit,
conscientia dantis attenditur, quae abluat accipientis? Si enim dixerit ad accipientem non pertinere
quidquid mali latuerit in conscientia dantis, ad hoc valebit fortasse illa ignorantia, ut de conscientia
baptizatoris sui non possit nesciens maculari. Sufficiat ergo ut alterius conscientia maculosa cum
ignoratur, non maculet: numquid autem etiam abluere potest?

Aug. interrogat Petil. de his affirmationibus.
2. 3. Unde igitur abluendus est qui accipit Baptismum, cum dantis polluta conscientia est, et hoc ille
qui est accepturus ignorat? Praesertim cum addat, et dicat: Nam qui fidem a perfido sumpserit, non
fidem percipit, sed reatum. Ecce stat perfidus baptizaturus, at ille qui baptizandus est, perfidiam
eius ignorat: quid eum accepturum esse arbitraris? utrum fidem, an reatum? Si dixeris fidem;
concedes posse fieri ut a perfido quisque fidem percipiat, non reatum; et falsum erit illud quod
dictum est: Qui fidem a perfido sumpserit, non fidem percipit, sed reatum. Invenimus enim fieri
posse ut etiam a perfido fidem quisque percipiat, si perfidiam dantis ignoret. Non enim ait: Qui
fidem a perfido manifesto vel cognito sumpserit, sed: Qui fidem, inquit, a perfido sumpserit, non
fidem percipit, sed reatum; quod utique falsum est, quando quis a latente perfido baptizatur. Si
autem dixerit: Etiam cum baptizator perfidus latet, non ab eo fidem percipit, sed reatum:
rebaptizent ergo illos quos ab eis baptizatos esse constiterit, qui diu apud ipsos conscelerati
latuerunt, et postea proditi convictique damnati sunt.
3. 3. Eo quippe tempore quo latebant, quoscumque baptizaverunt, non eis potuerunt fidem tradere,
sed reatum; si quisquis fidem a perfido sumpserit, non fidem percipit, sed reatum. Ergo baptizentur
a bonis, ut possint fidem percipere, non reatum.

1

