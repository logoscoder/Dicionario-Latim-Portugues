Bonum est sperare in Domino quam sperare in homine 367; sed etiam: Maledictus omnis qui spem
suam ponit in homine 368.
102. 234. PETILIANUS dixit: Imitamini saltem Prophetas, qui suas animas sacras falso baptismate
decipi timuerunt. Dixit namque primitus Ieremias, apud impios homines aquam esse mendacem. "
Aqua " inquit, " mendax, non habet fidem " 369.

Verus sensus testimonii Ieremiae 15, 18.
102. 235. AUGUSTINUS respondit: Qui Scripturarum ignarus haec audit, nec te credit aut sic
errantem ut nescias quid loquaris, aut sic fallentem ut quem fefelleris nesciat quid loquatur, putat
Ieremiam prophetam cum baptizari vellet, praecavisse ne ab hominibus impiis baptizaretur, et sic
ista dixisse. Quo enim pertinet, quod antequam hoc testimonium poneres dixisti: Imitamini saltem
Prophetas, qui suas animas sacras falso baptismate decipi timuerunt? Quasi Ieremiae temporibus
quisquam sacramento Baptismi ablueretur, nisi quod se ipsos illis lavacris, quae Dominus redarguit,
Pharisaei pene per omnia momenta tingebant, et lectos et calices et paropsides, sicut in Evangelio
legitur 370. Quomodo ergo potuit Ieremias tamquam baptismum desiderans, et ab impiis baptizari
devitans, ista dixisse? Hoc ergo dixit, cum de populo infideli quereretur, cuius pessimis moribus
tribulabatur, non se commiscens factis eorum; qui tamen corporaliter non se ab illo populo
segregavit, nec alia sacramenta quaesivit, quam ille populus secundum Legis ordinem illi tempori
congrua sumebat. Hunc ergo populum male viventem dixit plagam, qua cor iusti graviter
caedebatur, sive hoc de se ipso diceret, sive in se ipso figuraret quae futura cernebat. Sic enim ait:
Domine, memor esto mei, et visita me, et innocentem me fac ab insectantibus me non in
longanimitate; scito quomodo acceperim de te improperium ab his qui spernunt sermones tuos.
Consumma illos: et erit verbum tuum mihi in iucunditatem et gaudium cordis mei, quoniam
vocatum est nomen tuum in me, Domine omnipotens. Non sedi in concilio eorum ludentium, sed
timebam a facie manus tuae; singulariter sedebam, quoniam amaritudine repletus sum. Utquid qui
me contristant, praevalent in me? Plaga mea valida est, unde sanabor? Facta est mihi ut aqua
mendax, quae non habet fidem 371. In his omnibus videtur quid Propheta intellegi voluerit, sed
videtur ab eis qui non ad causam suam perversam volunt pervertere quod legunt. Plagam enim
suam dixit Ieremias factam sibi aquam mendacem, quae non habet fidem; eos autem voluit
intellegi plagam suam, qui eum contristabant male vivendo. Unde dicit et Apostolus: Foris pugnae,
intus timores 372; et iterum: Quis infirmatur, et ego non infirmor? et quis scandalizatur, et ego non
uror? 373 Et quia desperabat eos posse corrigi, propterea dixit: Unde sanabor? tamquam semper
habiturus dolorem, quamdiu illi tales essent, inter quos vivere cogeretur. Populum autem nomine
aquae solere significari, in Apocalypsi manifestatur, ubi aquas multas populos multos non
coniectura nostra, sed illic enodata interpretatione cognoscimus 374. Noli ergo per pravum
intellectum vel potius errorem, blasphemare sacramentum Baptismi, etiamsi in homine perditissimo
fuerit; quia nec in Simone mendace aqua mendax erat Baptisma quod acceperat 375, nec tot
mendaces vestri aquam mendacem dant, cum baptizant in nomine Trinitatis. Nec enim tunc
incipiunt esse mendaces, quando proditi atque convicti sua facinora confitentur; sed potius tunc
erant mendaces, quando cum essent adulteri et scelerati, castos et innocentes se esse fingebant.
103. 236. PETILIANUS dixit: Dixit quoque David: " Oleum peccatoris non unguet caput meum " 376.
Quem igitur asserit peccatorem? Me qui tua scelera patior, an te qui persequeris innocentem?

Traditor non est idem ac persecutor.
103. 237. AUGUSTINUS respondit: Ex persona corporis Christi, quae est Ecclesia Dei vivi, columna
et firmamentum veritatis 377, toto terrarum orbe diffusa, propter Evangelium quod praedicatur, sicut
dicit Apostolus, in omni creatura quae sub coelo est 378; ex persona orbis terrae, de quo idem David,
cuius verba non intellegis, dicit: Confirmavit orbem terrae, qui non commovebitur 379; quem tu
peccatis alienis non commotum esse, sed omnino periisse contendis; ex illius ergo persona
respondeo: Ego non persequor innocentem. David autem, oleum peccatoris dixit; non dixit,
traditoris; non, thurificatoris; non, persecutoris; sed, peccatoris. Quid ergo facturus es secundum
intellectum tuum? Vide primum, utrum non sis ipse peccator. Nolo mihi dicas: Non sum traditor,
non sum thurificator, non sum persecutor. Nec ego quidem si Domino placet, aliquid horum sum;
nec orbis terrae qui non commovebitur. Sed dic, si audes: Non sum peccator. Ille quippe ait, oleum
peccatoris. Quidquid enim in te vel levis peccati fuerit inventum, unde ostendis non pertinere ad id
quod dictum est, oleum peccatoris? Quaero enim utrum ores oratione dominica? Si enim non oras
ea oratione, qua Dominus orare discipulos docuit, unde aliam didicisti pro maioribus meritis tuis
excedentem merita Apostolorum? Si autem sic oras, ut ille magister docere dignatus est, quomodo

59

