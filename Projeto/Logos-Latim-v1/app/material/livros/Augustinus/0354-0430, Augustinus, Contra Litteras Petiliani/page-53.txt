episcoporum nomina, sed imperatorum ac iudicum nostrorum, qui vos persequendo perierunt. Hoc
enim proposueras, hoc promiseras, ad hoc nos intentissimos feceras. Audi, inquis, periit Macarius,
periit Ursacius, cunctique Comites vestri, Dei pariter vindicta perierunt. Duos solos commemorasti,
quorum neuter imperator fuit. Cui hoc placeat, quaeso te? tibi ipse nonne displices? Promittis quam
plures imperatores ac iudices nostros te commemoraturum, qui vos persequendo perierint, et
tacitis imperatoribus nominas duos vel iudices vel Comites. Illud enim quod adiungis: Cunctique
Comites vestri Dei pariter vindicta perierunt, ad rem non pertinet. Hoc quippe modo iam dudum
locum istum finire potuisti, ut omnino neminem nominares. Cur ergo imperatores nostros, id est,
nostrae communionis non commemorasti? An timuisti ne reus maiestatis accusareris? Ubi est
circumcellionica fortitudo? Deinde quid agis de illis, quos tot superius nominasti, qui rectius tibi
possunt dicere: Quid nos quaerebas? Causam enim tuam nihil adiuverunt, et tamen nominati sunt.
Deinde qualis es, qui eos quos periisse commemoras, nominare formidas? Saltem ipsos iudices vel
Comites, quos videris non timuisse, plures nominares. Remansisti autem ad Macarium et Ursacium.
Itane quam plures illi, duo isti sunt? An quod pueri didicimus, sapis? Si enim quaeras ex me, duo
quis numerus sit, singularis, an pluralis; quid esse respondeam, nisi pluralem? Sed ad hoc etiam
non defit quod dicam. Eximo inde Macarium: neque enim dixisti quomodo perierit. An forte quisquis
vos persequitur, nisi in hac terra fuerit immortalis, quando mortuus fuerit, propter vos mortuus
existimabitur? Quid, si non in tam longo imperio Constantinus, et tam longa felicitate vixisset, qui
primus adversus vestrum errorem multa constituit; et quid, si non Iulianus tam cito abreptus esset
e vita, qui vobis basilicas dedit? quando ista garrire taceretis, cum et modo tacere nolitis? Nec
tamen dicimus nos, ideo cito mortuum Iulianum, quia vobis basilicas dedit. Possumus enim esse in
his pariter copiosi, sed nolumus esse pariter vani. Proinde, ut dicere coeperam, ex illis duobus
secerno Macarium. Cum enim duos proposuisses, ipsum et Ursacium; repetisti nomen Ursacii, ut
nobis ostenderes quam mortem meruerit, et dixisti: Ursacium namque barbarica pugna prostratum,
saevis unguibus alites, canumque avidi dentes morsibus discerpserunt. Unde satis apparet, cum de
Macario maiorem invidiam facere soleatis, ita ut nos Macarianos, non Ursacianos appelletis; multo
maxime te de illo fuisse dicturum, si de morte eius aliquid tale dicere potuisses. Ex his itaque
duobus, ubi pluralem numerum posuisti, seiuncto Macario, remanet Ursacius, nomen proprium
numeri singularis. Ubi est igitur tam plurium illorum tam minax et tremenda promissio?

Respuitur argomentatio Petil.
92. 209. Iam illud quam ridiculum sit, qui quoquo modo loqui noverunt, quantum opinor,
intellegunt, quod cum dixisses: Periit Macarius, periit Ursacius, cunctique Comites vestri, Dei pariter
vindicta perierunt; tamquam exigentibus <nobis> ut probares, quia revera nihil aliud vel auditor vel
lector exigeret, statim connexuisti magnum documentum, quo probares cunctos Comites nostros
Dei pariter vindicta periisse. Ursacium namque barbarica, inquis, pugna prostratum, saevis
unguibus alites, canumque avidi dentes morsibus discerpserunt. Hoc modo potest alius similiter
nesciens quid loquatur, dicere, omnes episcopos vestros Dei vindicta in carcere defecisse: et cum
ab eo fuerit flagitatum unde hoc probet, adiungere statim, Optatus namque de satellitio Gildonis
accusatus, tali genere mortis exstinctus est. Has nugas audire et discutere et refellere cogimur:
tantum timemus infirmis, ne intellectu tardiore in vestros laqueos celeriter currant. Istum autem
Ursacium, si forte bene vixit, et vere ita mortuus est, consolabitur promissio Dei dicentis:
Sanguinem animarum vestrarum exquiram de manibus omnium bestiarum 338.

Aliqua explicatio de psalmo secundo.
92. 210. Quod autem nobis calumniamini, dicentes a nobis in vos ad iracundiam reges saeculi
concitari, dum eos non docemus divinam Scripturam, sed potius malitiam nostram suggerimus; non
puto eos usque adeo surdos esse adversus ipsa sanctorum codicum eloquia, ut non potius timeatis
ne noverint ea. Sed velitis nolitis, intrant Ecclesiam, et si nos tacemus, lectoribus admovent aurem;
atque, ut de ceteris taceam, istum ipsum plerumque psalmum, quem tu commemorasti,
intentissime accipiunt. Dixisti enim, quod eos non doceamus, nec eos volentes sinamus ut noverint
quod scriptum est: Et nunc, reges, intellegite; erudimini, qui iudicatis terram; servite Domino in
timore, et exsultate ei cum tremore; apprehendite disciplinam, nequando irascatur Dominus 339,
etc. Credite et ista cantari, et illos audire; sed utique audiunt et illud superius in eodem psalmo,
quod tu, nisi fallor, propterea praeterire noluisti, ne timuisse intellegereris. Audiunt ergo et illud:
Dominus dixit ad me: Filius meus es tu, ego hodie genui te; pete a me, et dabo tibi gentes
haereditatem tuam et possessionem tuam terminos terrae 340. Quo audito utique mirantur esse
aliquos qui huic haereditati Christi contradicunt, et eam ad exiguam partem terrae redigere
conantur; mirantesque fortasse quaerunt propter id quod in consequentibus audiunt: Servite
Domino in timore; in quo illi servire possint, in quantum reges sunt. Omnes enim homines servire
Deo debent: aliter communi conditione, qua homines sunt; aliter diversis donis, quod ille aliud agit
in rebus humanis, ille aliud. Non enim auferenda idola de terra, quod tanto ante futurum

53

