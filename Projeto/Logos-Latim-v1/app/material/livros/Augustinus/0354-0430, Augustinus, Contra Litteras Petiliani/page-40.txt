68. 152. AUGUSTINUS respondit: Quare hoc dicis? An forte nos ignorata quae homines dicunt
obicimus omnibus gentibus, et manifesta intellegere nolumus quae Deus praedixit de omnibus
gentibus? Haec est magna caecitas cordis; et si nec ipsam in vobis agnoscitis, haec est maior
caecitas cordis.

Beati pacifici.
68. 153. PETILIANUS dixit: " Beati pacifici, quoniam ipsi filii Dei vocabuntur " 237. Vos pacem
scelere fingitis, et bello quaeritis unitatem.

Catholici predicant pacem ex Evangelio, et faciunt bellum caritatis.
68. 154. AUGUSTINUS respondit: Non pacem scelere fingimus: sed pacem ex Evangelio
praedicamus; cum quo si pacem habueritis, et nobiscum habebitis. Dominus resurgens, et se non
solum intuendum oculis, sed etiam contrectandum manibus discipulorum praebens, inde coepit:
Pax vobiscum 238, inquit. Et quomodo esset tenenda pax ipsa, sequentibus verbis aperuit. Ibi enim
aperuit eis sensum ut intellegerent Scripturas, et dixit eis: Quoniam sic scriptum est, et sic
oportebat Christum pati, et resurgere tertia die, et praedicari in nomine eius poenitentiam et
remissionem peccatorum per omnes gentes; incipientibus ab Ierusalem 239. Cum his verbis pacem
habete, et a nobis non dissentietis. Nam si bello quaerimus unitatem, non potuit laudari praeclarius
bellum nostrum; quandoquidem scriptum est: Diliges proximum tuum tamquam te ipsum 240. Et
iterum scriptum est: Nemo umquam carnem suam odio habet 241. Et tamen caro concupiscit
adversus spiritum, et spiritus adversus carnem 242. Quod si nemo carnem suam odio habet, et
tamen adversus carnem suam concupiscit; ecce bello unitas quaeritur, ut corpus castigatum
servituti subiciatur 243. Quod autem spiritus facit adversus carnem, non odio, sed dilectione
belligerans; hoc spiritales faciunt adversus carnales, ut quod agunt erga se, agant et erga illos, quia
diligunt proximos tamquam se ipsos 244; sed bellum spiritalium est illa in caritate correptio, gladius
eorum sermo Dei est. Ad tale bellum tuba apostolica concitantur cum magno impetu personante:
Praedica verbum, insta opportune, importune; argue, hortare, increpa, in omni longanimitate et
doctrina 245. Ecce non agimus ferro, sed verbo. Vos autem nec respondetis vera, et accusatis falsa;
non corrigitis vestra, obicitis aliena. Dicit Christus verum testimonium de orbe terrarum; dicitis vos
adversus Christum falsum testimonium contra orbem terrarum. Nos autem si vobis potius quam
Christo crederemus, pacifici essemus: quia Christo potius quam vobis credimus, pacem scelere
fingimus. Et haec cum dicatis atque faciatis, audetis insuper commemorare: Beati pacifici, quoniam
ipsi filii Dei vocabuntur 246.

Pax quaerenda est.
69. 155. PETILIANUS dixit: Cum dicat apostolus Paulus: " Obsecro vos, fratres, ego vinctus in
Domino, ut digne ambuletis vocatione qua vocati estis, cum omni humilitate et mansuetudine, cum
patientia sustinentes invicem in caritate, sollicite agentes servare unitatem spiritus in coniunctione
pacis " 247.

Pax vera est in sustinenda mala.
69. 156. AUGUSTINUS respondit: Haec si non tantum diceretis, sed et audiretis, etiam cognita
mala propter pacem sustineretis, non propter dissensionem incognita fingeretis; vel quia postea
didicistis propter unitatem Donati sustinere mala notissima et famosissima Optati. Quae ista
dementia est? Tolerantur cogniti, ne concisio iterum concidatur; et infamantur incogniti, ne in ipsa
integritate maneatur.
70. 157. PETILIANUS dixit: Vobis dicit propheta: " Pax, pax, et ubi est pax? " 248.

Pax est in Ecclesia universali.
70. 158. AUGUSTINUS respondit: Tu nobis hoc dicis, non propheta. Tibi ergo respondemus: Si
quaeris ubi sit pax, aperi oculos, et vide de quo dictum sit: Auferens bella usque ad fines terrae 249.
Si quaeris ubi sit pax, aperi oculos ad illam civitatem, quae non potest abscondi super montem
constituta 250; aperi oculos et ad ipsum montem, et eum tibi Daniel demonstret ex parvo lapide
crescentem, et implentem universam terram 251. Tibi autem cum dicit propheta: Pax, pax, et ubi est

40

