Sequere me, et sine mortuos, mortuos suos sepeliant " 13. Pater discipuli non erat baptizatus,
paganum paganis addixit: nisi hoc de infidelibus dixerit: Mortuus mortuum non potest sepelire.
Mortuus igitur quidem non aliqua morte, sed vita sua percussus. Nam qui sic vivit ut reus sit, vita
mortua cruciatur. A mortuo igitur baptizari, hoc est mortem sumpsisse, non vitam. Agendum nobis
et dicendum est, quatenus traditor vita mortuus habeatur. Mortuus est ille qui Baptismo vero nasci
non meruit; mortuus est ille similiter qui iusto Baptismo genitus mixtus est traditori: ambo vitam
Baptismi non habent, et qui numquam penitus habuit, et qui habuit et amisit. Dicit enim Dominus
Iesus Christus: "Advenient in eum septem spiritus nequiores, et erit homo ille deterior priore " 14.

Christus non est mortuus, sed vivus.
7. 15. AUGUSTINUS respondit: Diligentius quaere quomodo dictum et quomodo intellegendum sit
testimonium quod de Scriptura posuisti. Nam quia mortui solent mystice appellari omnes iniqui,
manifestum est: sed Christus, cuius est Baptisma verum, quod propter hominis vitia dicitis falsum,
vivit sedens ad dexteram Patris, et nec ipsa carnis infirmitate iam morietur, et mors ei ultra non
dominabitur 15: cuius Baptismo qui baptizatur, non a mortuo baptizatur; et si forte ministri operarii
dolosi sua quaerentes 16, non quae Iesu Christi 17, et Evangelium non caste annuntiantes, et
Christum per contentionem et invidiam praedicantes 18, propter iniquitates suas mortui sunt
appellandi, Sacramentum tamen Dei vivi nec in mortuo moritur. Mortuus enim erat Simon ille a
Philippo in Samaria baptizatus, qui donum Dei volebat pecunia comparare 19: sed vivebat ad eius
poenam Baptisma quod habebat.

Exemplum Maximianistarum.
7. 16. Quam sit autem falsum quod dicis: Ambo vitam Baptismi non habent, et qui numquam
penitus habuit, et qui habuit et amisit: hinc licet advertas, quod qui baptizati apostatant, et per
poenitentiam redeunt, non eis redditur Baptismus, quem si amitterent, redderetur. Mortui sane
vestri quomodo baptizant secundum sensum vestrum? An mortui non sunt (ut cetera taceam, et
dicam quod omnibus notum atque quotidianum est) ebriosi; cum de vidua dicat Apostolus: Quae
autem in deliciis agit, vivens mortua est 20? Deinde in illo concilio vestro, quo Maximianum cum suis
auctoribus vel suis ministris damnastis, excidit tibi quam eloquenter dixeritis: Aegyptiorum
admodum exemplo, pereuntium funeribus plena sunt littora; quibus in ipsa morte maior est poena,
quod post extortam aquis ultricibus animam, nec ipsam inveniunt sepulturam? Et tamen unus
eorum Felicianus utrum revixerit, vos videritis: secum tamen apud vos intus habet, quos foris
mortuus baptizavit. Sicut ergo a vivo baptizatur, qui vivi Christi Baptismo induitur; sic a mortuo
baptizatur, qui mortui Saturni, vel cuiuslibet alterius Baptismo involvitur: ut interim cito dicamus,
quomodo verba quae posuisti, sine cuius-quam nostrum angustia possint intellegi. Nam sicut
accipiuntur a vobis, non vos explicare, sed nos vobiscum implicare contenditis.

Iudas Apostolus fuit et mortuus erat.
8. 17. PETILIANUS dixit: Agendum, inquam, nobis dicendumque est, quatenus perfidus traditor
vita mortuus habeatur. Iudas Apostolus fuit, cum traderet Christum: idemque honore apostoli
perdito spiritaliter mortuus est, suo postea laqueo moriturus, sicut scriptum est: " Poenitet me, "
inquit, " quia tradidi sanguinem iustum; et abiit, et laqueo se suspendit " 21. Laqueo traditor periit,
laqueum talibus dereliquit: de quo Dominus Christus clamavit ad Patrem: " Pater, quos dedisti mihi,
omnes servavi; et ex illis nullus periit, nisi filius perditionis, ut impleretur Scriptura " 22. Olim
namque David sic in eum sententiam dixerat, qui esset Christum perfidis traditurus: " Episcopatum
eius accipiat alter; sit uxor eius vidua, et filii eius orfani " 23. Ecce quantus est spiritus Prophetarum,
ut cuncta futura pro praesentibus viderit, ut ante plurima saecula nasciturus traditor damnaretur.
Denique ut dicta sententia compleretur, episcopatum eius apostoli perditi sanctus Matthias accepit
24
. Nemo hinc stolidus, nemo perfidus disputet: triumphum Matthias, non iniuriam retulit, qui de
Domini Christi victoria spolium retulit proditoris. Hoc igitur facto episcopatum tibi quid vindicas,
haeres nequioris traditoris? Iudas Christum carnaliter tradidit, tu spiritaliter furens Evangelium
sanctum flammis sacrilegis tradidisti. Iudas legislatorem tradidit perfidis, tu quasi eius reliquias
legem Dei perdendam hominibus tradidisti: qui si legem diligeres, ut iuvenes Machabaei, pro Dei
legibus necareris (si nex dici hominum potest, quos moriendo pro Domino perficit immortales);
quorum unus scilicet fratrum tyranno sacrilego hac fidei voce respondit: " Tu quidem, scelerate et
impie, de praesenti vita nos perdis; rex autem mundi qui regnat in aeternum et regni eius non erit
finis, mortuos nos pro suis sanctis legibus, in aeternae vitae conversationem resuscitabit " 25. Si
hominis mortui testamentum flammis incenderes, nonne falsarius punireris? Quid de te ergo
futurum est, qui sanctissimam legem Dei iudicis incendisti? Iudam facti vel in morte poenituit: te

12

