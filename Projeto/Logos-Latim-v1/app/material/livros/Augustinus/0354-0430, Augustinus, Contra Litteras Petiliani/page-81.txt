in Patrem et Filium et Spiritum sanctum. Quod si veraci animo respondistis, salvos vos fecit, non
carnis depositio sordium, sed conscientiae bonae interrogatio 56; non conservus, sed Dominus; non
praeco, sed iudex. Neque enim vere, sicut Petilianus inconsiderate dixit: Conscientia dantis, vel
quod addidit: Conscientia sancte dantis attenditur, quae abluat accipientis. Cum enim hoc datur
quod Dei est, sanctum dat etiam non sancta conscientia. Quae certe sive sit sancta, sive non
sancta, ab accipiente inspici non potest; sed plane illud quod datur potest, quod cognitum ei qui
semper est sanctus, per qualemlibet ministrum accipiatur, securissime accipitur. Nisi enim sancta
verba essent ex cathedra Moysi, non diceret Veritas: Quae dicunt, facite. Si autem ipsi qui verba
sancta dabant sancti essent, non diceret: Quae faciunt, facere nolite; dicunt enim et non faciunt 57.
Nullo quippe modo legitur uva de spinis; quia numquam de spinarum radicibus oritur; sed cum se
spinosis 58 sepibus palmes vitis implicuit, non ideo fructus qui illic pendet horretur; sed spina
cavetur, uva decerpitur.

Nemo glorietur nec in homine bono.
9. 10. Itaque, ut saepe dixi, et vehementer inculco, qualescumque nos simus, securi estis, qui
Deum Patrem et eius Ecclesiam matrem habetis. Quamvis enim simul haedi cum ovibus pascantur,
non stabunt ad dexteram. Quamvis simul palea cum tritico trituretur, non intrabit in horreum.
Quamvis simul pisces mali cum bonis intra retia dominica natent, non mittentur in vascula. Nemo
glorietur, nec in homine bono; nemo bona Dei fugiat, nec in homine malo.

Petil. non dixit vera de Aug.
10. 11. Haec vobis, Christiani catholici fratres carissimi, pro negotio praesenti suffecerint; quae si
catholica dilectione retinetis, cum sitis unus grex de uno pastore securus, non nimis curo quod mihi
vel congregali vestro, vel certe cani vestro, conviciatur quilibet inimicus; dummodo me magis pro
vestra, quam pro mea defensione latrare compellat; qua tamen si opus esset ad causam,
brevissima facillimaque uterer, totum scilicet vitae meae tempus antequam perciperem Baptismum
Christi, quantum ad meas cupiditates erroresque attinet, cum omnibus improbans et detestans, ne
in eius temporis defensione meam gloriam quaerere viderer, non illius qui me per gratiam suam et
a me ipso liberavit. Unde illam vitam meam cum vituperari audio, quolibet animo id faciat qui hoc
facit, non usque adeo sum ingratus ut doleam; quantum quippe ille accusat vitium meum, tantum
ego laudo medicum meum. Quid ergo iam de illis praeteritis atque abolitis malis meis defendendis
laborem, de quibus Petilianus multa quidem falsa dixit, sed plura vera non dixit? De tempore autem
vitae meae quod est post Baptismum, vobis quicumque me nostis, superfluo loquor ex iis quae nota
esse hominibus possunt; hi vero qui me non noverunt, non ita iniqui esse debent in me, ut magis de
me credant Petiliano quam vobis. Nam si laudanti amico credendum non est, nec inimico
detrahenti. Restant ea quae occulta sunt hominis, ubi sola conscientia testis est, quae testis esse
apud homines non potest 59. In his me Petilianus manichaeum esse dicit, loquens de aliena
conscientia: hoc ego me non esse dico, loquens de mea conscientia. Eligite cui credatis.
Verumtamen quoniam nec ista brevi ac facili mea defensione opus est, ubi quaestio non de
qualiscumque unius hominis merito, sed de sanctae Ecclesiae veritate versatur; ad vos etiam mihi
plura dicenda sunt, quicumque in parte Donati, Petiliani quae in me scripsit maledicta legistis, quae
ab illo non audirem, si vestram perditionem contemnerem: si caritatis christianae viscera non
haberem.

Admonentur lectores ut iudicen sine studio partium.
11. 12. Quid ergo mirum, si cum grana de area dominica excussa, simul cum terra et palea
introrsum traho, iniuriam resilientis pulveris suffero: vel cum Domini mei oves perditas diligenter
inquiro, spinosarum linguarum vepribus laceror? Obsecro vos, deponite paululum studia partium,
atque inter me et Petilianum cum aliqua aequitate iudicate. Ego Ecclesiae causam volo ut noveritis,
ille ut meam: ad quid aliud, nisi quia testibus meis, quos in causa Ecclesiae constanter adhibeo, non
audet dicere ne credatis; Prophetae enim sunt, et Apostoli, et ipse Prophetarum et Apostolorum
Dominus Christus: de me autem quidquid dicere voluerit, homini adversus hominem, et vestro
adversus alienum, facile creditis? Et si quos vitae meae testes adhibuero, quid magnum est ut
dicat, non eis esse credendum, et hoc vobis cito persuadeat: praesertim quoniam quisquis pro me ullum verbum fecerit, inimicus parti Donati, ac per hoc vester continuo deputabitur?
Regnat itaque Petilianus: quando in me quaelibet convicia iaculatur, ei omnes acclamatis et
plauditis. Hanc sibi invenit vincibilem causam, sed iudicibus vobis: nec testem nec argumentum
requirit, cui hoc solum est probare quod dicit, quia ei quem maxime odistis, copiosissime maledicit.
Nam quoniam divinae Scripturae testimonia, cum pro Ecclesia catholica tam densa et tam clara

81

