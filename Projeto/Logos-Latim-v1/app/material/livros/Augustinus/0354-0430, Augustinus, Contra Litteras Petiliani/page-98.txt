et figat; illo incremento fit, ut semen iactum germen emittat. Sed quid hinc diutius disseramus?
Sufficit quod secundum ipsum, neque qui catechumenum facit, neque qui baptizat, aliquid est, sed
qui incrementum dat Deus. Quando autem hoc diceret Petilianus, ut eum dicere intellegeremus:
Neque Donatus Carthaginis est aliquid, neque Ianuarianus, neque Petilianus? Quando hoc tumor ille
pateretur, quo se putat homo aliquid esse cum nihil sit, et se ipsum seducit 147?
54. 66. Denique etiam paulo post cum institueret, et intenderet tamquam ea verba Apostoli, quae
nos obieceramus, iterum retractare, noluit haec ponere quae dixeram ego, sed alia in quibus posset
utcumque humana inflatio respirare. Nam ut eius, inquit: Apostoli dicta, quae nobis obieceras,
iterum replicemus, dixit: " Quid est enim Apollo, quidve Paulus? Ministri eius cui credidistis " 148.
Quid aliud, verbi gratia, dicit omnibus nostris, nisi: Quid est Donatus Carthaginis, quid Ianuarianus,
quid Petilianus, nisi ministri eius cui credidistis? Hoc ego Apostoli testimonium non posui sed illud
quod commemorare noluit, posui: Neque qui plantat est aliquid, neque qui rigat, sed qui
incrementum dat Deus 149. Iste autem ea verba Apostoli inserere voluit, ubi interrogat quid sit
Paulus, vel quid sit Apollo, et respondet: Ministri eius cui credidistis. Hoc aliquo modo ferre potuit
torus cervicis haereticae; illud autem ubi non interrogavit, et respondit quid esset, sed dixit non
esse aliquid, ferre omnino non potuit. Sed iam volo quaerere utrum non sit aliquid minister Christi.
Quis hoc dixerit? Quomodo ergo verum est: Neque qui plantat est aliquid, neque qui rigat, sed qui
incrementum dat Deus; nisi quia ad aliud aliquid est, ad aliud non est aliquid? Ad ministrandum et
dispensandum verbum ac Sacramentum aliquid est; ad mundandum autem et iustificandum non
est aliquid; quia hoc non operatur in interiore homine, nisi per quem creatus est totus homo, et qui
Deus manens factus est homo, ille scilicet de quo dictum est: Fide mundans corda eorum 150; et:
Credenti in eum qui iustificat impium 151. Quod testimonium in verbis meis Petilianus ponere voluit,
in suis autem nec tractavit, nec attigit.

Etiam mali ministri, sicut Iudas, possunt baptizare.
55. 67. Minister ergo, id est, dispensator verbi et Sacramenti evangelici, si bonus est, consocius fit
Evangelii; si autem malus est, non ideo dispensator non est Evangelii. Si enim bonus est, volens hoc
facit; si autem malus, hoc est sua quaerens non quae Iesu Christi, invitus hoc facit propter alia quae
requirit. Vide tamen quid idem apostolus dixerit: Si ergo volens hoc facio, inquit, mercedem habeo;
si autem invitus, dispensatio mihi credita est 152. Tamquam diceret: Si bonus bonum annuntio,
etiam ipse pervenio; si autem malus, bonum annuntio. Numquid enim dixit: Si invitus facio,
dispensator non ero? Annuntiavit Petrus et ceteri boni, invitus Iudas, tamen cum ipsis missus
annuntiavit. Illi mercedem habent, huic dispensatio credita est. Qui autem omnibus illis
annuntiantibus Evangelium perceperunt, non a plantatore vel rigatore, sed ab eo qui incrementum
dat, mundari potuerunt et iustificari. Neque enim dicturi sumus Iudam non baptizasse, cum adhuc
inter discipulos fuerit, quando fiebat quod scriptum est: Ipse non baptizabat, sed discipuli eius 153.
Aut quia nondum Christum tradiderat, qui loculos habebat, et ea quae mittebantur auferebat 154, et
qui pecuniae custos innocens esse non potuit, dispensator tamen gratiae sine accipientium damno
fuit? Aut si non baptizavit, certe fatemini quia evangelizavit. Quod si hoc minimum et leve ducitis,
videte quid de ipso Paulo apostolo sentiatis, qui dixit: Non enim misit me Christus baptizare, sed
evangelizare 155. Huc accedit, quia incipit esse potior Apollo, qui baptizando rigavit, quam Paulus,
qui evangelizando plantavit, cum sibi officium patris erga Corinthios ob hoc vindicet, nec eis qui
post illum ad eos venerant, hoc nomen concedat. Ait enim: Si decem millia paedagogos habeatis in
Christo, sed non multos patres; in Christo enim Iesu per Evangelium ego vos genui 156. Eis dicit: Ego
vos genui, quibus alio loco dicit: Gratias Deo, quod neminem vestrum baptizavi, nisi Crispum et
Gaium et Stephanae domum 157. Genuerat itaque illos, non per se, sed per Evangelium. Qui etiamsi
sua quaereret, non quae Iesu Christi, et invitus hoc faceret sine sua mercede, tamen pecuniam
dominicam dispensaret; quam, licet malus, non malam nec inutilem bene accipientibus faceret.

Multo magis boni ministri.
56. 68. Et si hoc de Evangelio recte dicitur, quanto magis de Baptismo dicendum est, quod ita
pertinet ad Evangelium, ut sine illo quidem ad regnum coelorum nemo perveniat, sed si accedat
Sacramento iustitia? Qui enim dixit: Nisi quis renatus fuerit ex aqua et Spiritu, non intrabit in
regnum coelorum 158; idem ipse dixit: Nisi abundaverit iustitia vestra super Scribarum et
Pharisaeorum, non intrabitis in regnum coelorum 159. Forma Sacramenti datur per Baptismum,
forma iustitiae per Evangelium. Alterum sine altero non perducit ad regnum coelorum. Verumtamen
perfecte baptizare etiam minus docti possunt, perfecte autem evangelizare multo difficilioris et
rarioris est operis. Ideo doctor Gentium plurimis excellentior evangelizare missus est, non
baptizare; quoniam hoc per multos fieri poterat, illud per paucos, inter quos eminebat. Et tamen
legimus eum aliquot locis dixisse: Evangelium meum 160: Baptismum autem meum numquam dixit,

98

