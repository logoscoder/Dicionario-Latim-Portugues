ventilamus, non in longinquas terras nostram probationem transmittimus; sed sequestramus omnia
nostrorum documenta maiorum, differimus testimonia toto terrarum orbe clamantia.

Schisma Maximianistarum.
15. 16. Ecce Mustitana et Assuritana civitates; supersunt adhuc in hac vita et in hac provincia qui
se disiunxerunt et a quibus dis-iuncti sunt, qui altare erexerunt et contra quos erexerunt, qui
damnarunt et qui damnati sunt, qui receperunt et qui recepti sunt, qui foris baptizati sunt et intus
rebaptizati non sunt: si haec pro unitate maculant, maculati comprimant vocem; si haec pro unitate
non maculant, correcti auferant litem.

Adhuc de Maximianistis.
16. 17. Iam verba epistolae suae ille ipse qui scripsit, irrideat, qui usurpato indocte ac mendaciter
testimonio, quod scriptum commemorat: Qui baptizatur a mortuo, quid ei prodest lavatio eius? 29
conatur nobis ostendere, quatenus traditor vita mortuus habeatur. Et adiungit, dicens: Mortuus est
ille qui Baptismo vero nasci non meruit; mortuus est ille similiter, qui iusto Baptismo genitus,
mixtus est traditori. Si ergo Maximianistae mortui non sunt, cur in plenario concilio suo dicunt, quod
eorum pereuntium funeribus plena sunt littora? Si autem mortui sunt, unde vivit Baptisma quod
dederunt? Deinde, si Maximianus mortuus non est, quare post illum rebaptizatur? Si autem mortuus
est, quare cum illo non est mortuus Felicianus Mustitanus ordinator eius, et cum nescio quo
traditore Afro collega mori potuit transmarinus? Aut si et ipse mortuus est, unde cum illo apud te
vivunt intus non rebaptizati, qui ab illo mortuo foris sunt baptizati?

Donatistae agunt contradictorie.
17. 18. Deinde subiunxit: Ambo vitam Baptismi non habent, et qui numquam penitus habuit, et qui
habuit et amisit. Numquam ergo habuit, quem Maximianista Felicianus aut Praetextatus foris
baptizaverunt, ipsi autem quod habuerunt, amiserunt. Quando ergo isti cum suis recepti sunt, quis
dedit eis quos baptizarunt; quod non habebant; et quis ipsis reddidit quod amiserant? Si autem
formam Baptismi secum abstulerunt, virtutem autem ipsam Baptismi per malum schisma
amiserunt, cur ipsam formam, quae semper et ubique sancta est, exsufflas in Catholicis quos non
audisti, et in Maximianistis amplecteris quos punisti?

Donatistae se contradicunt circa traditionem.
17. 19. Quidquid autem de Iuda traditore criminose sibi dicere visus est, ad nos quid pertinet, qui
neque ab eis probamur traditores, neque si aliquorum ante nos in nostra communione defunctorum
traditio probaretur, etiam ipsa nos improbata et displicens nobis aliqua ex parte macularet? Si enim
ipsi damnatis a se criminibus et receptis non maculantur, quanto minus nos auditis et improbatis
maculari poterimus? Quantumlibet ergo in traditores invehatur, totidem verbis eos et a me deputet
accusari. Sed sane distinguo: quia ille apud me arguit eum quem iam olim defunctum mea cognitio
non iudicavit; ego eius lateri cohaerentem ostendo, quem a se damnatum, vel certe sacrilego
schismate separatum, sine ulla honoris eius diminutione suscepit.

Respuitur obiectio de persecutione Donatistarum.
18. 20. Nequissimus, inquit, traditor nobis legem servantibus persecutor et carnifex exstitisti. Si
legem servaverunt Maximianistae, cum a te separati sunt; sis et tu servator legis, cum ab Ecclesia,
quae in toto orbe diffusa est, separatus es. Quod si de persecutionibus agis, cito respondeo, si
aliquid inique passi estis, non pertinere ad eos qui talia quamvis improbe facientes pro pace tamen
unitatis laudabiliter tolerant. Quapropter non habes quod obicias frumentis dominicis paleam suam
usque ad ventilationem ultimam sustinentibus, a quibus tu numquam recessisses, nisi levior palea
vento tentationis et ante adventum ventilatoris avolasses. Sed ut ab hoc uno exemplo, quod ad
istorum ora claudenda, et eos si sapiant corrigendos, si autem in perversitate maneant,
confundendos, in eorum facies refudit Dominus, non recedam: si iustiores sunt qui patiuntur
persecutionem, quam illi qui faciunt; iidem Maximianistae iustiores sunt, quorum et basilica
funditus eversa est, et militari Optati comitatu graviter agitati sunt, et iussiones proconsulis ad
omnes eos de basilicis excludendos a Primianistis impetratae manifestae sunt. Quapropter, si
imperatoribus eorum communionem detestantibus, ad persequendos Maximianistas tanta sunt
ausi, quid facerent si eis per regum communionem aliquid efficere liceret? Si autem ut pravos
corrigerent, ista fecerunt; quid mirantur si catholici imperatores maiore potestate urgendos

5

