Constantinus vobis basilicas iussit auferri, Iulianus restitui. Quid horum christianae paci conveniat
vultis nosse? Illud fecit qui crediderat in Christum, hoc fecit qui dimiserat Christum. O quam velles
dicere: Male factum est ut Iuliano ita supplicaretur, sed hoc quid ad nos pertinet? Quod si diceres,
et in his quidem verbis tuis Catholica vinceret, ad cuius sanctos toto orbe diffusos multo minus
pertinet quidquid dicitis, de quibus vultis, sicut vultis. Sed non potes dicere, male factum ut Iuliano
ita supplicaretur; oppilat fauces, premit linguam domestica auctoritas; Pontius fecit, Pontius
supplicavit, Pontius apostatam iustissimum dixit; Pontius apud apostatam solam iustitiam locum
habere praedicavit. His verbis sibi Pontium supplicasse in eodem rescripto suo nominatim sine
ambage ipse Iulianus expressit. Exstant allegationes vestrae: non haec incerta fama, sed publica
monumenta testantur. An forte quia contra unitatem Christi, petitioni vestrae aliquid concessit
apostata, verum putas esse quod dictum est, apud eum solam locum habere iustitiam? Quia vero
imperatores christiani, quod valere arbitrantur ad Christi unitatem, contra vestram statuunt
voluntatem, Christianitatis invidi appellantur? Sic desipiant omnes haeretici, et resipiant ut non sint
haeretici.

Donatistae quando persequuntur Catholicos putant se Deo officium reddere.
92. 206. Et ubi, inquies, impletum est quod Dominus dicit: Veniet tempus, ut qui vos occiderit,
putet se Deo officium facere 334? Neque enim hoc de Paganis dici potuit; qui non propter Deum, sed
propter idola Christianos persequebantur. Non videtis, si hoc de his imperatoribus dictum esset, qui
gaudent de nomine christiano, hoc eos utique praecipue fuisse iussuros, ut occideremini? Quod
numquam omnino iusserunt. Sed vestri hostili more legibus repugnando poenas debitas luunt; et
voluntarias mortes suas, dum nobis invidiosas putant, sibi perniciosas non putant. Quod si de
regibus nomen Christi honorantibus illud a Domino dictum esse arbitrantur, quaerant quid Catholica
in Oriente perpessa sit, quando Valens imperabat arianus. Ecce haberem, quo intellegerem
impletum esse, quod Dominus ait: Veniet tempus, ut qui vos occiderit, putet se officium Deo facere;
ne sibi ad famae gloriam haeretici assumerent, si quid adversus eorum errorem imperatores
catholici praecepissent. Verumtamen tempus illud post ascensionem Domini completum esse
reminiscimur; sancta Scriptura huius rei testis omnibus nota est. Iudaei putabant se officium Deo
facere, cum Apostolos occidebant. Inter hos qui officium Deo arbitrabantur se exhibere, etiam
Saulus noster, nondum noster, fuit; ita ut hoc inter laudes suas praeteritas et obliviscendas
enumeret: Hebraeus, inquit, ex Hebraeis, secundum legem pharisaeus, secundum aemulationem
persequens Ecclesiam 335. Ecce qui putabat officium se Deo facere, cum faciebat quod mox ipse
perpessus est. Nam quadraginta Iudaei coniuraverant ut interficerent eum, quando fecit hoc tribuno
innotescere, ut eorum insidias armato milite saeptus evaderet 336. Sed nondum erat qui ei diceret:
Quid tibi est, non cum regibus, sed cum tribunis armisque regalibus? non erat qui ei diceret: Audes
per milites quaerere tuitionem, cum Dominus tuus per eos ductus sit ad passionem? Nondum erant
ista deliramenta, sed contra haec futura iam tunc illa parabantur exempla.

Exempla a Donatistis allata non sunt vere huic quaestioni pertinentia.
92. 207. Quin etiam terribiliter proponere ausus es et dicere: Sed ut vetera taceam, in vestris
exemplis advertite, imperatores quamplures ac iudices vestros persecutionem nobis faciendo
periisse. Hoc in epistola tua cum legissem, intentissime exspectabam quid dicturus, et quos
enumeraturus esses; cum ecce mihi, quasi relinquendo, coepisti commemorare Neronem,
Domitianum, Traianum, Getam, Decium, Valerianum, Diocletianum, Maximianum. Fateor plures
esse: sed tu prorsus contra quos loquaris, oblitus es. Nonne isti omnes pagani fuerunt, et
universaliter christianum nomen pro suis idolis persecuti sunt? Evigila ergo: nam isti communionis
nostrae non fuerunt; unitatem ipsam, vel unde nos, sicut vos putatis, vel unde vos, sicut Christus
docet, existis, totam persequebantur. Tu autem proposueras ostendere nostros imperatores ac
iudices persecutionem vobis faciendo periisse. An nec tu exigis ut istos computemus, quia
relinquens eos commemorasti dicens: Ut relinquam Neronem; et sub ista relictione per ceteros
cucurristi? Quid opus fuit ergo ut commemorarentur ad rem non pertinentes? Sed quid ad me? Iam
istos tecum relinquo: nunc saltem procedant isti quos promisisti quam plures. Nisi forte propterea
non inveniuntur, quia eos periisse dixisti.

Agitur de Macario et de Ursatio.
92. 208. Sequeris enim iam, et episcopos nominas, quos de traditione codicum soletis arguere. De
quibus et nos solemus respondere: Aut non probatis, et ad neminem pertinet; aut probatis, et ad
nos non pertinet. Suam enim sarcinam portaverunt, vel bonam vel malam 337: et bonam quidem
credimus; sed qualemlibet, tamen suam; sicut vestri mali, nec ipsi vestram, nec vos ipsorum; sed
vestrum omnium communis pessima sarcina schisma est. Hoc saepe iam diximus. Exhibe igitur non

52

