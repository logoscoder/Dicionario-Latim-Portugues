96. 222. Sed si innocentia vobis est, inquis, cur nos ferro sectamini? Respicite paululum catervas
vestras, quae non antiquo more parentum suorum solis fustibus armantur, sed et secures et
lanceas et gladios addiderunt; et agnoscite quorum potius vox esse debeat: Quid nos ferro
sectamini? Aut si reos nos, inquis, dicitis, quid nos quaeritis innocentes? Hic breviter respondeo:
Ideo quaerimini rei ab innocentibus, ut desinatis esse rei, et incipiatis esse innocentes. Ecce
utrumque elegi nostrum, et ad vestrum utrumque respondi; modo tu elige unum de duobus:
Innocentes estis, an nocentes? Neque potes utrumque dicere; sed dic utrumque, si hoc placet.
Certe enim non potestis in eadem causa esse innocentes, in qua estis nocentes. Si ergo innocentes
estis, nolite mirari quod ad pacem quaerimini a fratribus: si autem nocentes, nolite mirari quod ad
poenam quaerimini a regibus. Sed quia horum duorum alterum vobis usurpatis, alterum a nobis
auditis; usurpatis enim vobis innocentiam, a nobis autem auditis quod impie vivatis; accipite iterum
de utroque quid dicam. Si innocentes estis, quare Christi testimonio contradicitis? Si autem
nocentes, quare ad eius misericordiam non confugitis? Nam et testimonium eius est de orbis
unitate, et misericordia eius in fraterna caritate.
97. 223. PETILIANUS dixit: Postremo, ut saepe iam diximus, qualis est vestra praesumptio, ut de
regibus praesumatis, dicente David: "Bonum est sperare in Domino, quam sperare in homine:
bonum est sperare in Domino, quam sperare in principibus " 350.

Donatistae suplicando Iuliano posuerunt spem in homine.
97. 224. AUGUSTINUS respondit: Nos non speramus in homine; sed, quantum possumus, homines
admonemus ut in Domino sperent; nec speramus in principibus; sed, quantum possumus, principes
admonemus ut in Domino sperent, et si aliquid a principibus pro utilitate Ecclesiae petimus, non in
eis tamen speramus. Neque enim et Apostolus in illo tribuno speravit tamquam in principe, a quo
sibi egit ut deductores darentur armati; aut in ipsis armatis tamquam in hominibus, quorum
multitudine septus evasit insidias perditorum 351. Sed nec vos ipsos, quod ab Imperatore basilicae
vobis ut redderentur petistis, arguimus, tamquam in Iuliano principe speraveritis; sed arguimus,
quod de Christi testimonio desperaveritis, a cuius unitate ipsas basilicas separastis. Eas enim
iubente inimico Christi accepistis, in quibus iussa Christi contemneretis, dum validum et verum
vobis videtur quod Iulianus constituit, dicens: Hoc quoque supplicantibus Rogatiano, Pontio,
Cassiano, et ceteris episcopis, sed et clericis, accedit ad cumulum, ut abolitis quae adversus eos
sine rescripto perperam gesta sunt, in antiquum statum cuncta revocentur; invalidum autem et
falsum quod Christus constituit, dicens: Eritis mihi testes in Ierusalem, et in totam Iudaeam et
Samariam, et usque in totam terram 352. Obsecramus vos, corrigimini: redite ad hanc
evidentissimam totius orbis unitatem, ut non verbis apostatae Iuliani, sed verbis Salvatoris Christi,
in antiquum statum cuncta revocentur. Miseremini animae vestrae. Non iam Constantinum et
Iulianum comparamus, ut quam sint impares demonstremus. Non dicimus: Si vos non sperastis in
homine et in principe, cum homini imperatori pagano et apostatae dixistis, quod apud eum sola
iustitia locum haberet, quibus precibus et Rescripto, sicut ibi scriptum est, sicut allegationis gesta
testantur, pars Donati universaliter usa est; multo minus nos criminari a vobis debemus, tamquam
speremus in homine et in principe, si quid a Constantino vel a ceteris christianis imperatoribus,
nulla sacrilega adulatione petivimus; aut si quid ipsi non petentibus nobis, memores rationis quam
Domino reddituri sunt, sub cuius verbis tremunt cum audiunt quae ipse commemorasti: Et nunc,
reges, intellegite 353, etc., et alia multa, ultro pro Ecclesiae catholicae unitate constituunt. Sed taceo
de Constantino: Christum et Iulianum vobis opponimus; parum dico, Deum et hominem, Filium Dei
et filium gehennae, Salvatorem animarum nostrarum et interfectorem animae suae. Cur in basilicis
possidendis Iuliani Rescriptum tenetis, et in Ecclesiae pace amplectenda Christi Evangelium non
tenetis? Clamamus et nos: Quae perperam gesta sunt, in antiquum statum cuncta revocentur.
Antiquius est Evangelium Christi, quam Rescriptum Iuliani: antiquior est unitas Christi, quam pars
Donati: antiquiores sunt Ecclesiae preces ad Dominum pro unitate Christi, quam Rogatiani et Pontii
et Cassiani ad Iulianum pro parte Donati. An perperam geritur, cum reges prohibent divisionem; et
non perperam geritur, cum episcopi dividunt unitatem? Perperam geritur, cum ad defendendam
Ecclesiam, Christi testimonio reges serviunt; et non perperam geritur, cum ad negandam
Ecclesiam, Christi testimonio episcopi contradicunt? Obsecramus ergo, ut non contra Evangelium,
sed secundum Evangelium etiam verba ipsius Iuliani, cui sic supplicastis, audiantur, et ea quae
perperam gesta sunt, in antiquum statum cuncta revocentur.

Altera accusatio Petil. contra Catholicos.
98. 225. PETILIANUS dixit: Vos, vos, miseri, appello, qui persecutionum metu perterriti, dum
vestras divitias, non animas quaeritis, non tam fidem perfidam traditorum diligitis, quam contra
ipsorum malitiam, quorum vobis patrocinia comparastis; non aliter quam ut naufragi in fluctibus
fluctus subeunt ruituros atque in magno vitae periculo appetunt quod timetur; vel ut tyrannicus

56

