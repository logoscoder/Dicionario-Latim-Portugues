81. 180. AUGUSTINUS respondit: Contra te loqueris, sed tamen quia pro veritate loqueris, si eam
dilexeris, pro te fit quod loqueris. Quaero enim abs te, de quibus hoc dixerit apostolus Paulus?
Recolamus hoc paululum, si placet. Quidam, inquit, per invidiam et contentionem, quidam vero per
bonam voluntatem Christum annuntiant; quidam ex caritate, scientes quia in defensionem
Evangelii positus sum; quidam vero et per contumaciam Christum annuntiant, non caste,
existimantes tribulationem suscitari vinculis meis. Quid enim? Dum omni modo, sive occasione,
sive veritate Christus annuntietur, et in hoc gaudeo, sed et gaudebo 282. Videmus istos rem quidem
sanctam et castam et veram, non tamen caste annuntiasse, sed per invidiam et contentionem, sine
caritate, sine castitate. Certe paulo ante laudes caritatis adversus nos dicere videbaris ex Apostoli
testimonio, quia ubi caritas non est, quidquid fuerit nihil prodest: ecce in istis caritas non est, et
tamen erat Christi praedicatio, de qua se gaudere sic dicit Apostolus. Neque enim malo illorum
gaudet, sed bono nominis Christi. In ipso quippe caritas erat, quae non gaudet super iniquitate,
congaudet autem veritati 283. Invidia porro, quae in illis erat, diabolicum malum est; hac enim et
cecidit et deiecit. Hi ergo tam mali, quos sic arguit Apostolus, in quibus erat tantum bonum de quo
gaudet Apostolus, ubi erant? intus, an foris? Elige quod volueris. Si intus, ecce noverat eos Paulus,
et eum tamen non polluebant; sic vos non polluerent in unitate orbis terrarum, de quibus nescio
qua seu vera dicitis, seu falsa confingitis. Quare ergo vos separastis? quare sacrilegio scelerati
schismatis peremistis? Si autem foris erant, ecce et in eis qui foris sunt, et utique ad vitam
aeternam, quia caritatem non habent et unitatem non tenent, pertinere non possunt, inest tamen
sanctitas nominis Christi, quorum praedicationem Apostolus propter ipsam nominis sanctitatem,
quamvis illos detestetur, gaudendo confirmat. Recte ergo ipsi nomini non facimus iniuriam, cum ad
nos veniunt qui foris erant; sed ipsos corrigimus, illud honoramus. Vos itaque videte quam nefarie
in eis, quorum facta sicut videtur arguitis, etiam Sacramentum nominis Christi, quod in eis sanctum
est, exsufflatis. Et tu quidem istos, quos commemoravit Apostolus, sicut verba tua indicant, foris ab
Ecclesia fuisse arbitraris. Ita cum times a Catholicis pati persecutionem, de qua nobis loquendo
facis invidiam, confirmasti in haereticis Christi nomen, cui rebaptizando facis iniuriam.

Homines non sunt ad fidem cogendi.
82. 181. PETILIANUS dixit: Si igitur tanta potentia fidei non est aliquibus adversata, qua tu ratione
persequeris, ut cogas homines inquinari?

Non cogimus ad fidem sed ad salutem.
82. 182. AUGUSTINUS respondit: Nec persequimur vos, nisi quem-admodum persequitur veritas
falsitatem; nec ad nos pertinet, si quis vos aliter persecutus est; sicut nec ad vos quidquid vestri
similiter faciunt; nec vos cogimus inquinari, sed suademus sanari.

Donatistae non cogunt ad fidem.
83. 183. PETILIANUS dixit: Quod si cogi per legem aliquem vel ad bona licuisset, vos ipsi, miseri, a
nobis ad fidem purissimam cogi debuistis. Sed absit, absit a nostra conscientia, ut ad nostram
fidem aliquem compellamus.

Auctoritas debet evitare malum.
83. 184. AUGUSTINUS respondit: Ad fidem quidem nullus est cogendus invitus, sed per
severitatem, imo et per misericordiam Dei, tribulationum flagellis solet perfidia castigari. Numquid
quia mores optimi libertate voluntatis eliguntur, ideo mores pessimi non legis integritate puniuntur?
Sed tamen male vivendi ultrix disciplina praepostera est, nisi cum praecedens bene vivendi
doctrina contemnitur. Si quae igitur adversus vos leges constitutae sunt, non eis bene facere
cogimini, sed male facere prohibemini. Nam bene facere nemo potest, nisi legerit, nisi amaverit
quod est in libera voluntate; timor autem poenarum et si nondum habet delectationem bonae
conscientiae, saltem intra claustra cogitationis coercet malam cupiditatem. Qui tamen adversus
<vos> leges constituerunt, quibus vestra comprimatur audacia? nonne hi de quibus dicit Apostolus,
quia non sine causa gladium portant; ministri enim Dei sunt, vindices in iram ei qui male agit 284?
Tota igitur quaestio est, utrum vos non male agatis, quibus tanti schismatis sacrilegium obicit orbis
terrarum: cuius quaestionis discussione neglecta, superflua loquimini; et cum vivatis ut latrones,
mori vos iactatis ut martyres. Et quia vel ipsas leges, vel invidiam formidatis, vel ad resistendum
impares estis, non dico adversus tot homines, sed adversus tot gentes catholicas; etiam de
mansuetudine gloriamini, quod ad vestram partem neminem cogitis. Isto modo et milvus, cum
pullos rapere territus non potuerit, columbum se nominet. Ubi enim potuistis, et non fecistis? Unde

45

