quibus eum ostendi ad id quod interrogavi non respondisse; cumque magnis angustiis coarctatus,
coactus esset dicere discutiendum esse baptistam a baptizando, baptizandum a baptista; cumque
id exemplo Ioannis, si forte inveniret negligentissimos vel imperitissimos auditores, astruere
tentavisset; adhibuit alia testimonia de Scripturis ad rem non pertinentia, quod Philippo Eunuchus
dixerit: Ecce aqua, quid prohibet me baptizari? 82 quia sciebat, inquit, perditos prohiberi; et quod
ideo Philippus eum baptizari non vetuit, quia eum legentem probaverat quomodo crederet
Christum: quasi prohibuerit Simonem Magum. Et quod Prophetae falso baptismate decipi timuerunt:
et ideo dixerit Isaias: Aqua mendax, non habens fidem 83, velut ostendens apud perfidos homines
aquam esse mendacem; cum hoc non Isaias, sed Ieremias de hominibus mendacibus dixerit,
figurate aquam populum appellans, quod in Apocalypsi manifestissime demonstratur 84. Et quod
David dixerit: Oleum peccatoris non ungat caput meum; cum ille hoc dixerit de adulatione
assentatoris fallaci laude decipientis, unde laudati caput in superbiam crescat. Quem intellectum
aperiunt verba in eodem psalmo praemissa superius. Sic enim ait: Emendabit me iustus in
misericordia, et arguet me; oleum autem peccatoris non impinguet caput meum 85. Quid hac
sententia clarius? quid evidentius? Mavult enim se aspera emendatione iusti argui misericorditer ut
sanetur, quam lenibus blanditiis adulantis ungi ne infletur.

Testimonium Apostoli Pauli adducitur a Petil.
34. 39. Commemorat Petilianus et apostolum Paulum monuisse, ne omni spiritui credatur, sed
probentur spiritus, si ex Deo sunt 86: quasi ad hoc adhibeatur ista diligentia, ut nunc ante tempus
frumentum a palea separetur, ac non potius ne frumentum a palea decipiatur; aut vero etiam
spiritus mendax si aliquid veri dixerit, ideo negandum est, quia hoc detestandus spiritus dixit. Quod
quisquis arbitratur, tam demens est, ut forte contendat Petrum non debuisse dicere: Tu es Christus
Filius Dei vivi 87, quia tale aliquid iam daemones dixerant 88. Cum ergo Baptismus Christi, sive per
iniquum sive per iustum ministratus, nihil aliud sit quam Baptismus Christi; ab homine cauto et
bono fideli iniquitas hominis est vitanda, non Dei Sacramenta damnanda.

Casus cuiusdam Episcopi.
34. 40. In his certe omnibus non respondet Petilianus, si conscientia sancte dantis attenditur, quae
abluat accipientis, unde sit abluendus qui accipit Baptismum, cum dantis polluta conscientia est, et
hoc ille qui est accepturus ignorat. Collega eius a Thubursicubure quidam Cyprianus cum turpissima
femina in lupanari deprehensus, et Primiano Carthaginis oblatus atque damnatus est. Iste quando
baptizabat, antequam detectus et abiectus esset, non utique habebat conscientiam sancte dantis,
quae ablueret accipientis. Unde igitur abluti sunt, qui hodie illo damnato non utique rursus
abluuntur? Non erat necesse ut hominem nominarem, nisi ne Petilianus iterum diceret: Quis est
iste, aut unde prosiluit? 89 Cur istum baptistam vestri non discusserunt, sicut Ioannes Petiliano ita
sentiente discussus est? An et discusserunt quantum homines hominem potuerunt, sed astuta
fictione latitantem diu non invenerunt?
35. 40. Huiusne aqua non erat mendax, aut oleum fornicatoris non est oleum peccatoris? An quod
Catholica dicit, et verum est, et illa aqua et illud oleum non eius erat a quo ministrabatur, sed cuius
ibi nomen invocabatur? Cur illi qui ab isto ficto et occulto baptizabantur, non probabant spiritum,
quia ex Deo non erat? Spiritus enim sanctus disciplinae fictum fugiebat 90. An et illum fugiebat, et
sua Sacramenta quamvis per eum ministrata non deserebat? Postremo quoniam illos non negatis
ablutos, quos illo damnato non curatis abluendos; videte si tot nebulis multipliciter offusis, ullo loco
Petilianus respondet unde isti abluti sint, si conscientia sancte dantis attenditur, quae abluat
accipientis, quam latens immundus habere non potuit.
35. 41. Nihil ergo ad hoc respondens, quod ab eo tam instanter inquiritur; deinceps etiam sibi
loquendi latitudinem comparans: Cum haec, inquit, et Prophetae et Apostolus caute timuerint, qua
fronte tu dicis quod bene credentibus sanctum est Baptisma peccatoris? Quasi ego vel quisquam
catholicus, peccatoris Baptisma esse dicat, quod peccatore ministrante traditur vel accipitur, et non
illius in cuius credens nomine baptizatur. Inde iam excurrit in Iudam traditorem, et dicit in eum
quidquid potest, adhibens testimonia prophetica, quae de illo tanto ante praemissa sunt: tamquam
Ecclesiam Christi toto orbe diffusam, cuius causa in hac quaestione versatur, Iudae traditoris
impietate perfundat; non considerans quod vel hinc debuit admoneri, tam non esse dubitandum
illam esse Ecclesiam Christi quae in omnibus gentibus dilatatur, quoniam hoc tanto ante veraciter
prophetatum est, quam non est dubitandum ab uno ex discipulis tradi oportuisse Christum,
quoniam et hoc similiter prophetatum est.

De Baptismo Maximianistarum.
89

