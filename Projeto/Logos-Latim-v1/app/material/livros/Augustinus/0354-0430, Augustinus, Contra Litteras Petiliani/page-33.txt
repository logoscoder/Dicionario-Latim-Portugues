Citatio Psalmi 22.
47. 109. PETILIANUS dixit: Nostri autem Baptismatis laudes idem psalmographus decantavit: "
Dominus pascit me, et nihil mihi deerit; in loco pascuae ibi me collocavit. Super aquam refectionis
educavit me, animam meam convertit. Deduxit me super semitas iustitiae propter nomen suum.
Nam et si ambulavero in medio umbrae mortis", si me, inquit, persecutor occidat: " non timebo
mala; quoniam tu mecum es, Domine. Virga tua et baculus tuus ipsa consolata sunt me". Inde vicit
Goliam D<avid> oleo chrismatis loricatus. " Parasti in conspectu meo mensam, adversus eos qui
tribulant me. Impinguasti oleo caput meum, et calix tuus inebrians perquam optimus. Et
misericordia tua subsequetur me omnes dies vitae meae, ut inhabitem in domo Domini, in
longitudinem dierum " 182.

Hic Psalmus loquitur de Ecclesia universali.
47. 110. AUGUSTINUS respondit: Iste psalmus de his loquitur, qui bene suscipiunt Baptismum, et
sancto sancte utuntur. Non enim verba ista etiam ad Simonem Magum pertinent, qui tamen
eumdem sanctum Baptismum accepit; et quia eo sancte uti noluit, non ideo illum inquinavit, aut
repetendum talibus docuit. Sed quia Goliae commemorationem fecisti, attende illum de ipso Golia
psalmum, et vide quia in cantico novo devictus est; ibi enim dicitur: Deus, canticum novum cantabo
tibi; in psalterio decem chordarum psallam tibi 183. Et vide utrum ad hoc canticum pertineat, qui orbi
terrarum non communicat. Alibi enim dicitur: Cantate Domino canticum novum; cantate Domino,
omnis terra 184. Omnis ergo terra, in cuius unitate non estis, cantat canticum novum. Et omnis
terrae sunt verba quoque ista: Dominus pascit me, et nihil mihi deerit 185, etc. Non sunt haec verba
zizaniorum, quamvis usque ad messem in una segete tolerentur; non sunt verba paleae, sed tritici;
quamvis eadem pluvia simulque nutriantur, eadem area simulque triturentur, donec ultimo
ventilabro ab invicem segregentur, quae duo utique communiter unum habent Baptismum,
quamvis non sint unum. Sed et si pars vestra esset Ecclesia Dei, certe fatereris istum psalmum non
ibi pertinere ad furiosas catervas Circumcellionum. Aut si et ipsi per semitas iustitiae deducuntur,
quare negatis eos comites vestros esse, cum vobis obiciuntur, quamvis plerumque paucitatem
concisionis vestrae, non virga et baculus Dei, sed fustes eorum consolentur, quibus vos et adversus
leges romanas tutos esse arbitramini; in quos incurrere quid est aliud quam ambulare in medio
umbrae mortis? Sed non timet mala cum quo Dominus est. Certe tamen non audebis dicere, etiam
istorum furiosorum esse verba quae in hoc psalmo cantantur, et tamen habere eos Baptismum, non
solum confitemini, sed etiam profitemini. Non dicunt ergo ista, nisi qui aqua sancta reficiuntur, sicut
omnes iusti Dei; non qui ea male utendo subvertuntur, sicut magus ille a Philippo baptizatus, et
tamen ipsa in utrisque una atque sancta est. Non dicunt ista nisi qui ad dexteram pertinebunt; sed
tamen eadem pascua sub uno pastore et oves et hirci pascuntur, donec ut debita recipiant,
segregentur. Non dicunt ista nisi qui de mensa Domini vitam sumunt, sicut Petrus; non iudicium,
sicut Iudas; et tamen ipsa utrique fuit una, sed non utrique valuit ad unum, quia ipsi non erant
unum. Non dicunt ista nisi qui oleo sancto etiam in spiritu beatificantur, sicut David; non qui in solo
corpore consecrantur, sicut Saul; et tamen cum ambo unum sumpsissent, non eis impar
Sacramentum, sed impar meritum fuit. Non dicunt ista nisi qui calicem Domini in vitam aeternam
mutata mente suspirant; non qui iudicium sibi manducant et bibunt, sicut Apostolus ait 186; et
tamen utrisque non unis calix ille unus est, inebrians ad capessenda 187 coelestia martyres, non ad
funestanda praecipitia Circumcelliones. Memento ergo Sacramentis Dei nihil obesse mores
malorum hominum, quo illa vel omnino non sint, vel minus sancta sint; sed ipsis malis hominibus,
ut haec habeant ad testimonium damnationis, non ad adiutorium sanitatis. Saltem quippe ipsa
verba ultima psalmi huius considerare debuisti, et propter eos qui Baptismo accepto apostatant
intellegere, non ab omnibus qui sanctum Baptisma accipiunt posse dici: Ut inhabitem in domo
Domini in longitudinem dierum 188; et tamen sive permanentibus, sive lapsis, cum ipsi non sint
unum, Baptismus unus est; et cum ipsi non utrique sancti sint, Baptismus in utrisque sanctus est;
quia et apostatae si redeant, non quasi eum amiserint baptizantur, sed quod in se permanenti
iniuriam fecerint humiliantur.
48. 111. PETILIANUS dixit: At ne vos sanctos esse dicatis; primum id assero, quia qui non fuerit
innocens, non habet sanctitatem.

Sacramentum Dei semper sanctum est, et in malis hominibus.
48. 112. AUGUSTINUS respondit: Ostende nobis tribunal ubi sedisti, ut ante te staret orbis
terrarum; et quibus oculis, non dico conscientias omnium, sed vel actus inspexisti et discussisti, ut
eum perdidisse innocentiam iudicares. Ille, qui raptus est usque in tertium coelum 189, dicit: Sed

33

