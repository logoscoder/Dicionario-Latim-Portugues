19. 42. PETILIANUS dixit: Iubet nobis Dominus Christus: " Cum vos persecuti fuerint homines in
civitate ista, fugite in alteram: quod si in ea vos persequentur, fugite in aliam. Amen enim dico
vobis, non consummabitis civitates Israel, donec veniat Filius hominis " 67. Si de Iudaeis et Paganis
nobis praemonet, tu qui christianum te memoras, dira facta Gentilium non debes imitari. An sic Deo
servitis, ut vestris manibus occidamur? Erratis, erratis, si hoc creditis miseri. Nam non habet Deus
carnifices sacerdotes.

Hoc monitum non pertinet ad haereticos aut schismaticos.
19. 43. AUGUSTINUS respondit: Fugere de civitate in civitatem a facie persecutionis, non
haereticis vel schismaticis praeceptum sive permissum est, quod estis vos; sed praedicatoribus
Evangelii, cui resistitis vos. Quod ut facile probemus; nunc certe in civitatibus vestris estis, et nemo
vos persequitur. Prodeundum ergo vobis est, et reddenda ratio separationis vestrae. Neque enim
sicut excusatur infirmitas carnis, quando cedit violentiae persecutionis, sic debet et veritas cedere
falsitati. Proinde si persecutionem patimini, quare non dimittitis civitates in quibus estis, ut
impleatis quod ex Evangelio commemoratis? Si autem non patimini persecutionem, quare nobis
respondere non vultis? Aut si timetis forte, ne cum responderitis, persecutionem patiamini;
quomodo ergo imitamini eos praedicatores, quibus dictum est: Ecce mitto vos sicut oves in medio
luporum 68? Quibus item dictum est: Nolite timere eos qui corpus occidunt, animam autem non
possunt occidere 69? Et quomodo non facitis contra praeceptum Petri apostoli, qui ait: Parati semper
ad responsionem omni poscenti vos rationem de fide et spe vestra 70? Postremo, quare per
violentissimas turbas etiam ultro improbi estis Ecclesiis catholicis, ubi potueritis, quod
innumerabilibus exemplis res ipsa indicat? Sed dicitis vos loca vestra defendere, et resistitis
fustibus et caedibus quibuscumque potueritis. Quare ibi non audistis vocem Domini dicentis: Ego
autem dico vobis, non resistere malo 71? Aut si fieri potest, ut aliquando recte per vim corporalem
resistatur violentis, nec ideo praeceptum violetur quod audimus a Domino: Ego autem dico vobis,
non resistere malo; cur non etiam hoc fieri potest, ut per ordinatas et legitimas potestates de
sedibus quae illicite usurpantur, vel ad iniuriam Dei retinentur, pius expellat impium, et iustus
iniustum? Neque enim eo modo persecutionem passi sunt pseudoprophetae ab Elia, quomodo ipse
Elias a rege nequissimo 72. Aut quia flagellatus est Dominus a persecutoribus, propterea passionibus
eius comparandi sunt quos ipse de templo flagellatos eiecit. Restat ergo ut nihil aliud requirendum
esse fateamini, nisi utrum iuste an impie vos separaveritis a communione orbis terrarum. Nam si
hoc inventum fuerit quod impie feceritis, non miremini si non desunt ministri Deo per quos
flagellemini: quia persecutionem patimini, non a nobis, sed, sicut scriptum est, ab ipsis factis vestris
73
.

Vos, dicit Petil., vivacem Christum totiens occidistis.
20. 44. PETILIANUS dixit: Clamat rursus de coelo Dominus Christus ad Paulum: " Saule, Saule, quid
me persequeris? Durum est tibi contra stimulum calcitrare " 74. Saulus tunc dictus est, ut ei
postmodum Baptisma componeret nomen. Vobis ergo non durum est Christum toties persequi in
sacerdotibus suis, Domino ipso clamante: " Ne tetigeritis christos meos " 75? Sanctorum computate
tot funera, et vivacem Christum toties occidistis. Postremo si sacrilegus non sis, sanctus esse non
potes homicida.

Aug.: Vos persecuti estis Maximianistas.
20. 45. AUGUSTINUS respondit: Defendite vos ipsos a persecutione, quam passi sunt a vestris qui
cum Maximiano se a vobis separaverunt; et illic invenietis defensionem nostram. Si enim dicitis non
vos fecisse; Gesta proconsularia et municipalia recitamus. Si dicitis recte vos illis fecisse; cur ipsi
talia pati non vultis? Si dicitis: Sed nos schisma non fecimus; hoc ergo quaeratur, et antequam
constet an ita sit, nemo persecutores accuset. Si dicitis etiam schismaticos persecutionem pati non
debuisse: quaero utrum et de basilicis, in quibus insidiantur ad seducendos infirmos, expelli per
ordinatas potestates non debeant? Si dicitis, nec hoc debere: reddite prius Maximianistis basilicas,
et sic nobiscum agite. Si dicitis debere: quaerite iam quid pati debeant a potestatibus ordinatis, qui
eis resistendo, Dei ordinationi resistunt 76. Unde aperte Apostolus dicit: Non enim sine causa
gladium portat; vindex est enim in iram ei qui male agit 77. Quod si omnino diligenter veritate
tractata hoc inventum fuerit, ut nec per iudicia publica schismatici aliquid pati debeant, nec de locis
insidiarum et fallaciarum suarum pellantur; et dixeritis vobis displicere, quod Maximianistae a
quibusdam vestris ista perpessi sunt: cur non liberius de toto agro Domini, id est, de toto mundo
clamant frumenta dominica: Nec ad nos pertinet quod zizania vel quod palea nostra committit, quia
displicet nobis? Si vobis sufficere ad purgationem fatemini, quoniam quidquid mali fit a vestris,

18

