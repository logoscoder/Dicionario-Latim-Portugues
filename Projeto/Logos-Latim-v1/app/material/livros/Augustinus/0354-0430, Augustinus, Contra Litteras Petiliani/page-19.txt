displicet vobis: quare vos ergo separastis? Hinc enim vos accusat ipsa vestra defensio. Si enim
propterea vos ab iniquis partis Donati non separatis, quia unusquisque sarcinam suam portat 78; cur
ab iniquis orbis terrarum, quos putatis aut fingitis, vos separastis? An ut sarcinam schismatis omnes
pariter portaretis?

Haec accusatio non probatur.
20. 46. Et tamen quaerimus a vobis, quos vestrum a nostris probetis occisos. Nullam quidem legem
ab imperatoribus datam ut occideremini recolo. Illi autem de quibus maximam invidiam facere
soletis, Marculus et Donatus, ut moderatius dixerim, incertum est utrum se ipsi praecipitaverint,
sicut vestra doctrina non cessat quotidianis exemplis; an vero alicuius potestatis iussu praecipitati
sint. Si enim incredibile est magistros Circumcellionum solitas mortes sibimet intulisse, quanto
incredibilius potestates Romanas insolita supplicia iubere potuisse? Itaque de hac re, quam nimis
invidiosam putatis, si verum est quod dicitis, quid hoc pertinet ad dominicum triticum? Palea quae
foras volavit, paleam quae intus remansit accuset: non enim tota poterit, nisi ventilabro ultimo
separari. Si autem falsum est, quid mirum si palea tamquam levi flatu dissensionis ablata, etiam
dominicum triticum falsis criminationibus insectatur? Quapropter de omnibus talibus invidiosis
criminibus hoc vobis frumentum Christi, quod per agrum, id est, per totum mundum cum zizaniis
crescere iussum est, libera et secura voce respondet: Si non probatis quod dicitis, ad neminem
pertinet; si autem probatis, ad me non pertinet. Ex quo fit ut quicumque se ab ista unitate frumenti
propter zizaniorum vel paleae crimina separavit, propter ipsum dissensionis et schismatis malum
nec ab ipso crimine homicidii se possit defendere, dicente Scriptura: Qui odit fratrem suum,
homicida est 79.

Paulus, persecutor, a Baptismo est sanatus.
21. 47. PETILIANUS dixit: Ergo, ut diximus, Dominus Christus clamavit ad Paulum: " Saule, Saule,
quid me persequeris? Durum est tibi adversus stimulum calcitrare ". Dixit autem Paulus: " Quis es,
Domine? ". Eique responsum est: " Ego Christus Nazarenus, quem tu persequeris ". Et ille tremens
ac stupens dixit: " Domine, quid me vis facere? ". Et Dominus ad illum: " Surge, et intra in civitatem,
et dicetur tibi quid te oporteat facere ". Et interpositis: " Surrexit autem Saulus de terra, apertisque
oculis suis nihil videbat ". O ultrix furoris caecitas, oculorum persequentis lumen obnubilas, solo
Baptismo recessura! Videamus ergo in civitate quid gessit. " Introiit ", inquit, " Ananias ad Saulum,
et cum imposuisset ei manus, ait: Saule frater, Dominus misit me Iesus, qui visus est tibi in via qua
veniebas, ut videas et implearis Spiritu sancto. Confestim ceciderunt ab oculis eius tamquam
squamae, et visum recepit, et surgens baptizatus est " 80. Cum igitur Paulus a crimine persequendi
Baptismo liberatus, oculos sumpserit innocentes; cur non vis, persecutor et traditor caecus falso
baptismate, ab iis quos insequeris baptizari?

Ne ista quidem accusatio probatur.
21. 48. AUGUSTINUS respondit: Nec persecutorem nec traditorem probas, quem vis denuo
baptizare. Et si probas aliquem, non est tamen denuo baptizandus persecutor et traditor, si iam
Christi Baptismo baptizatus est. Paulum quippe propterea baptizari oportuit, quia numquam tali
baptismo tinctus fuit. Itaque nihil habet simile ad causam quam nobiscum agitis, quod de Paulo
interponere voluisti. Sed si hoc non interposuisses, puerili declamationi locum non invenisses, ubi
diceres: O ultrix furoris caecitas, solo Baptismo recessura! Quanto enim fortius in vos exclamandum
est: O ultrix furoris caecitas, quae non Paulo comparata, sed Simoni, nec accepto Baptismo recedit
a vobis 81? Nam si persecutores ab eis quos persequuntur baptizandi sunt, Primianus a
Maximianistis baptizetur, quos instantissime persecutus est.

Sicut Iudas traditor vos non habetis pacem et Baptismum.
22. 49. PETILIANUS dixit: At enim constanter opponitis, dixit Apostolis Christus: " Qui semel lotus
est, non habet causam nisi pedes lavandi, sed est mundus totus ". Si verba ista plene discutias,
subsequentibus obtineris. Sic namque locutus est, dicens: " Qui semel lotus est, non habet causam
nisi pedes lavandi, sed est mundus totus. Et vos mundi estis, sed non omnes " 82. Hoc autem dixit
propter Iudam, qui eum fuerat traditurus. Quisquis ergo traditor factus es, Baptismum perdidisti.
Denique postquam ipse damnatus est traditor Christi apostolus, undecim sic plenius confirmavit: "
Iam vos mundi estis, propter sermonem quem locutus sum vobis. Manete in me, et ego in vobis " 83.
Et iterum his undecim dixit: " Pacem meam do vobis, pacem meam dimitto vobis " 84. Cum haec

19

