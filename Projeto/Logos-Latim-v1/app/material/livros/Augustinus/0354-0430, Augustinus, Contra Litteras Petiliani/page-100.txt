commemoravi, Petilianus nihil respondit omnino. Et utique videtis his paucis verbis totam causam
quae inter nos agitur contineri. Quid enim dicere conaretur, ubi quidquid eligeret vinceretur?

Alia confutatio Petil.
58. 71. Cum enim de traditoribus et a nobis contra vestros, et a vobis contra nostros documenta
proferuntur (si tamen et a vobis aliqua proferuntur, quae usque ad hunc diem omnino nescimus;
neque enim ea Petilianus suis litteris inserere praetermitteret, qui tam diligenter contra me partes
Gestorum, quae ad causam pertinent, commemorandas inserendasque curavit); verumtamen, ut
iam dicere coeperam, si et a nobis et a vobis talia proferuntur; profecto aut utraque vera sunt, aut
utraque falsa, aut nostra vera et vestra falsa, aut nostra falsa et vestra vera: plus quid dicatur, non
invenitur.

Conclusiones.
59. 72. At in omnibus his quatuor sententiis veritas pro communione Catholicae est. Quia si
utraque vera sunt, propter homines, quales et vos habebatis, communionem orbis terrarum
deserere minime debebatis. Si utraque falsa sunt, propter nulla crimina traditionis, cavendum erat
crimen atrocissimum divisionis. Si nostra vera et vestra falsa sunt, olim quid dicere non habetis. Si
vestra vera et nostra falsa sunt, falli potuimus cum orbe terrarum de hominum iniquitate, non fidei
veritate. Non enim debuit attendere semen Abrahae in omni gente diffusum, quid vos nosse
diceretis, sed quid iudicibus probaretis. Unde scimus quid egerint, quos vestri maiores
accusaverunt, etiamsi vera eis obiciebantur, ut vel cognitoribus causae vel certe Ecclesiae ubique
diffusae, quae non nisi cognitorum sententias debebat attendere, non illa vera, sed falsa
putarentur? Non ideo Deus absolvit, quidquid hominum sceleris ut homines nosse non possint;
neminem tamen recte iudicari puto nocentem, qui hominem non convictum crediderit innocentem.
Unde ergo nocens orbis terrarum, si nosse non potuit, etiam verum fortasse crimen Afrorum; et hoc
aut ideo nosse non potuit, quia nemo ad eum detulit; aut ideo quia in eo quod delatum est,
cognitoribus potius iudicantibus, quam victis murmurantibus credidit? Hinc ergo laudandus est
Petilianus, quod hoc cum omnino invictissimum cerneret, silentio praetermisit. Non plane
laudandus, quod cetera similiter invicta, quae tamen putavit posse obscurari, verborum nebulis
operire conatus est, et quod me fecit causam, cum defecisset in causa: de me quoque ipso nihil
dicens, nisi quod aut omnino falsum esset, aut culpandum non esset, aut ad me iam non pertineret.
Sed interea vos, quos inter me, et illum iudices posui, sapitisne aliquid inter verum falsumve
discernere? inter inflatum et solidum, inter turbidum et tranquillum, inter tumidum et sanum, inter
divina praedicta et humana praesumpta, inter probationes et criminationes, inter documenta et
figmenta, inter causae actionem et causae aversionem? Si sapitis, bene et recte; si autem non
sapitis, nos vestri curam gessisse non poenitebit; quia etsi cor vestrum ad pacem non convertitur,
pax nostra tamen ad nos revertitur 165.
1 - Ps 51, 5.
2 - Cf. Ps 25, 8.
3 - Cf. Ps 83, 11.
4 - 1 Cor 4, 1-3.
5 - 1 Cor 4, 4.
6 - 1 Cor 4, 4-6.
7 - 1 Cor 3, 21-23.
8 - 1 Cor 3, 21.
9 - Iac 1, 17.
10 - Cf. 1 Cor 4, 7.
11 - Cf. 1 Cor 4, 16.

100

