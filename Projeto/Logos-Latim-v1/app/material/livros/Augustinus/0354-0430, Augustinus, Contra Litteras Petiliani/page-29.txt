baptizatorum nos celebramus; et aliud est Pascha quod adhuc illi de ove celebrant, aliud autem
quod nos in corpore et sanguine Domini accipimus; sic alius fuit baptismus Ioannis, alius est
Baptismus Christi. Illis enim ventura ista praenuntiabantur, istis completa illa praedicantur. Et
quamvis illa Christus acceperit; nobis tamen necessaria non sunt, quia ipsum qui per haec
annuntiabatur accepimus. Recenti autem adventu Domini quisquis illa accepisset, opus ei erat ut
etiam his imbueretur; quisquis vero his imbutus esset, non opus erat ut retrorsus in illa cogeretur.

Ergo post Ioannem baptizandum erat.
37. 88. Quapropter nolite de Ioannis baptismo caliginem facere, cuius causa et ratio sive ista sit
quam exposui, sive alia melior certiorque reddatur, illud tamen manifestum est, alium fuisse
baptismum Ioannis, alium Christi; et illum Ioannis baptismum appellatum, quod et istorum quos
commemorasti responsio declarat, et sermo ipsius Domini, ubi ait Iudaeis: Baptismum Ioannis de
coelo est, an ex hominibus? 148 Iste autem Baptismus non dicitur Caeciliani, nec Donati, nec
Augustini, nec Petiliani, sed Baptismus Christi. Nam si impudentes nos putas, quia post nos
neminem volumus baptizari, cum videamus post Ioannem fuisse homines baptizatos, qui utique
incomparabiliter maior est nobis; numquid forte Ioannes et Optatus aequales sunt? Ridiculum
videtur: et tamen puto quod non eos aequales, sed maiorem credatis Optatum. Post Ioannem
quippe Apostolus baptizavit, vos baptizare post Optatum neminem audetis. An quia Optatus in
unitate vestra fuit? Iam hoc quibus praecordiis sustineri possit ignoro, si amicus Comitis cui Comes
erat Deus, in unitate fuisse dicitur, et amicus sponsi 149 praeter unitatem. Quod si Ioannes maxime
in unitate fuit, et non solum Optato, sed omnibus nobis et omnibus vobis longe excellentior et maior
fuit, et tamen post eum Paulus apostolus baptizavit; quare vos post Optatum non baptizatis? Nisi
forte in has angustias vos coarctat caecitas vestra, ut dicatis Optatum dare potuisse Spiritum
sanctum, Ioannem non potuisse. Quod si non dicitis, ne ab ipsis etiam insanis vestra rideatur
insania; quid responsuri estis, cur post Ioannem baptizandi fuerint homines, post Optatum autem
nemo baptizandus sit, nisi quia illi baptismo Ioannis fuerant baptizati; quicumque autem Christi
Baptismo baptizantur, sive per Paulum baptizentur, sive per Optatum, nihil distare inter istorum et
illorum Baptismum, cum tantum distet inter Paulum et Optatum? Redite ergo, praevaricatores, ad
cor 150, et nolite ex hominum moribus et factis divina Sacramenta pensare. Illa enim per eum sancta
sunt cuius sunt: sed digne tractata afferunt praemium; indigne autem tractata, iudicium. Et
quamvis unum non sint qui Dei Sacramentum digne et qui indigne tractaverint 151: unum est tamen
illud sive digne sive indigne tractetur; non ut ipsum melius vel deterius fiat, sed ad vitam mortemve
tractantium. Illud sane quod dixisti, quia in illis quos baptizavit post Ioannem Paulus, quod iam
fuerat abluit; profecto non diceres, si aliquantum considerares quid diceres. Si enim abluendus fuit
baptismus Ioannis, procul dubio sordidus fuit. Quid ergo iam te urgeam? Recole aut lege, et vide
unde hoc Ioannes acceperit: reperies in quem effuderis istam blasphemiam; quod cum repereris,
saltem pectus tundatur, si lingua non frenatur.

Haeretici sunt quaerendi quia sunt haeretici.
37. 89. Iam vero quod eleganter vobis dicere videmini: Si male hoc facimus, quare nos quaeritis?
nonne aliquando recordamini, quia non quaeruntur nisi qui perierunt? An et hoc non videre, ad
ipsam perditionem pertinet? Posset enim et illa ovis tam absurde pastori dicere: Si male facio quod
a grege aberro, quare me quaeris? non intellegens quare se putat non esse quaerendam, hanc esse
unam causam quare quaeratur. Quis autem vos quaerit, sive per Scripturas suas, sive per linguas
catholicas et pacificas, sive per flagella temporalium tribulationum, nisi ille qui istam misericordiam
vobis dispensat in omnibus? Quaerimus ergo vos, ut inveniamus: tantum enim vos diligimus ut
vivatis, quantum vestrum errorem odimus, ut intereat qui vos perdit, quamdiu ipse non perit. Atque
utinam sic vos quaeramus, ut etiam inveniamus, et de unoquoque vestrum gaudenter dicamus:
Mortuus erat, et revixit; perierat, et inventus est 152.
38. 90. PETILIANUS dixit: Si vos tenere Catholicam dicitis, catholicos illud est quod graece dicitur
unicum sive totum. Ecce in toto non estis, quia in parte cessistis.

Quid significet nomen Katholicos.
38. 91. AUGUSTINUS respondit: Et ego quidem graecae linguae perparum assecutus sum, et
prope nihil; non tamen impudenter dico, me nosse o{lon non esse unum, sed totum; et kaq_o{lon
secundum totum; unde Catholica nomen accepit, dicente ipso Domino: Non est vestrum scire
tempora, quae Pater posuit in sua potestate, sed accipietis virtutem Spiritus sancti supervenientem
in vos, et eritis mihi testes in Ierusalem, et in totam Iudaeam et Samariam, et usque in totam
terram 153. Ecce unde Catholica vocatur. Sed ita clausis oculis offenditis in montem, qui ex parvo

29

