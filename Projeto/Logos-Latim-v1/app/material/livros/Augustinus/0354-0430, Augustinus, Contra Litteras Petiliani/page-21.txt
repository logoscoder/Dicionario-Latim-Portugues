sicut messis dominicae palea cupiditate aliqua mala scelus admiserit: sicut ad te non pertinet qui
recentibus temporibus cum intolerabili potentatu etiam militibus sibi comitantibus, non qui timebat
aliquem, sed ut ab omnibus timeretur, viduas oppressit, pupillos evertit, aliena patrimonia prodidit,
aliena matrimonia separavit, res vendendas innocentium procuravit, venditarum pretia cum
dominis plangentibus divisit. Ex me ista dicere videar, si non tacito nomine agnoscitur de quo
dicam. Quae si vera sunt; sicut ad vos ista non pertinent: ita nec quidquid dicis, ad nos etiam si
vera diceres. Si autem falsa fama de illo collega vestro iusto et innocente mentita est; nullo modo
etiam famae credendum est, quae de innocentibus tamquam de traditoribus codicum, vel tamquam
de interfectoribus hominum seminata est. Huc accedit, quia ego illum commemoro qui vobiscum
vixit, cuius natalitia tanta celebratione frequentabatis, cui pacis osculum inter Sacramenta
copulabatis, in cuius manibus Eucharistiam pone-batis, cui vicissim danti manus porrigebatis, cuius
aures inter tantos Africae gemitus surdas libera voce offendere timebatis: quem nescio quis
vestrum, quia vel ex obliquo urbanissime tetigit, ut ei diceret quod Comitem haberet Deum, ingenti
laude ferebatur. Tu autem illos nobis obicis, cum quibus non viximus, quorum faciem non vidimus,
quorum aetate vel pueri vel fortasse nondum nati eramus. Quae est ista tanta iniquitas atque
perversitas, velle nobis imponere sarcinas ignotorum, cum vos portare nolitis amicorum? Clamat
Scriptura divina: Videbas furem, et concurrebas cum eo 92. Si te non contaminavit quem vidisti, cur
mihi obicis quem videre non potui? An dicis: Non cum eo concurri, quia facta eius displicebant mihi?
Sed nempe ad altare accedebas cum eo. Age iam, ut te defendas, discerne ista, et dic aliud esse
concurrere in peccatum, sicut concurrerunt duo seniores castitati Susannae insidiantes; aliud cum
fure accipere Domini Sacramentum, sicut Apostoli cum Iuda etiam primam illam coenam
acceperunt. Faveo defensioni: sed cur non attendis quanto facilius in hac tua defensione absolveris
gentes et terminos terrae, qua haereditas Christi diffunditur? Si enim potuistis furem videre, et cum
fure viso Sacramenta communicare, tamen peccatum non communicare: quanto minus potuerunt
remotissimae nationes cum Afris traditoribus vel persecutoribus, etiamsi vera diceretis et
ostenderetis, malefacta habere communia, quamvis cum eis tenerent Sacramenta communia? An
dicis: Ego illum episcopum vidi, furem vero illum non vidi. Dic quod vis, etiam huic faveo defensioni,
et in hac absolutus est a vestris criminationibus orbis terrarum. Si enim vobis licuit cogniti hominis
ignorare vitam, cur totus mundus ignotos ignorare non sinitur? Nisi forte Donatistis licet nescire
quod scire nolunt, gentibus non licet nescire quod scire non possunt.

...sicut nec Optatus fecit te furem.
23. 54. An dicis: Aliud est furtum, aliud traditio vel persecutio? Concedo aliud esse; nec modo
laborandum est, quid intersit, ostendere. Attende compendium. Si te ille non fecit furem, quia tibi
non placet furtum: quis potest facere traditores aut homicidas, eos quibus displicet sive traditio sive
homicidium? Prius igitur confitere te esse quidquid mali fuit Optatus, quem noveras: et vel sic mihi
obice quidquid mali fuerunt, quos ego non noveram. Nolo mihi dicas: Sed illa magna sunt, ista
parva. Prius enim oportet fatearis ipsa parva de te, non ut ego quoque fatear, sed ut vel sinam te
dicere nescio quae magna de me. Optatus quem noveras, fecit te furem, quia collega tuus fuit, an
non fecit? Responde unum de duobus. Si dicis: Non fecit; quaero <quare> non fecit: quia nec ipse
fuit? an quia nescis? an quia tibi displicuit? Si quia nec ipse fuit: multo magis illos de quibus nos
arguistis, tales fuisse, quales dicis, credere non debemus. Si enim de Optato non est credendum
quod et Christiani et Pagani et Iudaei, postremo et nostri et vestri dicunt; quanto minus credendum
est quod vos de aliquo dicitis? Si quia nescis: respondent tibi omnes gentes: Multo magis nos
nescimus quidquid de illis obicis nobis. Si quia tibi displicuit: eadem tibi voce respondent: Quamvis
numquam probaveris, talia tamen displicent nobis. Si autem dicis: Ecce me furem fecit Optatus ille
quem noveram, quia collega meus fuit, et cum illo ad altare accedere solebam cum ista
committeret; sed non curo, quia leve est peccatum: te autem illi traditorem homicidamque
fecerunt. Respondeo, non me concedere ut ego quoque traditor et homicida factus sim peccatis
alienis, quia tu te alieno peccato furem factum esse confessus es: neque enim iudicio nostro, sed
ore tuo fur factus es. Nos enim dicimus unumquemque sarcinam suam portare, sicut Apostolus
testis est 93; tu vero non quia furtum fecisti, vel furto consensisti, sed quia id quod alius fecit ad te
pertinere existimasti, sub sarcina Optati ultro tuos humeros subdidisti. Nam sicut Apostolus ait, cum
de cibis loqueretur: Scio et confido in Domino Iesu, quia nihil commune per ipsum, sed ei qui
existimat aliquid commune esse, illi commune est 94; eadem regula dici potest, aliena peccata ad
eos non pertinere quibus displicent; sed si quis existimat ad se pertinere, pertinent ad eum.
Quapropter tu nos non tenes traditores, nec homicidas, etiamsi aliquid tale probes de iis qui
nobiscum Sacramenta communicant: te autem, etiamsi tibi displiceat quidquid fecit Optatus, furem
tamen tenemus, non per calumniam nostram, sed per sententiam tuam. Et ne putes hoc leve esse;
Apostolum lege dicentem: Neque fures regnum Dei possidebunt 95. Qui autem regnum Dei non
possidebunt, non erunt utique ad dexteram inter illos quibus dicetur: Venite, benedicti Patris mei,
percipite regnum quod vobis paratum est ab origine mundi 96. Si ibi non erunt, ubi erunt, nisi ad
sinistram? Inter illos ergo quibus dicetur: Ite in ignem aeternum, qui paratus est diabolo et angelis
eius 97. Frustra ergo te securum facis, leve putando peccatum, quod a regno Dei separat, et in

21

