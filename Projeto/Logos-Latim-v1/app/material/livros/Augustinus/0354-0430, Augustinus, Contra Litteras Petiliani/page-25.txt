Possumus et nos dicere: Crepitantibus flammis: sed nullo modo mihi sonat diserte, quod dicitur
inepte. Possumus et nos dicere: Ieiunis apicibus aestuans: sed scriptorum nostrorum apices
nolumus, cum ab aliquo sano leguntur, a succo gravitatis ieiunos iudicari, et ipsum in eis dum nullis
sententiis utilibus pascitur, supervacaneo laborare ieiunio. Ecce dico Circumcelliones vestros, non
crepitantibus, sed praecipitantibus flammis furoris ardere. Si responderis: Quid ad nos? cur et tu
cum obieceris quos volueris, non vicissim audies: Et nos nescimus? Si responderis: Non probatis;
cur non tibi orbis terrarum respondeat vicissim: Nec vos probatis? Paciscamur ergo, si placet, ut nec
tu nobis malos obicias quos putas nostros, nec vobis ego vestros. Ita videbis hoc pacto tam iusto
placito atque firmato, nihil te habere quod obicias semini Abrahae in omnibus gentibus. Atqui ego
tibi plane invenio magnum quod obiciam: Cur vos ergo impie separastis a semine Abrahae, quod
est in omnibus gentibus? Hoc certe quemadmodum defendas, non habes. Purgamus enim nos
utrique a criminibus alienis: hoc autem quod omnibus gentibus quae in semine Abrahae
benedicuntur non communicatis, et magnum crimen est, non quorumdam vestrum, sed omnium.

Quid significantur linguae in Pentecoste.
32. 74. Et tamen nosti, et commemoras Spiritum sanctum ita venisse, ut illi quos tunc impleverat,
linguis omnibus loquerentur: quid sibi volebat illud signum atque prodigium? Cur modo ita datur
Spiritus sanctus, ut nemo cui datur linguis omnibus loqui, possit, nisi quia omnes gentes credituras,
ac sic in omnibus linguis futurum Evangelium, illud tunc miraculum portendebat? Quod et in Psalmo
tanto ante praedictum est: Non sunt loquelae neque sermones, quorum non audiantur voces eorum
119
. Hoc propter eos dictum est, qui Spiritu sancto accepto linguis erant omnibus locuturi. Sed quia
idipsum in omnibus gentium linguis futurum Evangelium et corpus Christi per totum orbem terrarum
linguis omnibus personaturum significabat, secutus ait: In omnem terram exivit sonus eorum, et in
fines orbis terrae verba eorum 120. Hinc fit ut Ecclesia vera neminem lateat. Unde est illud quod in
Evangelio ipse dicit: Non potest civitas abscondi super montem constituta 121. Ideoque in eodem
psalmo connectitur: In sole posuit tabernaculum suum, id est, in manifestatione: sicut in Regnorum
libris legimus dictum: Quod tu in occulto fecisti, patieris in sole 122. Et ipse tamquam sponsus
procedens de thalamo suo: exsultavit ut gigas ad currendam viam; a summo coelo egressio eius:
ecce habes adventum Domini in carne. Et occursus eius usque ad summum eius: ecce habes
resurrectionem et ascensionem. Nec est qui se abscondat a calore eius 123 ecce habes adventum
Spiritus sancti, quem in linguis igneis misit, ut fervorem caritatis ostenderet, quam profecto non
habet qui cum Ecclesia quae in omnibus linguis est, non servat unitatem spiritus in vinculo pacis 124.

Vera explicatio verborum Scripturae.
32. 75. Iam vero quod unum quidem Baptismum esse dixisti, sed tamen tribus gradibus
consecratum, ipsaque tria sic personis singulis dispertitus es, ut aquam Ioanni, Spiritum sanctum
Domino Iesu Christo, et ignem tertium Paracleto desuper misso tribueris, quantus error sit
parumper adverte. Eo quippe ductus es ut ita sentires, quia Ioannes ait: Ego quidem baptizo in
aqua: qui autem post me venit, maior me est; ipse vos baptizat in Spiritu sancto et igni 125. Nec
considerare voluisti, non tria tribus singillatim esse coaptata, aquam Ioanni, Spiritum Christo, ignem
Paracleto; sed tria haec ad duos potius pertinere, unum ad Ioannem, et duo cetera ad Dominum.
Neque enim dictum est: Ego quidem vos baptizo in aqua; qui autem post me venit, maior me est,
cuius non sum dignus calceamenta portare, ipse vos baptizat in Spiritu sancto; qui autem post illum
venturus est Paracletus, ipse vos baptizat in igne; sed: Ego quidem, inquit, in aqua; qui autem post
me venit, in Spiritu sancto et igni. Unum sibi tribuit, illi duo. Vides ergo quemadmodum te fefellit
numerus. Adhuc attende: unum dixisti Baptismum tribus gradibus consecratum, aqua, Spiritu
sancto et igni; et tres personas per singula posuisti, Ioannem ad aquam, Christum ad Spiritu,
Paracletum ad ignem. Si ergo aqua Ioannis ad eumdem pertinet cuius unitas commendatur, non
debuerunt baptizari iubente Paulo apostolo quos compererat baptizatos a Ioanne 126: iam enim
habebant aquam ad eumdem, sicut dicis, Baptismum pertinentem: restabat ut Spiritum et ignem
acciperent, quia defuerant Ioanni, ut compleretur Baptismus tribus, ut asseris, gradibus
consecratus. Cum vero auctoritate apostolica iussi sunt baptizari, satis declaratum est aquam illam
Ioannis non pertinere ad Baptismum Christi, sed pro necessario tempore alterius dispensationis
fuisse.

Non sunt duo Spiritus Sancti.
32. 76. Postremo, quid tibi visum est, ut cum probare voluisses Spiritum sanctum a Christo datum,
et adhibuisses ex Evangelio testimonium, quod resurgens a mortuis insufflavit in faciem

25

