tamen ne pars Donati, quae orbi terrarum non communicat, errare videtur, si quis tibi angelus de
coelo, qui posset intueri universum orbem, diceret extra communionem vestram nusquam esse
innocentes et bonos, procul dubio gauderes super iniquitate generis humani, et vera te dixisse
antequam cognosceres gloriareris. Quomodo est ergo in te caritas, quae non gaudet super
iniquitate? Sed noli falli: sunt per agrum, id est, per mundum usque ad finem saeculi crescentia
frumenta dominica. Christus hoc dixit: Christus est veritas 276. Sit in te caritas, et congaudeat
veritati. Contra Evangelium etsi angelus de coelo evangelizaverit, anathema sit 277.

Non adest lex persequendi Donatistas.
79. 175. PETILIANUS dixit: Postremo, quae est ratio persequendi? Vos, miseri, interrogo; si putatis
forsitan vos aliqua legis auctoritate peccare.

Donatistae peccant contra legem.
79. 176. AUGUSTINUS respondit: Qui peccat, non peccat legis auctoritate, sed contra legis
auctoritatem. Quia vero interrogas, quae sit ratio persequendi; vicissim te interrogo, cuius sit vox in
Psalmo dicentis: Detrahentem [secreto] proximo suo occulte, hunc persequebar 278. Quaere itaque
persecutionis vel causam vel modum, et noli tanta imperitia generaliter malorum persecutores
reprehendere.

Christus neminem persecutus est.
80. 177. PETILIANUS dixit: Ego vero e contra respondeo: Iesum Christum neminem persecutum; et
cum aliquae sectae Apostolis eidem suggerentibus displicerent (ita enim fidem venerat facere, ut
non cogeret homines, sed potius invitaret), dicunt illi Apostoli, " Multi in nomine tuo manus
imponunt, et nobiscum non sunt ". Dixit Iesus: "Dimittite illos; si contra vos non sunt, pro vobis sunt
" 279.

Extra Ecclesiam valet Baptismus nomine Trinitatis confertum.
80. 178. AUGUSTINUS respondit: Cur non dicis multa liberius te prolaturum de tuo, quae in
Scripturis non inveniuntur? Si enim de Scripturis sanctis velis testimonia proferre, numquid ea quae
non inveneris proferes? Vestra autem mendacia quam multa sint, in vestra potestate est. Ubi enim
scriptum est quod posuisti, vel quando aut Domino illud suggestum est, aut a Domino illud
responsum est? Multi in nomine tuo manus imponunt, et nobiscum non sunt, numquam Filio Dei
quisquam discipulorum dixit; unde nec illud ab eo responderi potuit: Dimittite illos; si contra vos
non sunt, pro vobis sunt. Sed est quiddam simile, quod revera in Evangelio legimus de quodam
suggestum esse Domino, qui daemonia in eius nomine eiiciebat, et cum discipulis eum non
sequebatur, ubi Dominus ait: Nolite prohibere: qui contra vos non est, pro vobis est 280. Hoc autem
ad sectas demonstrandas, quibus pepercisse Dominus videatur omnino non pertinet. Sed si te
nonnulla fefellit similitudo sententiae, non est mendacium, error humanus est. Si autem imperitis
sanctarum Scripturarum nebulas falsitatis iniicere voluisti, compungaris et confundaris et corrigaris.
Est tamen quod de hoc ipso, de quo Domino suggestum est, nos agamus. Quomodo enim tunc
praeter communionem discipulorum, valebat tamen plurimum sanctitas nominis Christi; sic praeter
Ecclesiae communionem valet sanctitas Sacramenti. Neque enim Baptismus consecratur nisi in
nomine Patris et Filii et Spiritus sancti. Quis autem insanissimus dixerit, etiam praeter Ecclesiae
communionem nomen Filii valere, Patris autem et Spiritus sancti non valere? aut valere quidem in
homine sanando, non autem valere in Baptismo consecrando? Sed plane praeter Ecclesiae
communionem et unitatis sanctissimum vinculum et caritatis supereminentissimum donum, nec ille
a quo daemonium eiicitur, nec ille qui baptizatur, aeternam vitam consequitur; sicut nec illi qui per
communionem Sacramentorum intus videntur, et per iniquitatem morum foris intelleguntur. Quod
autem Christus etiam corporaliter fuerit persecutus eos, quos de templo expulit flagellando, iam
supra diximus.
81. 179. PETILIANUS dixit: Sanctus vero apostolus Paulus haec dicit: " Quoquo modo, inquit,
Christus annuntietur " 281.

Exemplum Pauli est contra Donatistas, quia non tenent unitatem.

44

