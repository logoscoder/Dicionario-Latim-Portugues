36. 42. Sed plane post haec Petilianus ubi ad nostrum illud venit obiectum, quod Maximianistarum
Baptismum quos damnaverant susceperunt 91, quamvis in huius quaestionis propositione suis
verbis quam meis uti maluerit; neque enim nos dicimus, prodesse nobis debere Baptismum
peccatorum, quem non solum peccatorum, sed nullorum omnino hominum dicimus, quia eum
Christi esse cognoscimus; ita quippe proposuit: At enim pertinaciter asseveras, inquit, quia debet
vobis prodesse Baptismum peccatorum, propterea quia et nos, ut dixisti, reorum quos iuste
damnavimus Baptismum conservamus. Ubi ad hanc quaestionem venit, ut dixi, omnis eum etiam
simulata pugna defecit. Quo iret, qua exiret, quo aditu perscrutato aut molito vel clanculo evaderet,
vel vi erumperet, non invenit. Licet hoc, inquit, secundo libro demonstrem, quantum inter nos et
nostros intersit et vestros quos dicitis innocentes: tamen interim vos prius a collegarum vestrorum
criminibus quae nostis eripite, et sic de iis quos abicimus exquirite rationem. Sic respondeat quis?
quisnam hominum, sic respondeat, nisi qui veritati adversatur, contra quam non invenit quid
respondeat? Si ergo et nos eadem verba dicamus: Interim vos prius a collegarum vestrorum
criminibus quae nostis eripite, et sic nobis de his quos putatis apud nos malos ullum crimen obicite;
utrique vicimus, an utrique victi sumus? Imo vero ille vicit pro Ecclesia sua et in Ecclesia sua, qui
nos docuit in Scriptura sua, ut nemo glorietur in homine, et ut qui gloriatur, in Domino glorietur 92.
Ecce enim nos, qui cum veritatis eloquio dicimus, non iustificari credentem ab homine a quo
baptizatur, sed ab illo de quo scriptum est: Credenti in eum qui iustificat impium, deputatur fides
ad iustitiam 93; quoniam non gloriamur in homine, nitimurque donante ipso, cum gloriamur, in
Domino gloriari; quam securi sumus, quidquid de quibusdam nostrae communionis hominibus
erroris aut criminis probare potuerit? Apud nos enim quicumque mali vel penitus latent, vel
quibusdam noti propter bonos quibus ignoti sunt, et apud quos convinci non possunt, propter
unitatis et pacis vinculum tolerantur, ne cum zizaniis eradicetur et triticum; ita suae malitiae
sarcinam portant, ut eam cum eis nemo communicet, nisi quibus eorum iniquitas placet. Neque
enim metuimus, ne quos baptizant iustificari non possint; cum illi in eum credant qui iustificat
impios, ut deputetur fides eorum ad iustitiam 94.

Innumerabiles sunt in toto mundo peccatores. Qui tamen non contaminant Ecclesiam.
37. 43. Proinde apud nos, nec ille quem dixit a nobis propter Sodomitarum crimen abiectum, et in
locum eius alterum constitutum, et rursus ipsi nostro collegio redditum, nesciens quid loquatur; nec
ille quem apud vos poenitentem fuisse commemorat, quocumque modo eorum causae defendi sive
possint sive non possint, aliquid praeiudicant Ecclesiae Dei, quae per omnes gentes diffunditur, et
crescit in mundo usque ad messem; in qua si vere mali sunt quos accusatis, non iam in illa, sed in
paleis eius sunt; si autem boni sunt, cum eos iniquis criminationibus infamatis, ipsi velut aurum
probantur, vobis paleae similitudine ardentibus; alienis tamen peccatis non maculatur Ecclesia,
quae secundum fidelissimas prophetias toto terrarum orbe dilatata, finem saeculi tamquam littus
exspectat, quo perducta careat piscibus malis, cum quibus intra eadem dominica retia, quamdiu
separari ab eis impatienter non debuit, naturae incommoditas ferri potuit innocenter. Nec propterea
tamen ecclesiastica disciplina negligitur a constantibus et diligentibus et prudentibus
dispensatoribus Christi, ubi crimina ita manifestantur, ut nulla possint probabili ratione defendi.
Exstant innumerabilia documenta in eis, qui vel episcopi vel alterius huiuscemodi gradus clerici
fuerunt, et nunc degradati vel pudore in alias terras abierunt, vel ad vos ipsos aut ad alias haereses
transierunt, vel in suis regionibus noti sunt; quorum tanta est multitudo dispersa per terras, ut si
eam Petilianus refrenata paululum maledicendi temeritate cogitaret, nequaquam caderet in tam
aperte falsam vanamque sententiam, qua dicendum nobis putaret: Nemo vestrum est innocens, ubi
reus nemo damnatur.

Iniquos prepositos et ministros Ecclesia condamnat.
38. 44. Ut enim alios omittam in diversis terris habitantes; vix enim alicubi deest hoc genus
hominum, quo appareat iniquos praepositos ac ministros, et in catholica Ecclesia solere damnari:
Milevitanum Honorium de proximo potuit intueri. De Splendonio vero, quem diaconum in Catholica
damnatum, et a se rebaptizatum presbyterum fecit, cuius in Gallia damnationem ad nos a fratribus
missam collega noster Fortunatus ibidem apud Constantinam publice legendam proposuit, et quem
postea idem Petilianus horrendas eius insidias expertus abiecit; de hoc ergo Splendonio quando non
potuit commoneri, quemadmodum mali et in Catholica degradentur? Miror in quo temeritatis
praecipitio cor habebat, cum ista dictaret, ubi ausus est dicere: Nemo vestrum est innocens, ubi
reus nemo damnatur. Quamobrem permixti corporaliter, separati spiritaliter in catholica Ecclesia
mali, et quando humana conditione ignorantur, et quando disciplinae consideratione damnantur,
suas sarcinas portant. Ac per hoc illi securi sunt, si eorum peccatis imitatione et consensione non
communicant, quicumque per eos Christi Baptismo baptizantur: quia et si per optimos
baptizarentur, non nisi ab illo qui iustificat impium iustificarentur. Credentibus quippe in eum qui
iustificat impium, deputatur fides ad iustitiam 95.

90

