cum ea dicitis in nos, nec respicitis vos; vobis autem obsunt, quia cum ea falsa dicitis, in nos non
cadunt, sed quia ea vera putatis, in vos recidunt.
34. 79. PETILIANUS dixit: Nam si illos Apostolis licuit baptizare, quos poenitentiae baptismo
Ioannes abluerat, mihi vos baptizare sacrilegos non licebit?

Petil. sibi contradicit.
34. 80. AUGUSTINUS respondit: Ubi est ergo quod supra dixeras, non alium baptismum fuisse
Ioannis, alium Christi, sed unum Baptismum tribus gradibus consecratum, quorum trium graduum
aquam Ioannes, Spiritum Christus, ignem Paracletus dedit? Cur ergo aquam repetiverunt Apostoli in
eis quibus iam Ioannes aquam dederat pertinentem ad unum Baptismum tribus gradibus
consecratum? Cernis certe quam sit necessarium, ut sciat quisque quod loquitur.
35. 81. PETILIANUS dixit: Neque enim Spiritus sanctus in quemquam manus impositione pontificis
poterit inseri, nisi aqua purae conscientiae praecesserit generatrix.

Baptismi puritas a puritate accipientis et dantis distincta est.
35. 82. AUGUSTINUS respondit: In his paucis verbis tuis duo sunt errores. Et unus quidem ad
quaestionem quae inter nos discutitur, non valde pertinet, sed te imperitiae coarguit. Nam in
centum viginti homines sine cuiusquam manus impositione, in Cornelium vero Centurionem et eos
qui cum illo erant, etiam priusquam baptizarentur, Spiritus sanctus advenit 136. Alter autem error in
his verbis tuis totam causam vestram penitus perimit. Dicis enim aquam purae conscientiae
praecedere oportere generatricem, ut Spiritus sanctus consequatur. Proinde aut omnis aqua in
nomine Patris et Filii et Spiritus sancti consecrata purae conscientiae est, non propter eos a quibus
ministratur, vel a quibus accipitur, sed propter illum qui hunc Baptismum immaculatus instituit; aut
si aquam purae conscientiae non facit nisi pura conscientia et ministrantis hominis, et sumentis;
quid agitis de iis quos invenitis ab eis baptizatos, qui nondum proditi conscientiam maculosam
gerebant; praesertim si inter ipsos baptizatos aliquis existat, qui se fateatur malam cum
baptizaretur aliquis existat, qui se fateatur malam cum baptizaretur habuisse conscientiam, quod
per illam forte occasionem ad aliquod flagitium pervenire voluisset? Cum ergo vobis fuerit
manifestatum, nec illum qui ministravit, nec illum qui accepit Baptismum, puram habuisse
conscientiam, denuo baptizandum esse censebitis? Nequaquam hoc dicturus, nequaquam facturus
es. Baptismi ergo puritas a puritate vel immunditia conscientiae, sive dantis sive accipientis,
omnino distincta est. Aude ergo iam dicere purae conscientiae fuisse fraudatorem, raptorem,
pupillorum et viduarum oppressorem, coniugiorum separatorem, patrimoniorum alienorum
proditorem, venditorem, divisorem. Aude etiam dicere purae conscientiae fuisse illos, quos talibus
temporibus defuisse difficile est: si qui forte non propter Christum, nec propter vitam aeternam, sed
propter amicitias terrenas conciliandas, et cupiditates terrenas satiandas, ab illo ut baptizarentur
ambierunt. Porro si hos purae conscientiae fuisse non audes dicere; si quos ex eo numero repereris
baptizatos, da eis quam non acceperunt aquam purae conscientiae; quod si non facis, desine
adversus nos iactare quod non nosti, ne cogaris adversus vos respondere quod nosti.
36. 83. PETILIANUS dixit: Qui utique Spiritus sanctus in vos venire non potuit, quos non vel
poenitentiae baptismus abluit; sed poenitenda, quod verum est, aqua polluit traditoris.

Nos sumus catholici, quia non deserimus unitatem, vos autem haeretici.
36. 84. AUGUSTINUS respondit: Traditores quidem non solum nos non probatis, sed nec patres
vestri patres nostros probare potuerunt; qui si probati essent, non utique patres nostri essent,
secundum tuam superiorem assertionem, quorum non essemus facta sectati; nec tamen propter
eos a consortio divelleremur unitatis, et a semine Abrahae in quo benedicuntur omnes gentes 137.
Verumtamen si alia est aqua Christi, et alia est aqua traditoris, quia non fuit traditor Christus; cur
non alia sit aqua Christi, et alia sit aqua raptoris, quia nec raptor utique fuit Christus? Baptiza ergo
tu post raptorem tuum, et baptizabo ego post traditorem nec meum nec tuum; aut si chartis
prolatis credendum est, et meum et tuum; si autem communioni orbis terrarum magis quam parti
Donati, non meum, sed tuum. Meliore vero et saniore sententia, quia secundum apostolicam
vocem, unusquisque nostrum proprium onus portabit 138; nec ille raptor vester est, quotquot non
estis raptores, nec quisquam traditor aut noster aut vester est, quotquot non sumus traditores. Et
ideo nos sumus catholici, qui secundum istam sententiam non deserimus unitatem: vos vero

27

