vos baptizatos, et tamen propter nomen et partem Donati unitati Christi, qui pro vobis crucifixus
est, et in cuius nomine baptizati estis, tanta pertinacia repugnatis.

Aug. resumit propositiones Petil.
52. 64. Quia vero id egit Petilianus scriptis suis, ut origo et radix et caput baptizati non nisi ille sit a
quo baptizatur, et hoc a me non inaniter, nec pueriliter, nec insipienter dictum est, primordia
Epistolae ipsius quibus tunc respondi, recensete, et videbitis. Imo vero me commemorante
diligenter advertite. Conscientia, inquit, sancte dantis attenditur, quae abluat accipientis: nam qui
fidem sciens a perfido sumpserit, non fidem percipit, sed reatum. Et tamquam diceretur ei: Unde
hoc probas? Omnis res enim origine, inquit, et radice consistit; et si caput non habet aliquid, nihil
est; nec quidquam bene regenerat, nisi bono semine regeneretur. Quae cum ita sint, fratres, quae
potest esse perversitas, ut qui suis criminibus reus est, alium faciat innocentem, dicente Domino
Iesu Christo: " Arbor bona bonos fructus facit, <arbor mala malos fructus facit>.Numquid colligunt
de spinis uvas? " 142 et iterum: " Omnis homo bonus de thesauro cordis sui profert bona, et omnis
homo malus de thesauro cordis sui profert mala " 143; et iterum: " Qui baptizatur a mortuo, non ei
prodest lavatio eius " 144. Haec omnia quo pertineant videtis, ut scilicet sancte dantis conscientia
(ne quisquam sumens a perfido, non fidem percipiat, sed reatum) ipsa sit origo, et radix, et caput,
et semen baptizati. Volens enim probare conscientiam sancte dantis attendi, quae abluat
accipientis; et non fidem percipere, sed reatum, qui fidem sciens sumit a perfido; continuo subiecit:
Omnis res enim origine et radice consistit; et si caput non habet aliquid, nihil est; nec quidquam
bene regenerat, nisi bono semine regeneretur. Et ne quisquam tam tardus esset, ut adhuc non
intellegeret de illo eum dicere a quo quisque baptizatur, explanat hoc subsequenter, et dicit: Quae
cum ita sint, fratres, quae potest esse perversitas, ut qui suis criminibus est reus, alium faciat
innocentem, dicente Domino Iesu Christo: " Arbor bona bonos fructus facit: numquid colligunt de
spinis uvas? ". Et ne adhuc incredibili obtusitate cordis caecus auditor vel lector non videat de
homine baptizante dicere; adiungit aliud ubi et hominem nominat: Et iterum, inquit, " Omnis homo
bonus de thesauro cordis sui profert bona, et omnis homo malus de thesauro cordis sui profert
mala ", et iterum: " Qui baptizatur a mortuo, non ei prodest lavatio eius ". Certe iam manifestum
est, certe iam non indiget interprete nec disputatore aut demonstratore, id agere istos, ut origo et
radix et caput baptizati nonnisi ille sit a quo baptizatur; et tamen vi veritatis oppressus, et quasi
quae dixisset oblitus concedit mihi postea Petilianus, ut Christus sit origo et radix regeneratorum et
caput Ecclesiae, non quisquam homo dispensator ministerque Baptismatis. Cum enim dixisset quia
in nomine Christi baptizabant Apostoli, et Christum fundamentum ponebant, ut facerent
Christianos, et hoc Scripturarum sanctarum testimoniis et exemplis, tamquam nos hoc negaremus,
probaret: Ubi est nunc, inquit, illa vox, qua minutis et crebris quaestiunculis crepitans, multa
involuta de Christo et pro Christo et in Christo, contra humanam temeritatem et superbiam
invidiose et elate dixisti? Ecce Christus est origo christiani, Christus est caput, Christus est radix.
His ego auditis, quid nisi ipsi Christo gratias agam, qui coegit hominem confiteri? Falsa ergo sunt
illa quae in Epistolae suae dixit exordio, cum vellet persuadere conscientiam sancte dantis attendi,
quae abluat accipientis; et cum quis sciens fidem a perfido sumpserit, non fidem percipere, sed
reatum. Hoc enim volens velut ostendere, quantum sit in homine baptizante, tamquam magna
documenta subiecerat dicens: Omnis enim res, origine et radice consistit; et si caput non habet
aliquid, nihil est. Postea vero cum dicit quod et nos dicimus: Ecce Christus est origo christiani,
Christus est caput, Christus est radix; delet quod antea dixerat, quia conscientia sancte dantis est
origo et radix et caput accipientis. Vicit ergo veritas, ut homo qui Baptismum Christi desiderat, non
in homine ministro spem ponat, sed ad ipsum Christum tamquam ad originem quae non mutatur,
ad radicem quae non evellitur, ad caput quod non deicitur, securus accedat.

Quid in Baptismate facit minister secundum Petil. et secundum Aug.
53. 65. Iam illud quis non advertat, de quam inflata vena veniat, quod cum Apostoli sententiam
velut exponeret, ait: Qui dixit: "Ego plantavi, Apollo rigavit; sed Deus incrementum dedit " 145, quid
aliud dixit, nisi: Ego hominem in Christo catechumenum feci, Apollo baptizavit; Deus quod fecimus
confirmavit? Quare ergo non addidit Petilianus quod Apostolus addidit, et ego maxime
commendavi, ut etiam hoc nobis exponeret: Neque qui plantat est aliquid, neque qui rigat, sed qui
incrementum dat Deus 146? Quod si velit exponere secundum ea quae supra posuit, sine dubio
sequitur ut <neque qui cathecumenum facit> neque qui baptizat aliquid sit, sed Deus qui
incrementum dat. Quid enim ad rem nunc pertinet quomodo dictum sit: Ego plantavi, Apollo rigavit,
utrum revera ita accipiendum sit tamquam dixerit: Ego catechumenum feci, Apollo baptizavit; an sit
alius verior et congruentior intellectus? Ecce interim secundum ipsius expositionem, neque qui
catechumenum facit, neque qui baptizat est aliquid, sed qui incrementum dat Deus. Multum autem
interest inter confirmare quod alius facit, et facere. Qui enim dat incrementum, non arborem vel
vitem confirmat, sed creat. Illo quippe incremento fit, ut etiam lignum plantatum radicem producat

97

