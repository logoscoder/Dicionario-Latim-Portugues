ad hoc tantummodo audienda est, ut intellegatur Apostolus imaginem Dei viro tantum tribuendo,
non etiam feminae, quamvis in diverso sexu duorum hominum, aliquid tamen significare voluisse
quod in uno homine quaereretur 76.

Interpretatio altera: opinio eorum qui viro mentem, muliere sensum corporis
significari senserunt.
13. 20. Nec me fugit, quosdam qui fuerunt ante nos egregii defensores catholicae fidei et divini
eloquii tractatores 77, cum in homine uno, cuius universam animam bonam quemdam paradisum
esse senserunt, duo ista requirerent, virum mentem, mulierem vero dixisse corporis sensum. Et
secundum hanc autem distributionem qua vir ponitur mens, sensus vero corporis mulier, videntur
apte omnia convenire si considerata tractentur; nisi quod in omnibus bestiis et volatilibus scriptum
est non esse inventum viro adiutorium simile illi 78, et tunc est ei mulier facta de latere 79. Propter
quod ego non putavi pro muliere sensum corporis esse ponendum, quem videmus nobis et bestiis
esse communem; sed aliquid volui quod bestiae non haberent; sensumque corporis magis pro
serpente intellegendum existimavi, qui legitur sapientior omnibus pecoribus terrae 80. In eis quippe
naturalibus bonis, quae nobis et irrationabilibus animantibus videmus esse communia, vivacitate
quadam sensus excellit; non ille de quo scriptum est in Epistula quae est ad Hebraeos, ubi legitur:
perfectorum esse solidum cibum, qui per habitum exercitatos habent sensus ad separandum
bonum a malo 81; illi quippe sensus naturae rationalis sunt ad intellegentiam pertinentes; sed iste
sensus qui est quinquepertitus in corpore, per quem non solum a nobis, verum etiam a bestiis
corporalis species motusque sentitur.
13. 21. Sed sive isto, sive illo, sive aliquo alio modo accipiendum sit, quod Apostolus virum dixit
imaginem et gloriam Dei, mulierem autem gloriam viri 82; apparet tamen cum secundum Deum
vivimus, mentem nostram in invisibilia eius intentam, ex eius aeternitate, veritate, caritate,
proficienter debere formari; quiddam vero rationalis intentionis nostrae, hoc est eiusdem mentis, in
usum mutabilium corporaliumque rerum sine quo haec vita non agitur, dirigendum; non ut
conformetur huic saeculo 83, finem constituendo in bonis talibus, et in ea detorquendo beatitudinis
appetitum; sed ut quidquid in usu temporalium rationabiliter facimus, aeternorum adipiscendorum
contemplatione faciamus, per ista transeuntes, illis inhaerentes.

De sapientia et scientia.
14. 21. Habet enim et scientia modum suum bonum, si quod in ea inflat vel inflare assolet,
aeternorum caritate vincatur, quae non inflat, sed, ut scimus, aedificat 84. Sine scientia quippe nec
virtutes ipsae, quibus recte vivitur, possunt haberi, per quas haec vita misera sic gubernetur, ut ad
illam quae vere beata est, perveniatur aeternam.

Inter sapientiam et scientiam quid distet.
14. 22. Distat tamen ab aeternorum contemplatione actio qua bene utimur temporalibus rebus, et
illa sapientiae, haec scientiae deputatur. Quamvis enim et illa quae sapientia est, possit scientia
nuncupari, sicut et Apostolus loquitur, ubi dicit: Nunc scio ex parte, tunc autem cognoscam sicut et
cognitus sum 85; quam scientiam profecto contemplationis Dei vult intellegi, quod sanctorum
summum erit praemium; tamen ubi dicit: Alii quidem datur per spiritum sermo sapientiae, alii
sermo scientiae secundum eumdem Spiritum 86 haec utique duo sine dubitatione distinguit, licet
non ibi explicet quid intersit, et unde possit utrumque dignosci. Verum Scripturarum sanctarum
multiplicem copiam scrutatus, invenio scriptum esse in libro Iob, eodem sancto viro loquente: Ecce
pietas est sapientia; abstinere autem a malis scientia est 87. In hac differentia intellegendum est ad
contemplationem sapientiam, ad actionem scientiam pertinere. "Pietatem" quippe hoc loco posuit
"Dei cultum", quae graece dicitur
; nam hoc verbum habet ista sententia in codicibus
graecis. Et quid est in aeternis excellentius quam Deus, cuius solius immutabilis est natura? Et quis
cultus eius, nisi amor eius, quo nunc desideramus eum videre, credimusque et speramus nos esse
visuros; et quantum proficimus videmus nunc per speculum in aenigmate, tunc autem "in
manifestatione"? Hoc est enim quod ait Apostolus Paulus: facie ad faciem 88; hoc etiam quod
Iohannes: Dilectissimi, nunc filii Dei sumus, et nondum apparuit quod erimus. Scimus quia cum
apparuerit, similes ei erimus, quoniam videbimus eum sicuti est 89. De his atque huiusmodi sermo
ipse mihi videtur esse sermo sapientiae 90. Abstinere autem a malis 91, quam Iob scientiam dixit
esse, rerum procul dubio temporalium est. Quoniam secundum tempus in malis sumus, a quibus
abstinere debemus, ut ad illa bona aeterna veniamus. Quamobrem quidquid prudenter, fortiter,
temperanter et iuste agimus, ad eam pertinet scientiam sive disciplinam, qua in evitandis malis

148

