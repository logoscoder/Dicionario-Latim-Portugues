4 LIBER QUARTUS
Proemium Meliores sunt qui scientiae terrestrium caelestiumque rerum
praeponunt nosse semetipsos. Dei essentia nihil mutabile habet.
1. 1. Scientiam terrestrium caelestiumque rerum 1 magni aestimare solet genus humanum. In quo
profecto meliores sunt qui huic scientiae praeponunt nosse semetipsos 2, laudabiliorque est animus
cui nota est vel infirmitas sua quam qui ea non respecta vias siderum scrutatur etiam cogniturus
aut qui iam cognitas tenet ignorans ipse qua ingrediatur 3 ad salutem ac firmitatem suam. Qui vero
iam evigilavit in Deum, Spiritus Sancti calore excitatus atque in eius amore coram se viluit, ad
eumque intrare volens nec valens eoque sibi lucente attendit in se invenitque se suamque
aegritudinem illius munditiae contemperari non posse cognovit, flere dulce habet et eum deprecari
ut etiam atque etiam misereatur donec exuat totam miseriam, et precari cum fiducia iam gratuito
pignore salutis accepto per eius unicum Salvatorem hominis et illuminatorem; hunc ita egentem ac
dolentem scientia non inflat quia caritas aedificat 4. Praeposuit enim scientiam scientiae; praeposuit
scire infirmitatem suam magis quam scire mundi moenia 5, fundamenta terrarum et fastigia
caelorum, et hanc apponendo scientiam apposuit dolorem 6, dolorem peregrinationis suae ex
desiderio patriae suae et conditoris eius beati Dei sui 7. In hoc genere hominum, in familia Christi
tui, Domine Deus meus, si inter pauperes tuos gemo, da mihi de pane tuo respondere hominibus
qui non esuriunt et sitiunt iustitiam 8 sed satiati sunt et abundant. Satiavit autem illos phantasma
eorum non veritas tua quam repellendo resiliunt et in suam vanitatem cadunt. Ego certe sentio
quam multa figmenta pariat cor humanum. Et quid est cor meum nisi cor humanum? Sed hoc oro
Deum cordis mei ut nihil ex eis figmentis pro solido vero eructuem in has litteras, sed inde veniat in
eas quidquid per me venire potuerit unde mihi, quamvis proiecto a facie oculorum 9 suorum et de
longinquo redire conanti per viam quam stravit humanitate divinitatis Unigeniti sui, aura veritatis
eius aspergitur. Quam in tantum licet mutabilis haurio in quantum in ea nihil mutabile video, nec
locis et temporibus sicut corpora, nec solis temporibus et quasi locis sicut spirituum nostrorum
cogitationes, nec solis temporibus et nulla vel imagine locorum sicut quaedam nostrarum mentium
ratiocinationes. Omnino enim Dei essentia qua est nihil habet mutabile nec in aeternitate nec in
veritate nec in voluntate,quia aeterna ibi est veritas, aeterna caritas; et vera ibi est caritas, vera
aeternitas; et cara ibi est aeternitas, cara veritas 10.

Persuadendum nobis erat quantum et quales nos dilexerit Deus.
1. 2. Sed quoniam exsulavimus ab incommutabili gaudio, nec tamen inde praecisi atque abrupti
sumus ut non etiam in istis mutabilibus et temporalibus aeternitatem, veritatem, beatitatem
quaereremus (nec mori enim nec falli nec perturbari volumus), missa sunt nobis divinitus visa
congrua peregrinationi nostrae quibus admoneremur non hic esse quod quaerimus sed illuc ab ista
esse redeundum unde nisi penderemus hic ea non quaereremus 11. Ac primum nobis
persuadendum fuit quantum nos diligeret Deus ne desperatione non auderemus erigi in eum 12.
Quales autem dilexerit ostendi oportebat ne tamquam de meritis nostris superbientes magis ab eo
resiliremus et in nostra fortitudine magis deficeremus, ac per hoc egit nobiscum ut per eius
fortitudinem potius proficeremus atque ita in infirmitate humilitatis perficeretur virtus caritatis. Hoc
significat in Psalmo ubi ait: Pluviam voluntariam segregans, Deus, haereditati tuae, et infirmata est;
tu vero perfecisti eam 13. Pluviam quippe voluntariam non nisi gratiam vult intellegi, non meritis
redditam sed gratis datam unde et gratia nominatur; dedit enim eam non quia digni eramus sed
quia voluit. Hoc cognoscentes non fidentes in nobis erimus, et hoc est infirmari. Ipse vero perficit
nos qui etiam Paulo apostolo dixit: Sufficit tibi gratia mea; nam virtus in infirmitate perficitur 14.
Persuadendum ergo erat homini quantum nos dilexerit Deus et quales dilexerit: quantum ne
desperaremus, quales ne superbiremus. Hunc locum Apostolus pernecessarium sic explicat:
Commendat autem, inquit, suam caritatem Deus in nobis quoniam cum adhuc peccatores essemus,
Christus pro nobis mortuus est; multo magis iustificati nunc in sanguine ipsius salvi erimus ab ira
per ipsum. Si enim cum inimici essemus, reconciliati sumus Deo per mortem Filii eius, multo magis
reconciliati salvi erimus in vita ipsius 15. Item alio loco: Quid ergo dicemus, inquit, ad haec? Si Deus
pro nobis, quis contra nos? Qui Filio proprio non pepercit sed pro nobis omnibus tradidit eum,
quomodo non et cum illo omnia nobis donavit 16? Quod autem factum nobis annuntiatur, hoc
futurum ostendebatur et antiquis iustis, ut per eamdem fidem etiam ipsi humiliati infirmarentur et
infirmati perficerentur.

Verbum Dei, per quod facta sunt omnia, lux rationalium mentium.

62

