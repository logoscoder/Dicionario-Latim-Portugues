non tamen foris posita vel foris peracta sunt, sicut illa quae creduntur; sed intus omnino in ipso
animo esse coeperunt. Fides enim non est quod creditur, sed qua creditur: et illud creditur, illa
conspicitur. Tamen quia esse coepit in animo, qui iam erat animus antequam in illo ista esse
coepisset, adventicium quiddam videtur, et in praeteritis habebitur, quando succedente specie iam
esse destiterit: aliamque nunc trinitatem facit per suam praesentiam, retenta, conspecta, dilecta;
aliam tunc faciet per quoddam sui vestigium, quod in memoria praeteriens de reliquerit, sicut iam
supra dictum est 42.

An virtutes desinant esse cum ad aeterna perduxerint?
9. 12. Utrum autem tunc etiam virtutes, quibus in hac mortalitate bene vivitur, quia et ipsae
incipiunt esse in animo, qui cum sine illis prius esset, tamen animus erat, desinant esse cum ad
aeterna perduxerint, nonnulla quaestio est. Quibusdam enim visum est desituras: et de tribus
quidem, prudentia, fortitudine, temperantia, cum hoc dicitur, non nihil dici videtur; iustitia vero
immortalis est, et magis tunc perficietur in nobis, quam esse cessabit 43. De omnibus tamen
quatuor magnus auctor eloquentiae Tullius 44 in Hortensio dialogo disputans: Si nobis, inquit, cum
ex hac vita emigraverimus, in beatorum insulis immortale aevum, ut fabulae ferunt, degere liceret,
quid opus esset eloquentia, cum iudicia nulla fierent; aut ipsis etiam virtutibus? Nec enim
fortitudine egeremus, nullo proposito aut labore aut periculo; nec iustitia, cum esset nihil quod
appeteretur alieni; nec temperantia, quae regeret eas quae nullae essent libidines; nec prudentia
quidem egeremus, nullo delectu proposito bonorum et malorum. Una igitur essemus beati
cognitione naturae et scientia, qua sola etiam deorum est vita laudanda. Ex quo intellegi potest,
cetera necessitatis esse, unum hoc voluntatis 45. Ita ille tantus orator, cum philosophiam
praedicaret, recolens ea quae a philosophis acceperat, et praeclare ac suaviter explicans, in hac
tantum vita, quam videmus aerumnis et erroribus plenam, omnes quattuor necessarias dixit esse
virtutes: nullam vero earum, cum ex hac vita emigrabimus, si liceat ibi vivere ubi vivitur beate; sed
bonos animos sola beatos esse cognitione et scientia, hoc est contemplatione naturae qua nihil est
melius et amabilius; ea est natura, quae creavit omnes ceteras, instituitque naturas. Cui regenti
esse subditum, si iustitiae est, immortalis est omnino iustitia: nec in illa esse beatitudine desinet,
sed talis ac tanta erit, ut perfectior et maior esse non possit. Fortassis et aliae tres virtutes,
prudentia sine ullo iam periculo erroris, fortitudo sine molestia tolerandorum malorum, temperantia
sine repugnatione libidinum, erunt in illa felicitate: ut prudentiae sit nullum bonum Deo praeponere
vel aequare; fortitudinis, ei firmissime cohaerere; temperantiae, nullo defectu noxio delectari. Nunc
autem quod agit iustitia in subveniendo miseris, quod prudentia in praecavendis insidiis, quod
fortitudo in perferendis molestiis, quod temperantia in coercendis delectationibus pravis, non ibi
erit, ubi nihil omnino mali erit. Ac per hoc ista virtutum opera, quae huic mortali vitae sunt
necessaria, sicut fides ad quam referenda sunt, in praeteritis habebuntur: et aliam nunc faciunt
trinitatem, cum ea praesentia tenemus, aspicimus, amamus; aliam tunc factura sunt, cum ea non
esse, sed fuisse, per quaedam eorum vestigia, quae praetereundo in memoria derelinquent,
reperiemus: quia et tunc trinitas erit, cum illud qualecumque vestigium et memoriter retinebitur, et
agnoscetur veraciter, et hoc utrumque tertia voluntate iungetur.

Trinitas mentis non adventicia.
10. 13. In omnium istarum, quas commemoravimus, temporalium rerum scientia, quaedam
cognoscibilia cognitionem interpositione temporis antecedunt; sicut sunt ea sensibilia quae iam
erant in rebus, antequam cognoscerentur; vel ea omnia quae per historiam cognoscuntur: quaedam
vero simul esse incipiunt; velut si aliquid visibile, quod omnino non erat, ante nostros oculos oriatur,
cognitionem nostram utique non praecedit; aut si aliquid sonet, ubi adest auditor, simul profecto
incipiunt esse, simulque desinunt et sonus et eius auditus. Verumtamen sive tempore praecedentia,
sive simul esse incipientia cognoscibilia cognitionem gignunt, non cognitione gignuntur. Cognitione
vero facta, cum ea quae cognovimus, posita in memoria recordatione revisuntur; quis non videat
priorem esse tempore in memoria retentionem, quam in recordatione visionem, et huius utriusque
tertia voluntate iunctionem? Porro autem in mente non sic est: neque enim adventicia sibi ipsa est,
quasi ad se ipsam quae iam erat, venerit aliunde eadem ipsa quae non erat; aut non aliunde
venerit, sed in se ipsa quae iam erat, nata sit ea ipsa quae non erat; sicut in mente quae iam erat,
oritur fides quae non erat: aut post cognitionem sui recordando se ipsam velut in memoria sua
constitutam videt, quasi non ibi fuerit antequam se ipsam cognosceret; cum profecto ex quo esse
coepit, numquam sui meminisse, numquam se intellegere, numquam se amare destiterit, sicut iam
ostendimus. Ac per hoc quando ad se ipsam cogitatione convertitur, fit trinitas, in qua iam et
verbum possit intellegi: formatur quippe ex ipsa cogitatione, voluntate utrumque iungente. Ibi ergo
magis agnoscenda est imago quam quaerimus.

An et praesentium sit memoria.
177

