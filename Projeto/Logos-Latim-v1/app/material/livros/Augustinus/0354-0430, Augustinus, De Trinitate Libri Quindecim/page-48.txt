veras sicut aqua vera in verum vinum conversa est 17 a Domino, an ipsa propria corpora sua
transforment in quod voluerint accommodate ad id quod agunt. Sed quodlibet horum sit ad
praesentem quaestionem non pertinet. Et quamvis haec quoniam homo sum nullo experimento
possim comprehendere sicut Angeli qui haec agunt, et magis ea norunt quam ego novi quatenus
mutetur corpus meum in affectu voluntatis meae sive quod in me sive quod ex aliis expertus sum;
quid horum tamen ex divinarum Scripturarum auctoritatibus credam nunc non opus est dicere ne
cogar probare et fiat sermo longior de re qua non indiget praesens quaestio.

Nunc videndum utrum Angeli agebant illas corporum species et illas voces.
1. 6. Illud nunc videndum est utrum Angeli tunc agebant et illas corporum species apparentes
oculis hominum et illas voces auribus insonantes cum ipsa sensibilis creatura ad nutum serviens
Conditoris in quod opus erat pro tempore vertebatur sicut in libro Sapientiae scriptum est: Creatura
enim tibi factori deserviens extenditur in tormentum adversus iniustos, et lenior fit ad
benefaciendum his qui in te confidunt. Propter hoc et tunc in omnia se transfigurans omnium nutrici
gratiae tuae deserviebat ad voluntatem horum quia te desiderabant 18. Pervenit enim potentia
voluntatis Dei per creaturam spiritalem usque ad effectus visibiles atque sensibiles creaturae
corporalis. Ubi enim non operatur quod vult Dei omnipotentis Sapientia 19 quae pertendit a fine
usque ad finem fortiter et disponit omnia suaviter 20?

Voluntas Dei superior caeteris omnibus causa.
2. 7. Sed alius est ordo naturalis in conversione et mutabilitate corporum qui quamvis etiam ipse ad
nutum Dei 21 serviat perseverantia tamen consuetudinis amisit admirationem, sicuti sunt quae vel
brevissimis vel certe non longis intervallis temporum caelo, terra, marique mutantur sive
nascentibus sive occidentibus rebus sive alias aliter atque aliter apparentibus; alia vero quamvis ex
ipso ordine venientia tamen propter longiora intervalla temporum minus usitata, quae licet multi
stupeant ab inquisitoribus huius saeculi comprehensa sunt et progressu generationum quo saepius
repetita et a pluribus cognita eo minus mira sunt, sicuti sunt defectus luminarium et raro
exsistentes quaedam species siderum et terrae motus et monstrosi partus animantium et quaeque
similia, quorum nihil fit nisi Dei voluntate sed plerisque non apparet. Itaque licuit vanitati
philosophorum etiam causis aliis ea tribuere vel veris sed proximis, cum omnino videre non possent
superiorem ceteris omnibus causam, id est voluntatem Dei, vel falsis et ne ab ipsa quidem
pervestigatione corporalium rerum atque motionum sed a sua suspicione et errore prolatis.

Exempla.
2. 8. Dicam si potero quiddam exempli gratia quo haec apertiora sint. Est certe in corpore humano
quaedam moles carnis et formae species et ordo distinctioque membrorum et temperatio
valetudinis. Hoc corpus inspirata anima regit eademque rationalis, et ideo quamvis mutabilis,
tamen quae possit illius incommutabilis sapientiae particeps esse, ut sit participatio eius in idipsum,
sicut in Psalmo scriptum est de omnibus sanctis ex quibus tamquam lapidibus vivis aedificatur illa
Ierusalem mater nostra aeterna in caelis 22. Ita enim canitur: Ierusalem quae aedificatur ut civitas,
cuius participatio eius in idipsum 23. Idipsum quippe hoc loco illud summum et incommutabile
Bonum intellegitur quod Deus est atque sapientia voluntasque ipsius, cui cantatur alio loco:
Mutabis ea et mutabuntur; tu autem idem ipse es 24.

Voluntas Dei causa suprema agit per animam iustam.
3. 8. Constituamus ergo animo talem sapientem cuius anima rationalis iam sit particeps
incommutabilis aeternaeque veritatis quam de omnibus suis actionibus consulat, nec aliquid
omnino faciat quod non in ea cognoverit esse faciendum ut ei subditus eique obtemperans recte
faciat. Iste si consulta summa ratione divinae iustitiae quam in secreto audiret aure cordis sui
eaque sibi iubente in aliquo officio misericordiae corpus labore fatigaret aegritudinemque
contraheret, consultisque medicis ab alio diceretur causam morbi esse corporis siccitatem, ab alio
autem humoris immoderationem; unus eorum veram causam diceret, alter erraret, uterque tamen
de proximis causis, id est corporalibus pronuntiaret. At si illius siccitatis causa quaereretur et
inveniretur voluntarius labor, iam ventum esset ad superiorem causam quae ab anima
proficisceretur ad afficiendum corpus quod regit; sed nec ipsa prima esset. Illa enim procul dubio
superior erat in ipsa incommutabili Sapientia cui hominis sapientis anima in caritate serviens, et
ineffabiliter iubenti obediens, voluntarium laborem susceperat. Ita non nisi Dei voluntas causa
prima illius aegritudinis veracissime reperiretur. Iam vero si in labore officioso et pio adhibuisset ille

48

