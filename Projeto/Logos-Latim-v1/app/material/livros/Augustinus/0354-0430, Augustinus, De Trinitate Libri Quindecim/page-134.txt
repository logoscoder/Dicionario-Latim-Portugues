36 - Cf. supra, 5, 2, 3; 8, 9; 9, 10; 7, 4, 8.
37 - 1 Cf. Io 5, 7-8.
38 - Cf. Agostino, Ep. 169, 2, 6: NBA, XXII.
39 - Cf 1 Io 5, 7-8.

11

LIBER UNDECIMUS

Vestigium Trinitatis etiam in exteriore homine.
1. 1. Nemini dubium est, sicut interiorem hominem intellegentia, sic exteriorem sensu corporis
praeditum. Nitamur igitur, si possumus, in hoc quoque exteriore indagare qualecumque vestigium
Trinitatis, non quia et ipse eodem modo sit imago Dei 1. Manifesta est quippe apostolica sententia,
quae interiorem hominem renovari in Dei agnitionem declarat secundum imaginem eius qui creavit
eum 2; cum et alio loco dicat: Et si exterior homo noster corrumpitur, sed interior renovatur de die
in diem 3. In hoc ergo qui corrumpitur, quaeramus, quemadmodum possumus, quamdam Trinitatis
effigiem, et si non expressiorem, tamen fortassis ad dignoscendum faciliorem. Neque enim frustra
et iste homo dicitur, nisi quia inest ei nonnulla interioris similitudo. Et illo ipso ordine conditionis
nostrae quo mortales atque carnales effecti sumus, facilius et quasi familiarius visibilia quam
intellegibilia pertractamus; cum ista sint exterius, illa interius, et ista sensu corporis sentiamus, illa
mente intellegamus; nosque ipsi animi non sensibiles simus, id est corpora, sed intellegibiles,
quoniam vita sumus; tamen, ut dixi, tanta facta est in corporibus consuetudo, et ita in haec miro
modo relabens foras se nostra proicit intentio, ut cum ab incerto corporum ablata fuerit, ut in spiritu
multo certiore ac stabiliore cognitione figatur, refugiat ad ista, et ibi appetat requiem unde traxit
infirmitatem. Cuius aegritudini congruendum; est ut si quando interiora spiritalia accommodatius
distinguere atque facilius insinuare conamur, de corporalibus exterioribus similitudinum documenta
capiamus. Sensu igitur corporis exterior homo praeditus sentit corpora; et iste sensus, quod facile
advertitur, quinquepertitus est: videndo, audiendo, olfaciendo, gustando, tangendo. Sed et multum
est, et non necessarium, ut omnes hos quinque sensus id quod quaerimus interrogemus. Quod
enim nobis unus eorum renuntiat, etiam in ceteris valet. Itaque potissimum testimonio utamur
oculorum. Is enim sensus corporis maxime excellit, et est visioni mentis pro sui generis diversitate
vicinior.

Trinitas quaedam in visione.
2. 2. Cum igitur aliquod corpus videmus, haec tria, quod facillimum est, consideranda sunt et
dignoscenda. Primo, ipsa res quam videmus sive lapidem, sive aliquam flammam, sive quid aliud
quod videri oculis potest; quod utique iam esse poterat, et antequam videretur. Deinde, visio, quae
non erat priusquam rem illam obiectam sensui sentiremus. Tertio, quod in ea re quae videtur,
quamdiu videtur sensum detinet oculorum, id est animi intentio. In his igitur tribus, non solum est
manifesta distinctio, sed etiam discreta natura. Primum quippe illud corpus visibile longe alterius
naturae est, quam sensus oculorum, quo sibimet incidente fit visio. Ipsaque visio quae quid aliud,
quam sensus ex ea re quae sentitur informatus apparet? Quamvis re visibili detracta nulla sit, nec
ulla omnino esse possit talis visio, si corpus non sit quod videri queat; nullo modo tamen eiusdem
substantiae est corpus quo formatur sensus oculorum, cum idem corpus videtur, et ipsa forma quae
ab eodem imprimitur sensui, quae visio vocatur. Corpus enim a visu in sua natura separabile est;
sensus autem qui iam erat in animante, etiam priusquam videret quod videre posset, cum in aliquid
visibile incurreret, vel visio quae fit in sensu ex visibili corpore, cum iam coniunctum est et videtur;
sensus ergo vel visio, id est sensus non formatus extrinsecus vel sensus formatus extrinsecus, ad
animantis naturam pertinet, omnino aliam quam est illud corpus quod videndo sentimus, quo
sensus non ita formatur ut sensus sit, sed ut visio sit. Nam sensus et ante obiectum rei sensibilis
nisi esset in nobis, non distaremus a caecis, dum nihil videmus, sive in tenebris, sive clausis
luminibus. Hoc autem distamus, quod nobis inest et non videntibus, quo videre possimus, qui
sensus vocatur; illis vero non inest, nec aliunde nisi quod eo carent, caeci appellantur. Itemque illa
animi intentio, quae in ea re quam videmus sensum tenet, atque utrumque coniungit, non tantum
ab ea re visibili natura differt; quandoquidem iste animus, illud corpus est, sed ab ipso quoque
sensu atque visione; quoniam solius animi est haec intentio. Sensus autem oculorum non ob aliud
sensus corporis dicitur, nisi quia et ipsi oculi membra sunt corporis, et quamvis non sentiat corpus
exanime, anima tamen commixta corpori ei instrumentum sentit corporeum, et idem instrumentum
sensus vocatur. Qui etiam passione corporis, cum quisque excaecatur, interceptus exstinguitur,

134

