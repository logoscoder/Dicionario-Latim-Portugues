Quidquid secundum qualitates de Deo dici videtur, secundum essentiam
intellegendum.
5. 8. Proinde si dicamus: "Aeternus, immortalis, incorruptibilis, immutabilis, vivus, sapiens, potens,
speciosus, iustus, bonus, beatus, spiritus"; horum omnium novissimum quod posui quasi
tantummodo videtur significare substantiam, cetera vero huius substantiae qualitates: sed non ita
est in illa ineffabili simplicique natura. Quidquid enim secundum qualitates illic dici videtur,
secundum substantiam vel essentiam est intellegendum. Absit enim ut spiritus secundum
substantiam dicatur Deus, et bonus secundum qualitatem: sed utrumque secundum substantiam.
Sic omnia cetera quae commemoravimus, unde in superioribus libris multa iam diximus. De
quattuor igitur primis quae modo a nobis enumerata atque digesta sunt, id est, aeternus,
immortalis, incorruptibilis, immutabilis, unum aliquid eligamus; quia unum quattuor ista significant,
sicut iam disserui; ne per multa distendatur intentio, et illud potius quod positum est prius, id est,
aeternus. Hoc faciamus et de quattuor secundis, quae sunt, vivus, sapiens, potens, speciosus. Et
quoniam vita qualiscumque inest et pecori, cui sapientia non inest; duo vero ista, sapientia scilicet
atque potentia, ita sunt inter se in homine comparata, ut sancta Scriptura diceret: Melior est
sapiens quam fortis 51; speciosa porro etiam corpora dici solent: unum ex his quattuor quod
eligimus, sapiens eligatur: quamvis haec quattuor in Deo non aequalia dicenda sint; nomina enim
quattuor, res autem una est. De tertiis vero ultimis quattuor, quamvis in Deo idem sit iustum esse
quod bonum, quod beatum, idemque spiritum esse quod iustum et bonum et beatum esse: tamen
quia in hominibus potest esse spiritus non beatus, potest et iustus et bonus nondum beatus; qui
vero beatus est, profecto et iustus et bonus et spiritus est: hoc potius eligamus quod nec in
hominibus esse sine illis tribus potest, quod est beatus.

Quomodo in Dei simplicitate Trinitatem esse non solum credere, sed et
intellegere possumus?
6. 9. Num igitur cum dicimus: "Aeternus, sapiens, beatus", haec tria sunt Trinitas, quae appellatur
Deus? Redigimus quidem illa duodecim in istam paucitatem trium: sed eo modo forsitan possumus
et haec tria in unum aliquod horum. Nam si una eademque res in Dei natura potest esse sapientia
et potentia, aut vita et sapientia; cur non una eademque res esse possit in Dei natura aeternitas et
sapientia, aut beatitudo et sapientia? Ac per hoc sicut nihil intererat utrum illa duodecim, an ista
tria diceremus, quando illa multa in istam redegimus paucitatem; ita nihil interest utrum tria ista
dicamus, an illud unum in cuius singularitate duo cetera similiter redigi posse monstravimus. Quis
itaque disputandi modus, quaenam tandem vis intellegendi atque potentia, quae vivacitas rationis,
quae acies cogitationis ostendet, ut alia iam taceam, hoc unum quod sapientia dicitur Deus,
quomodo sit Trinitas? Neque enim sicut nos de illo percipimus sapientiam, ita Deus de aliquo: sed
sua est ipse sapientia; quia non est aliud sapientia eius, aliud essentia, cui hoc est esse quod
sapientem esse. Dicitur quidem in Scripturis sanctis Christus Dei virtus, et Dei sapientia 52: sed
quemadmodum sit intellegendum, ne Patrem Filius videatur facere sapientem, in libro septimo
disputatum est 53; et ad hoc ratio pervenit, ut sic sit Filius sapientia de sapientia, quemadmodum
lumen de lumine, Deus de Deo. Nec aliud potuimus invenire Spiritum Sanctum, nisi et ipsum esse
sapientiam, et simul omnes unam sapientiam, sicut unum Deum, unam essentiam 54. Hanc ergo
sapientiam quod est Deus, quomodo intellegimus esse Trinitatem? Non dixi: "Quomodo credimus?"
nam hoc inter fideles non debet habere quaestionem: sed si aliquo modo per intellegentiam
possumus videre quod credimus, quis iste erit modus?

In homine Trinitatis adumbratio.
6. 10. Si enim recolamus ubi nostro intellectui coeperit in his libris Trinitas apparere, octavus
occurrit. Ibi quippe, ut potuimus, disputando erigere tentavimus mentis intentionem ad
intellegendam illam praestantissimam immutabilemque naturam, quod nostra mens non est. Quam
tamen sic intuebamur, ut nec longe a nobis esset, et supra nos esset, non loco, sed ipsa sui
venerabili mirabilique praestantia, ita ut apud nos esse suo praesenti lumine videretur. In qua
tamen nobis adhuc nulla Trinitas apparebat, quia non ad eam quaerendam in fulgore illo firmam
mentis aciem tenebamus: tantum quia non erat aliqua moles, ubi credi oporteret magnitudinem
duorum vel trium plus esse quam unius, cernebamus utcumque. Sed ubi ventum est ad caritatem,
quae in sancta Scriptura Deus dicta est 55, eluxit paululum Trinitas, id est, amans, et quod amatur,
et amor 56. Sed quia lux illa ineffabilis nostrum reverberabat obtutum, et ei nondum posse
obtemperari nostrae mentis quodam modo convincebatur infirmitas, ad ipsius nostrae mentis,
secundum quam factus est homo ad imaginem Dei 57, velut familiariorem considerationem,
reficiendae laborantis intentionis causa, inter coeptum dispositumque refleximus: et inde in
creatura, quod nos sumus, ut invisibilia Dei, per ea quae facta sunt, conspicere intellecta

191

