substantiam mutari atque converti, et ita dictum: Tunc et ipse Filius subiectus erit ei qui illi subiecit
omnia 97, ac si diceretur: "Tunc et ipse Filius hominis et a Verbo Dei suscepta humana natura
commutabitur in eius naturam qui ei subiecit omnia", tunc futurum putant cum (post diem iudicii)
tradiderit regnum Deo et Patri 98. Ac per hoc etiam secundum istam opinionem adhuc Pater maior
est quam servi forma quae de Virgine accepta est 99. Quod si et aliqui hoc affirmant, quod iam fuerit
in Dei substantiam mutatus homo Christus Iesus, illud certe negare non possunt quod adhuc natura
hominis manebat quando ante passionem dicebat: Quoniam Pater maior me est 100. Unde nulla
cunctatio est secundum hoc esse dictum quod forma servi maior est Pater, cui in forma Dei
aequalis est Filius. Nec quisquam cum audierit quod ait Apostolus: Cum autem dixerit quia omnia
subiecta sunt, manifestum quia praeter eum qui subiecit illi omnia 101, ita existimet de Patre
intellegendum quod subiecerit omnia Filio ut ipsum Filium sibi omnia subiecisse non putet. Quod
Apostolus ad Philippenses ostendit dicens: Nostra autem conversatio in caelis est; unde et
Salvatorem exspectamus Dominum Iesum Christum, qui transfigurabit corpus humilitatis nostrae
conforme ut fiat corpori gloriae suae, secundum operationem suam qua possit etiam sibi subicere
omnia 102. Inseparabilis enim est operatio Patris et Filii. Alioquin nec ipse Pater sibi subiecit omnia,
sed Filius ei subiecit qui ei regnum tradidit et evacuat omnem principatum et omnem potestatem
et virtutem 103. De Filio quippe ista dicta sunt: Cum tradiderit, inquit, regnum Deo et Patri, cum
evacuaverit omnem principatum et omnem potestatem et virtutem 104. Ipse enim subiecit qui
evacuat.

Filius non sic traditurus regnum Patri, ut adimat sibi.
8. 16. Nec sic arbitremur Christum traditurum regnum Deo et Patri ut adimat sibi. Nam et hoc
quidam vaniloqui crediderunt. Cum enim dicitur: Tradiderit regnum Deo et Patri, non separatur ipse
quia simul cum Patre unus Deus est. Sed divinarum Scripturarum incuriosos et contentionum
studiosos fallit verbum quod positum est, donec. Ita namque sequitur: Oportet enim illum regnare
donec ponat omnes inimicos suos sub pedibus suis 105, tamquam cum posuerit non sit regnaturus.
Nec intellegunt ita dictum sicut est illud: Confirmatum est cor eius; non commovebitur donec videat
super inimicos suos 106. Non enim cum viderit, iam commovebitur. Quid ergo est: Cum tradiderit
regnum Deo et Patri, quasi modo non habeat regnum Deus et Pater? Sed quia omnes iustos in
quibus nunc regnat ex fide viventibus mediator Dei et hominum homo Christus Iesus perducturus
est ad speciem quam visionem dicit idem Apostolus facie ad faciem, ita dictum est: Cum tradiderit
regnum Deo et Patri, ac si diceretur: "Cum perduxerit credentes ad contemplationem Dei et Patris".
Sicut enim dicit: Omnia mihi tradita sunt a Patre meo; et nemo novit Filium nisi Pater, neque
Patrem quis novit nisi Filius et cui voluerit Filius revelare 107; tunc revelabitur a Filio Pater cum
evacuaverit omnem principatum et omnem potestatem et virtutem 108, id est ut necessaria non sit
dispensatio similitudinum per angelicos principatus et potestates et virtutes. Ex quarum persona
non inconvenienter intellegitur dici in Cantico canticorum ad sponsam: Similitudines auri faciemus
tibi cum distinctionibus argenti quoadusque rex in recubitu suo est 109; id est quoadusque Christus
in secreto suo est, quia vita nostra abscondita est cum Christo in Deo. Cum Christus, inquit,
apparuerit vita vestra, tunc et vos cum ipso apparebitis in gloria 110. Quod antequam fiat, videmus
nunc per speculum in aenigmate, hoc est in similitudinibus; tunc autem facie ad faciem 111.

Contemplatio Dei nobis promittitur ut actionum omnium finis.
8. 17. Haec enim nobis contemplatio promittitur actionum omnium finis atque aeterna perfectio
gaudiorum. Filii enim Dei sumus, et nondum apparuit quid erimus. Scimus quia cum apparuerit,
similes ei erimus quoniam videbimus eum sicuti est 112. Quod enim dixit famulo suo Moysi: Ego sum
qui sum; haec dices filiis Israel: Qui est misit me ad vos 113; hoc contemplabimur cum vivemus in
aeternum. Ita quippe ait: Haec est autem vita aeterna ut cognoscant te unum verum Deum et
quem misisti Iesum Christum 114. Hoc fiet cum venerit Dominus et illuminaverit occulta
tenebrarum 115, cum tenebrae mortalitatis huius corruptionisque transierint 116. Tunc erit mane
nostrum de quo in Psalmo dicitur: Mane adstabo tibi et contemplabor 117. De hac contemplatione
intellego dictum: Cum tradiderit regnum Deo et Patri, id est, cum perduxerit iustos in quibus nunc
ex fide viventibus regnat mediator Dei et hominum homo Christus Iesus ad contemplationem Dei et
Patris 118. Si desipio hic, corrigat me qui melius sapit; mihi aliud non videtur. Neque enim
quaeremus aliud cum ad illius contemplationem pervenerimus, quae nunc non est quamdiu
gaudium nostrum in spe est. Spes autem quae videtur non est spes. Quod enim videt quis, quid et
sperat? Si autem quod non videmus speramus, per patientiam exspectamus 119, quoadusque rex in
recubitu suo est 120. Tunc erit quod scriptum est: Adimplebis me laetitia cum vultu tuo 121. Illa
laetitia nihil amplius requiretur quia nec erit quod amplius requiratur. Ostendetur enim nobis Pater
et sufficiet nobis. Quod bene intellexerat Philippus ut diceret: Domine, ostende nobis Patrem et

7

