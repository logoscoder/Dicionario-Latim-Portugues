hoc notum decus, et ob hoc amatum quia notum, studiose quaeritur verbum illud ignotum. Itaque
cum audierit atque cognoverit "temetum" a veteribus vinum appellatum 1, sed iam ex usu loquendi
quem nunc habemus, hoc vocabulum emortuum, propter nonnullos fortasse veterum libros sibi
necessarium deputabit. Si autem et illos supervacaneos habet, forte iam nec dignum quod
memoriae commendet existimat, quia videt ad illam speciem doctrinae quam notam mente
intuetur atque amat, minime pertinere.

Nemo prorsus amat incognita.
1. 3. Quamobrem omnis amor studentis animi, hoc est volentis scire quod nescit, non est amor eius
rei quam nescit, sed eius quam scit, propter quam vult scire quod nescit 2. Aut si tam curiosus est,
ut non propter aliquam notam causam, sed solo amore rapiatur incognita sciendi; discernendus
quidem est ab studiosi nomine iste curiosus, sed nec ipse amat incognita, immo congruentius
dicitur: "Odit incognita", quae nulla esse vult, dum vult omnia cognita. Sed ne quisquam nobis
difficiliorem referat quaestionem, asserens tam non posse quemquam odisse quod nescit, quam
non potest amare quod nescit, non resistimus veris; sed intellegendum est, non hoc idem dici, cum
dicitur: "Amat scire incognita", ac si diceretur: "Amat incognita". Illud enim fieri potest, ut amet
quisque scire incognita; ut autem amet incognita, non potest. Non enim frustra ibi est positum
"scire", quoniam qui scire amat incognita, non ipsa incognita, sed ipsum scire amat. Quod nisi
haberet cognitum, neque scire se quidquam posset fidenter dicere, neque nescire. Non solum enim
qui dicit: "Scio", et verum dicit, necesse est ut quid sit scire sciat; sed etiam qui dicit: "Nescio",
idque fidenter et verum dicit, et scit verum se dicere, scit utique quid sit scire; quia et discernit ab
sciente nescientem, cum veraciter se intuens dicit: "Nescio". Et cum id se scit verum dicere, unde
sciret, si quid sit scire nesciret?

Exempla.
2. 4. Quilibet igitur studiosus, quilibet curiosus non amat incognita, etiam cum ardentissimo
appetitu instat scire quod nescit 3. Aut enim iam genere notum habet quod amat, idque nosse
expetit, etiam in aliqua singula, vel in singulis rebus, quae illi nondum notae forte laudantur,
fingitque animo imaginariam formam qua excitetur in amorem. Unde autem fingit, nisi ex his quae
iam noverat? Cuius tamen formae animo figuratae atque in cogitatione notissimae, si eam quae
laudabatur dissimilem invenerit, fortasse non amabit. Quod si amaverit, ex illo amare incipiet ex
quo didicit. Paulo ante quippe alia erat quae amabatur, quam sibi animus formans exhibere
consueverat. Si autem illi formae similem invenerit quam fama praedicaverat, cui vere possit
dicere: "Iam te amabam"; nec tunc utique amabat incognitam, quam in illa similitudine noverat. Aut
in specie sempiternae rationis videmus aliquid et ibi amamus, quod cum expressum in aliqua rei
temporalis effigie, illis qui experti sunt laudantibus credimus et amamus, non aliquid amamus
incognitum, unde iam supra satis disseruimus. Aut aliquid notum amamus propter quod ignotum
aliquid quaerimus; cuius ignoti amor nequaquam nos tenet, sed illius cogniti, quo pertinere
novimus, ut illud etiam quod adhuc ignotum quaerimus, noverimus; sicut de incognito verbo paulo
ante locutus sum. Aut ipsum scire quisque amat, quod nulli scire aliquid cupienti esse incognitum
potest. His causis videntur amare incognita, qui scire aliquid volunt quod nesciunt ,et propter
ardentiorem quaerendi appetitum sine amore esse dici non possunt. Sed quam se res aliter habeat,
neque omnino quidquam ametur incognitum, arbitror me persuasisse verum diligenter intuentibus.
Sed quia exempla quae dedimus, eorum sunt qui aliquid quod ipsi non sunt nosse cupiunt;
videndum est ne forte aliquod novum genus appareat, cum se ipsa mens nosse desiderat 4.

Quaerens seipsam, mens iam se novit.
3. 5. Quid ergo amat mens, cum ardenter se ipsam quaerit ut noverit, dum incognita sibi est? Ecce
enim mens semetipsam quaerit ut noverit, et inflammatur hoc studio 5. Amat igitur: sed quid amat?
Si se ipsam, quomodo, cum se nondum noverit, nec quisquam possit amare quod nescit? An ei
fama praedicavit speciem suam, sicut de absentibus solemus audire? Forte ergo non se amat, sed
quod de se fingit, hoc amat, longe fortasse aliud quam ipsa est. Aut si se mens sui similem fingit, et
ideo cum hoc figmentum amat, se amat antequam noverit; quia id quod sui simile est intuetur;
novit ergo alias mentes ex quibus se fingat ,et genere ipso sibi nota est. Cur ergo cum alias mentes
novit, se non novit, cum se ipsa nihil sibi possit esse praesentius? Quod si ut oculis corporis magis
alii oculi noti sunt, quam ipsi sibi; non se ergo quaerat numquam inventura 6. Numquam enim se
oculi praeter specula videbunt; nec ullo modo putandum est etiam rebus incorporeis contemplandis
tale aliquid adhiberi, ut mens tamquam in speculo se noverit 7. An in ratione veritatis aeternae
videt quam speciosum sit nosse semetipsam, et hoc amat quod videt, studetque in se fieri quia,
quamvis sibi nota non sit, notum ei tamen est quam bonum sit, ut sibi nota sit? Et hoc quidem

127

