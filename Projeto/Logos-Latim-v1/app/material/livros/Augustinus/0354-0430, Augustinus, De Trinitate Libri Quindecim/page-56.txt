Sancto restitistis sicut et patres vestri. Quem Prophetarum non persecuti sunt patres vestri? Et
occiderunt eos qui praenuntiabant de adventu Iusti, cuius nunc vos proditores et interfectores
fuistis qui accepistis legem in edictis Angelorum nec custodistis 132. Quid hoc evidentius? Quid tanta
auctoritate robustius? In edictis quidem Angelorum illi populo Lex data est, sed Domini Iesu Christi
per eam disponebatur et praenuntiabatur adventus, et ipse tamquam Verbum Dei miro et ineffabili
modo erat in Angelis, in quorum edictis Lex dabatur 133. Unde dicit in Evangelio: Si crederetis Moysi,
crederetis et mihi; de me enim ille scripsit 134. Per Angelos ergo tunc Dominus loquebatur, per
Angelos Filius Dei Mediator Dei et hominum 135 futurus ex semine Abrahae suum disponebat
adventum ut inveniret a quibus reciperetur, confitentes se reos quos Lex non impleta fecerat
transgressores. Unde et Apostolus ad Galatas dicit: Quid ergo Lex? Transgressionis gratia proposita
est donec veniret semen cui promissum est, dispositum per Angelos in manu Mediatoris 136. (Hoc
est dispositum per Angelos in manu sua. Non enim natus est per conditionem sed per potestatem).
Quod autem non aliquem ex Angelis dicit Mediatorem sed ipsum Dominum Iesum Christum in
quantum homo fieri dignatus est habes alio loco: Unus, inquit, Deus, unus et Mediator Dei et
hominum homo Christus Iesus 137. Hinc illud Pascha in interfectione agni 138; hinc illa omnia quae de
Christo venturo in carne 139 atque passuro sed et resurrecturo in Lege figurantur quae data est in
edictis Angelorum 140, in quibus Angelis erat utique et Pater et Filius et Spiritus Sanctus; et
aliquando Pater, aliquando Filius, aliquando Spiritus Sanctus, aliquando sine ulla distinctione
personae Deus per illos figurabatur etsi visibilibus et sensibilibus formis apparens, per creaturam
tamen suam non per substantiam suam cui videndae corda mundantur per haec omnia quae oculis
videntur et auribus audiuntur.

Cum Deus Patribus apparere dicebatur, voces et species corporales per Angelos
factae sunt. Quaesitum tertium in sequenti libro tractandum: de missionibus
Filii et Spiritus Sancti.
11. 27. Sed iam satis quantum existimo pro captu nostro disputatum et demonstratum est quod in
hoc libro susceperamus ostendere 141, constititque et probabilitate rationis quantum homo vel
potius quantum ego potui, et firmitate auctoritatis quantum de Scripturis sanctis divina eloquia
patuerunt, quod antiquis Patribus nostris ante incarnationem Salvatoris, cum Deus apparere
dicebatur voces illae ac species corporales per Angelos factae sunt, sive ipsis loquentibus vel
agentibus aliquid ex persona Dei sicut etiam Prophetas solere ostendimus, sive assumentibus ex
creatura quod ipsi non essent ubi Deus figurate demonstraretur hominibus, quod genus
significationum nec prophetas omisisse multis exemplis docet Scriptura. Superest igitur iam ut
videamus cum et nato per virginem Domino et corporali specie sicut columba descendente Spiritu
Sancto 142 visisque igneis linguis sonitu facto de caelo die Pentecostes post ascensionem
Domini 143, non ipsum Dei Verbum per substantiam qua Patri aequale atque coaeternum est, nec
Spiritus Patris et Filii per substantiam qua et ipse utrique coaequalis atque coaeternus est, sed
utique creatura quae illis modis formari et exsistere potuit corporeis atque mortalibus sensibus
apparuerit; quid inter illas demonstrationes et has proprietates filii Dei et Spiritus Sancti quamvis
per creaturam visibilem factas intersit, quod ab alio volumine commodius ordiemur.

1 - Cf. 1 Cor 3, 1-2; 2, 14.
2 - Cf. Cicerone, De fin. bon. mal. 3, 1, 2; Agostino, C. Acad. 3, 12, 27: NBA, III/1; Serm.
D.ni in monte 1, 3, 10: NBA, X/2; Retract. 1, 1, 9: NBA, II.
3 - Cf. supra, 1, 3.
4 - Cf. Io 14, 26; 15, 26; 16, 7.
5 - Io 16, 28.
6 - Io 1, 10.
7 - Sap 1, 7.
8 - Cf. Gal 4, 4; 1 Io 4, 2; Io 1, 18; Phil 2, 7.
56

