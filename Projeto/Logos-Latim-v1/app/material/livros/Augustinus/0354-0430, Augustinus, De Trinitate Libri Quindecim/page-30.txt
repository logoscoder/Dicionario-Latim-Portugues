assumentes corporalem speciem de creatura corporea in usum ministerii sui sicut cuique opus
esset, aut ipsum corpus suum cui non subduntur sed subditum regunt in species quas vellent
accommodatas atque aptas actionibus suis mutantes atque vertentes 89 secundum attributam sibi a
Creatore potentiam. Postremo videbimus id quod quaerere institueramus, utrum Filius et Spiritus
Sanctus et antea mittebantur, et si mittebantur, quid inter illam missionem et eam quam in
Evangelio legimus 90 distet; an missus non sit aliquis eorum nisi cum vel Filius factus esset ex Maria
virgine vel cum Spiritus Sanctus visibili specie sive in columba sive in igneis linguis apparuit 91.

Quaesitum primum: an una persona vel tota invisibilis Trinitas apparuit in
Vetere Testamento.
8. 14. Omittamus igitur eos qui nimis carnaliter naturam Verbi Dei atque Sapientiam quae in se
ipsa manens innovat omnia 92, quem unicum Filium Dei dicimus, non solum mutabilem verum etiam
visibilem esse putaverunt. Hi enim multum crassum cor 93 divinis rebus inquirendis audacius quam
religiosius attulerunt. Anima quippe cum sit substantia spiritalis, cumque etiam ipsa facta sit nec
per alium fieri potuerit nisi per quem facta sunt omnia et sine quo factum est nihil 94, quamvis sit
mutabilis, non est tamen visibilis. Quod illi de Verbo ipso atque ipsa Dei Sapientia per quam facta
est anima crediderunt, cum sit illa non invisibilis tantum, quod et anima est, sed etiam
incommutabilis, quod anima non est. Eadem quippe incommutabilitas eius commemorata est ut
diceretur: In se ipsa manens innovat omnia 95. Et isti quidem ruinam erroris sui divinarum
Scripturarum testimoniis quasi fulcire conantes adhibent Pauli apostoli sententiam, et quod dictum
est de uno solo Deo in quo ipsa Trinitas intellegitur, tantum de Patre, non et de Filio et de Spiritu
Sancto dictum accipiunt: Regi autem saeculorum immortali, invisibili, soli Deo honor et gloria in
saecula saeculorum 96, et illud alterum: Beatus et solus potens, Rex regum et Dominus
dominantium, qui solus habet immortalitatem et lucem habitat inaccessibilem; quem nemo
hominum vidit nec videre potest 97. Haec quemadmodum intellegenda sint iam satis nos disseruisse
arbitror.

Contra eos qui credebant solum Patrem immortalem et invisibilem.
9. 15. Verum illi qui ista non de Filio nec de Spiritu Sancto sed tantum de Patre accipi volunt, dicunt
visibilem Filium non per carnem de Virgine assumptam sed etiam antea per se ipsum. "Nam ipse",
inquiunt,, "apparuit oculis Patrum". Quibus si dixeris: "Quomodo ergo visibilis per se ipsum Filius, ita
et mortalis per se ipsum, ut constet vobis quod tantummodo de Patre vultis intellegi quod dictum
est: Qui solus habet immortalitatem? Nam si propter carnem susceptam mortalis est Filius, propter
hanc sinite ut sit et visibilis". Respondent nec propter hanc se mortalem Filium dicere, sed sicut et
ante visibilem ita et ante mortalem. Nam si propter carnem Filium dicunt esse mortalem, iam non
Pater sine Filio solus habet immortalitatem quia et Verbum eius per quod omnia facta sunt habet
immortalitatem. Neque enim quia carnem assumpsit mortalem ideo amisit immortalitatem suam
quandoquidem nec animae humanae hoc accidere potuit ut cum corpore moreretur dicente ipso
Domino: Nolite timere eos qui corpus occidunt, animam autem non possunt occidere 98. Aut vero
etiam Spiritus Sanctus carnem assumpsit (de quo utique sine dubio turbabuntur). Si propter carnem
mortalis est Filius, quomodo accipiant Patrem tantummodo sine Filio et sine Spiritu Sancto habere
immortalitatem quandoquidem Spiritus Sanctus non assumpsit carnem? Qui si non habet
immortalitatem, non ergo propter carnem mortalis est Filius; si autem habet Spiritus Sanctus
immortalitatem, non de Patre tantummodo dictum est: Qui solus habet immortalitatem. Quocirca
ita se arbitrantur et ante incarnationem per se ipsum mortalem Filium posse convincere, quia ipsa
mutabilitas non inconvenienter mortalitas dicitur, secundum quam et anima dicitur mori, non quia
in corpus vel in aliquam alteram substantiam mutatur et vertitur 99, sed in ipsa sua substantia
quidquid alio modo nunc est ac fuit, secundum id quod destitit esse quod erat mortale
deprehenditur. "Quia itaque", inquiunt, "antequam natus esset Filius Dei de virgine Maria, ipse
apparuit Patribus nostris non in una eademque specie sed multiformiter, aliter atque aliter, et
visibilis est per se ipsum quia nondum carne assumpta substantia eius conspicua mortalibus oculis
fuit, et mortalis in quantum mutabilis. Ita et Spiritus Sanctus qui alias columba, alias ignis
apparuit" 100. "Unde non Trinitati", aiunt, "sed singulariter et proprie Patri tantummodo convenit
quod dictum est: Immortali, invisibili, soli Deo 101, et: Qui solus habet immortalitatem et lucem
habitat inaccessibilem; quem nemo hominum vidit nec videre potest" 102.

Pacifico studio quaerenda veritas.
9. 16. Omissis ergo istis qui nec animae substantiam invisibilem nosse potuerunt, unde longe
remotum ab eis erat ut nossent unius et solius Dei, id est Patris et Filii et Spiritus Sancti, non solum

30

