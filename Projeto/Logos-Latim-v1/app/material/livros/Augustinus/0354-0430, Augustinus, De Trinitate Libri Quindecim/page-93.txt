3. 5. Unde ergo maior Pater 20? Si enim maior, magnitudine maior. Cum autem magnitudo eius
Filius sit, nec ille utique maior est eo qui se genuit, nec ille maior est ea magnitudine qua magnus
est; ergo aequalis. Nam unde aequalis, si non eo quo est cui non est aliud esse et aliud magnum
esse? Aut si aeternitate Pater maior est, non est aequalis Filius quacumque re. Unde enim aequalis?
Si magnitudine dixeris, non est par magnitudo quae minus aeterna est atque ita cetera. An forte in
virtute aequalis est, in sapientia vero non est aequalis? Sed quomodo est aequalis virtus quae
minus sapit? An in sapientia aequalis est, in virtute autem non est aequalis? Sed quomodo aequalis
sapientia, quae minus potens est? Restat itaque ut si in ulla re aequalis non est, non sit aequalis. At
Scriptura clamat: Non rapinam arbitratus est esse aequalis Deo 21. Cogitur ergo quivis adversarius
veritatis qui modo tenetur auctoritate Apostolica in qualibet vel una re aequalem Deo Filium
confiteri. Eligat quam voluerit. Hinc ei ostendetur in omnibus esse aequalem, quae de substantia
eius dicuntur.

Exemplum de virtute humana.
4. 6. Si enim virtutes quae sunt in animo humano, quamvis alio atque alio modo singulae
intellegantur, nullo modo tamen separantur ab invicem, ut quicumque fuerint aequales, verbi
gratia, in fortitudine, aequales sint et prudentia et iustitia et temperantia. Si enim dixeris aequales
esse istos fortitudine, sed illum praestare prudentia, sequitur ut huius fortitudo minus prudens sit
ac per hoc nec fortitudine aequales sunt quando est illius fortitudo prudentior, atque ita de ceteris
virtutibus invenies, si omnes eadem consideratione percurras. Non enim de viribus corporis agitur,
sed de animi fortitudine. Quanto ergo magis in illa incommutabili aeternaque substantia
incomparabiliter simpliciore quam est animus humanus haec ita se habent? Humano quippe animo
non hoc est esse quod est fortem esse, aut prudentem, aut iustum, aut temperantem; potest enim
esse animus et nullam istarum habere virtutem. Deo autem hoc est esse quod est potentem esse
aut iustum esse, aut sapientem esse et si quid de illa simplici multiplicitate vel multiplici
simplicitate dixeris quo substantia eius significetur. Quamobrem sive ita dicatur Deus de Deo, ut et
singulis hoc nomen conveniat, non tamen ut ambo simul duo dii, sed unus Deus sit, (ita enim sibi
cohaerent quod etiam in distantibus diversisque substantiis fieri Apostolus testis est, nam et solus
Dominus spiritus est et solus hominis spiritus 22; utique spiritus est, tamen si haereat Domino unus
spiritus est 23; quanto magis ibi ubi est omnino inseparabilis atque aeterna connexio ne absurde dici
videatur quasi Filius amborum cum dicitur Filius Dei 24, si id quod dicitur Deus non nisi de ambobus
simul dicitur), sive quidquid de Deo dicitur quod substantiam eius indicet, non nisi de ambobus
simul, immo de ipsa simul Trinitate dicitur; sive ergo hoc sive illud sit, quod diligentius
discutiendum est, nunc unde agitur satis est videre nullo modo Filium aequalem esse Patri, si in
aliquo scilicet quod pertinet ad significandam eius substantiam inaequalis invenitur, sicut iam
ostendimus. Apostolus autem dixit aequalem. In omnibus ergo aequalis est Patri Filius 25, et est
unius eiusdemque substantiae.

Spiritus "Caritas" Patris et Filii et illis aequalis in omnibus.
5. 7. Quapropter etiam Spiritus Sanctus in eadem unitate substantiae et aequalitate consistit. Sive
enim sit unitas amborum, sive sanctitas sive caritas, sive ideo unitas quia caritas et ideo caritas,
quia sanctitas, manifestum est quod non aliquis duorum est quo uterque coniungitur, quo genitus a
gignente diligatur generatoremque suum diligat, sintque non participatione, sed essentia sua,
neque dono superioris alicuius sed suo proprio servantes unitatem spiritus in vinculo pacis 26. Quod
imitari per gratiam, et ad Deum et ad nos ipsos iubemur 27, in quibus duobus praeceptis tota Lex
pendet et Prophetae 28. Ita sunt illa Tria Deus unus, solus, magnus, sapiens, sanctus, beatus. Nos
autem ex ipso, et per ipsum, et in ipso 29 beati quia ipsius munere inter nos unum; cum illo autem
unus spiritus 30, quia agglutinatur anima nostra post eum. Et nobis haerere Deo bonum est 31, quia
perdet omnem qui fornicatur ab eo 32. Spiritus ergo Sanctus commune aliquid est Patris et Filii,
quidquid illud est, aut ipsa communio consubstantialis et coaeterna; quae si amicitia convenienter
dici potest, dicatur, sed aptius dicitur caritas; et haec quoque substantia, quia Deus substantia et
Deus caritas 33, sicut scriptum est. Sicut autem simul substantia cum Patre et Filio, ita simul magna
et simul bona et simul sancta et quidquid aliud ad se dicitur, quoniam non aliud est Deo esse, et
aliud magnum esse vel bonum, et cetera sicut supra ostendimus. Si enim minus magna est ibi
caritas quam sapientia, minus quam est diligitur sapientia; aequalis est igitur ut quanta est
sapientia tantum diligatur. Est autem sapientia aequalis Patri 34, sicut supra disputavimus; aequalis
est igitur etiam Spiritus Sanctus, et si aequalis in omnibus aequalis, propter summam simplicitatem
quae in illa substantia est. Et ideo non amplius quam tria sunt: unus diligens eum qui de illo est, et
unus diligens eum de quo est, et ipsa dilectio. Quae si nihil est, quomodo Deus dilectio est 35? Si
non est substantia, quomodo Deus substantia est?

93

