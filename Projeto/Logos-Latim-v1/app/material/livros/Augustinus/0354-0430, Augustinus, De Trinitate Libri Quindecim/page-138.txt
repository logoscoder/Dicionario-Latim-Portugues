illa trinitate. Sed magis pertinet ad sensum formatum, quam ad illud corpus unde formatur. Sensus
enim animantis et voluntas animae est ,non lapidis aut alicuius corporis quod videtur. Non ergo ab
illo quasi parente procedit; sed nec ab ista quasi prole, hoc est, visione ac forma quae in sensu est.
Prius enim quam visio fieret, iam erat voluntas, quae formandum sensum cernendo corpori
admovit; sed nondum erat placitum. Quomodo enim placeret, quod nondum erat visum? Placitum
autem quieta voluntas est. Ideoque nec quasi prolem visionis possumus dicere voluntatem, quia
erat ante visionem; nec quasi parentem, quia non ex voluntate sed ex viso corpore formata et
expressa est.

Voluntatis finis.
6. 10. Finem fortasse voluntatis et requiem possumus recte dicere visionem, ad hoc dumtaxat
unum? Neque enim propterea nihil aliud volet, quia videt aliquid quod volebat. Non itaque omnino
ipsa voluntas hominis, cuius finis non est nisi beatitudo 14, sed ad hoc unum interim voluntas
videndi finem non habet nisi visionem sive id referat ad aliud sive non referat. Si enim non referat
ad aliud visionem, sed tantum voluit ut videret, non est disputandum quomodo ostendatur finem
voluntatis esse visionem; manifestum est enim. Si autem referat ad aliud, vult utique aliud, nec iam
videndi voluntas erit; aut si videndi, non hoc videndi. Tamquam si velit quisque videre cicatricem,
ut inde doceat vulnus fuisse; aut si velit videre fenestram, ut per fenestram videat transeuntes;
omnes istae atque aliae tales voluntates suos proprios fines habent, qui referuntur ad finem illius
voluntatis qua volumus beate vivere 15, et ad eam pervenire vitam quae non referatur ad aliud, sed
amanti per se ipsa sufficiat. Voluntas ergo videndi, finem habet visionem; et voluntas hanc rem
videndi,, finem habet huius rei visionem. Voluntas itaque videndi cicatricem, finem suum expetit,
hoc est visionem cicatricis, et ad eam ultra non pertinet; voluntas enim probandi vulnus fuisse, alia
voluntas est, quamvis ex illa religetur, cuius item finis est probatio vulneris. Et voluntas videndi
fenestram, finem habet fenestrae visionem; altera est enim quae ex ista nectitur voluntas, per
fenestram videndi transeuntes, cuius item finis est visio transeuntium. Rectae autem sunt
voluntates et omnes sibimet religatae, si bona est illa quo cunctae referuntur; si autem prava est,
pravae sunt omnes. Et ideo rectarum voluntatum conexio iter est quoddam ascendentium ad
beatitudinem, quod certis velut passibus agitur; pravarum autem atque distortarum voluntatum
implicatio, vinculum est quo alligabitur qui hoc agit, ut proiciatur in tenebras exteriores 16. Beati
ergo qui factis et moribus cantant canticum graduum 17; et vae his qui trahunt peccata, sicut
restem longam 18. Sic est autem requies voluntatis quem dicimus finem, si adhuc refertur ad aliud,
quemadmodum possumus dicere requiem pedis esse in ambulando, cum ponitur unde alius
innitatur cum passibus pergitur. Si autem aliquid ita placet, ut in eo cum aliqua delectatione
voluntas acquiescat; nondum est tamen illud quo tenditur, sed et hoc refertur ad aliud, deputetur
non tamquam patria civis; sed tamquam refectio ,vel etiam mansio viatoris.

Relationes inter tria in altera trinitate.
7. 11. Iam vero in alia trinitate, interiore quidem, quam est ista in sensibilibus et in sensibus, sed
tamen quae inde concepta est, cum iam non ex corpore sensus corporis, sed ex memoria formatur
acies animi, cum in ipsa memoria species inhaeserit corporis quod forinsecus sensimus, illam
speciem quae in memoria est, quasi parentem dicimus eius quae fit in phantasia cogitantis. Erat
enim in memoria et priusquam cogitaretur a nobis, sicut erat corpus in loco et priusquam
sentiretur, ut visio fieret. Sed cum cogitatur, ex illa quam memoria tenet, exprimitur in acie
cogitantis, et reminiscendo formatur ea species,, quae quasi proles est eius quam memoria tenet.
Sed neque illa vera parens, neque ista vera proles est. Acies quippe animi quae formatur ex
memoria cum recordando aliquid cogitamus, non ex ea specie procedit quam meminimus visam;
quandoquidem eorum meminisse non possemus, nisi vidissemus; acies autem animi quae
reminiscendo formatur, erat etiam priusquam corpus quod meminimus videremus; quanto magis
priusquam id memoriae mandaremus? Quamquam itaque forma quae fit in acie recordantis, ex ea
fiat quae inest memoriae; ipsa tamen acies non inde exsistit, sed erat ante ista. Consequens est
autem, ut si non est illa vera parens, nec ista vera sit proles. Sed et illa quasi parens, et ista quasi
proles aliquid insinuant, unde interiora atque veriora exercitatius certiusque videantur.
7. 12. Difficilius iam plane discernitur, utrum voluntas quae memoriae copulat visionem, non sit
alicuius eorum sive parens sive proles; et hanc discretionis difficultatem facit eiusdem naturae
atque substantiae parilitas et aequalitas. Neque enim, sicut foris facile discernebatur formatus
sensus a sensibili corpore, et voluntas ab utroque, propter naturae diversitatem quae inest ab
invicem omnibus tribus, de qua satis supra disseruimus, ita et hic potest. Quamvis enim haec
trinitas, de qua nunc quaeritur, forinsecus invecta est animo; intus tamen agitur et non est
quidquam eius praeter ipsius animi naturam. Quo igitur pacto demonstrari potest, voluntatem nec
quasi parentem nec quasi prolem esse, sive corporeae similitudinis quae memoria continetur, sive

138

