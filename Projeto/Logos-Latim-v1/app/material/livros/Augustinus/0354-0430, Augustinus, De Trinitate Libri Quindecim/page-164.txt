18. 23. Poterat enim utique Deus hominem aliunde suscipere, in quo esset Mediator Dei et
hominum 123, non de genere illius Adam, qui peccato suo genus obligavit humanum 124; sicut ipsum
quem primum creavit, non de genere creavit alicuius. Poterat ergo vel sic, vel alio quo vellet modo
creare unum alium de quo vinceretur victor prioris: sed melius iudicavit, et de ipso quod victum
fuerat genere assumere hominem Deus, per quem generis humani vinceret inimicum; et tamen ex
virgine, cuius conceptum spiritus, non caro: fides, non libido praevenit 125. Nec interfuit carnis
concupiscentia, per quam seminantur et concipiuntur ceteri, qui trahunt originale peccatum: sed ea
penitus remotissima, credendo, non concumbendo sancta est fecundata virginitas; ut illud quod
nascebatur ex propagine primi hominis, tantummodo generis, non etiam criminis originem duceret.
Nascebatur namque non transgressionis contagione vitiata natura, sed omnium talium vitiorum sola
medicina. Nascebatur homo, inquam, nullum habens, nullum habiturus omnino peccatum, per
quem renascerentur liberandi a peccato, qui nasci non possent sine peccato. Quamvis enim carnali
concupiscentia, quae inest genitalibus membris, bene utatur castitas coniugalis; habet tamen
motus non voluntarios, quibus ostendit vel nullam se in paradiso ante peccatum esse potuisse, vel
non talem fuisse si fuit, ut aliquando resisteret voluntati. Nunc autem illam talem esse sentimus, ut
repugnans legi mentis, etiam si nulla est causa generandi, stimulos ingerat coeundi: ubi si ei
ceditur, peccando satietur; si non ceditur, dissentiendo frenetur: quae duo aliena fuisse a paradiso
ante peccatum, dubitare quis possit? Nam neque illa honestas faciebat aliquid indecorum, nec illa
felicitas patiebatur aliquid impacatum. Oportebat itaque ut ista carnalis concupiscentia nulla ibi
esset omnino, quando concipiebatur virginis partus, in quo nihil dignum morte fuerat inventurus, et
eum tamen occisurus auctor mortis, auctoris vitae morte vincendus: victor primi Adam et tenens
genus humanum, victus a secundo Adam et amittens genus christianum, liberatum ex humano
genere ab humano crimine, per eum qui non erat in crimine, quamvis esset ex genere; ut deceptor
ille ab eo vinceretur genere, quod vicerat crimine. Et hoc ita gestum est, ut homo non extollatur;
sed qui gloriatur, in Domino glorietur 126. Qui enim victus est, homo tantum erat; et ideo victus est,
quia superbe deus esse cupiebat: qui autem vicit, et homo erat et Deus; et ideo sic vicit natus ex
virgine, quia Deus humiliter, non quomodo alios sanctos, regebat illum hominem, sed gerebat. Haec
tanta Dei dona, et si qua alia sunt, quae de hac re nobis et quaerere nunc et disserere longum est,
nisi Verbum caro 127 fieret, nulla essent.

Scientia nostra Christus est, sapientia quoque nostra idem Christus est.
19. 24. Haec autem omnia quae pro nobis Verbum caro factum 128 temporaliter et localiter fecit et
pertulit, secundum distinctionem quam demonstrare suscepimus, ad scientiam pertinent, non ad
sapientiam 129. Quod autem Verbum est sine tempore et sine loco, est Patri coaeternum et ubique
totum 130; de quo si quisquam potest, quantum potest, veracem proferre sermonem, sermo ille erit
sapientiae 131: ac per hoc Verbum caro factum, quod est Christus Iesus, et sapientiae thesauros
habet et scientiae 132. Nam scribens Apostolus ad Colossenses: Volo enim vos scire, inquit, quantum
certamen habeam pro vobis, et pro iis qui sunt Laodiciae, et quicumque non viderunt faciem meam
in carne; ut consolentur corda eorum, copulati in caritate et in omnibus divitiis plenitudinis
intellectus, ad cognoscendum mysterium Dei, quod est Christus Iesus, in quo sunt omnes thesauri
sapientiae et scientiae absconditi 133. Quatenus noverat Apostolus thesauros istos, quantum eorum
penetraverat, et in eis ad quanta pervenerat, quis potest nosse? Ego tamen secundum id quod
scriptum est: Unicuique autem nostrum datur manifestatio Spiritus ad utilitatem: alii quidem datur
per Spiritum sermo sapientiae, alii sermo scientiae secundum eumdem Spiritum 134, si ita inter se
distant haec duo, ut sapientia divinis, scientia humanis attributa sit rebus, utrumque agnosco in
Christo, et mecum omnis eius fidelis. Et cum lego: Verbum caro factum est, et habitavit in nobis 135;
in Verbo intellego verum Dei Filium 136, in carne agnosco verum hominis filium 137, et utrumque
simul in unam personam Dei et hominis ineffabili gratiae largitate coniunctum. Propter quod
sequitur et dicit: Et vidimus gloriam eius, gloriam quasi Unigeniti a Patre, plenum gratiae et
veritatis 138. Si gratiam referamus ad scientiam, veritatem ad sapientiam 139, puto nos ab illa
duarum istarum rerum distinctione, quam commendavimus, non abhorrere. In rebus enim per
tempus ortis, illa summa gratia est, quod homo in unitate personae coniunctus est Deo: in rebus
vero aeternis 140 summa veritas recte tribuitur Dei Verbo. Quod vero idem ipse est Unigenitus a
Patre plenus gratiae et veritatis 141, id actum est ut idem ipse sit in rebus pro nobis temporaliter
gestis, cui per eamdem fidem mundamur, ut eum stabiliter contemplemur in rebus aeternis. Illi
autem praecipui gentium philosophi, qui invisibilia Dei, per ea quae facta sunt, intellecta conspicere
potuerunt 142, tamen quia sine Mediatore, id est, sine homine Christo philosophati sunt, quem nec
venturum Prophetis, nec venisse Apostolis crediderunt, veritatem detinuerunt, sicut de illis dictum
est, in iniquitate 143. Non potuerunt enim in his rerum infimis constituti, nisi quaerere aliqua media
per quae ad illa quae intellexerant sublimia pervenirent: atque ita in deceptores daemones
inciderunt, per quos factum est ut immutarent gloriam incorruptibilis Dei, in similitudinem imaginis
corruptibilis hominis et volucrum et quadrupedum et serpentium 144. In talibus enim formis etiam

164

