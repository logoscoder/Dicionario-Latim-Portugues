16. 27. Est etiam quo plerique moveri solent quia scriptum est: Et locutus est Dominus ad Moysen
facie ad faciem sicut quis loquitur ad amicum suum 167, cum paulo post dicat idem Moyses: Si ergo
inveni gratiam ante te, ostende mihi temetipsum manifeste ut videam te, ut sim inveniens gratiam
ante te et ut sciam quia populus tuus est gens haec 168, et paulo post iterum: Dixitque Moyses ad
Dominum: Ostende mihi maiestatem tuam 169. Quid est hoc quod in omnibus quae supra fiebant
Deus videri per suam substantiam putabatur, unde a miseris creditus est non per creaturam sed
per se ipsum visibilis Filius Dei, et quod intraverat in nebulam Moyses 170 ad hoc intrasse videbatur
ut oculis quidem populi ostenderetur caligo nebulosa, ille autem intus verba Dei tamquam eius
faciem contemplatus audiret? Et quomodo dictum est: Locutus est Dominus ad Moysen facie ad
faciem sicut quis loquitur ad amicum suum 171? Ecce idem dicit: Si inveni gratiam in conspectu tuo,
ostende mihi temetipsum manifeste 172. Noverat utique quod corporaliter videbat, et veram
visionem Dei spiritaliter requirebat. Locutio quippe illa quae fiebat in vocibus sic modificabatur
tamquam esset amici loquentis ad amicum. Sed Deum Patrem quis corporeis oculis videt? Et quod
in principio erat Verbum et Verbum erat apud Deum et Deus erat Verbum per quod facta sunt
omnia 173, quis corporeis oculis videt? Et Spiritum sapientiae quis corporeis oculis videt? Quid est
autem: Ostende mihi temetipsum manifeste ut videam te 174, nisi "ostende mihi substantiam
tuam"? Hoc autem si non dixisset Moyses, utcumque ferendi essent stulti qui putant per ea quae
supra gesta vel dicta sunt substantiam Dei oculis eius fuisse conspicuam; cum vero hic apertissime
demonstretur nec desideranti hoc fuisse concessum, quis audeat dicere per similes formas quae
huic quoque visibiliter apparuerant non creaturam Deo servientem sed hoc ipsum quod Deus est
cuiusquam oculis apparuisse mortalium?
16. 28. Et hic quidem quod postea Dominus dicit ad Moysen: Non poteris videre faciem meam et
vivere; non enim videbit homo faciem meam et vivet. Et ait Dominus: Ecce locus penes me, et
stabis super petram statim ut transiet mea maiestas, et ponam te in spelunca petrae. Et tegam
manu mea super te donec transeam, et auferam manum, et tunc videbis posteriora mea; nam
facies mea non apparebit tibi 175.

Posteriora Dei, Caro Christi.
17. 28. Non incongruenter ex persona Domini nostri Iesu Christi praefiguratum solet intellegi ut
posteriora eius accipiantur caro eius in qua de Virgine natus est et mortuus et resurrexit, sive
propter postremitatem mortalitatis posteriora 176 dicta sint, sive quod eam prope in fine saeculi, hoc
est posterius, suscipere dignatus est. Facies autem eius illa Dei forma in qua non rapinam
arbitratus esse aequalis Deo Patri 177, quod nemo utique potest videre et vivere 178; sive quia post
hanc vitam in qua peregrinamur a Domino 179 et ubi corpus quod corrumpitur aggravat animam 180,
videbimus facie ad faciem 181 sicut dicit Apostolus. De hac enim vita in Psalmis dicitur: Verumtamen
universa vanitas omnis homo vivens 182 et iterum: Quoniam non iustificabitur in conspectu tuo
omnis vivens 183. In qua vita etiam secundum Ioannem nondum apparuit quod erimus. Scimus,
inquit, quia cum apparuerit, similes ei erimus quoniam videbimus eum sicuti est 184; quod utique
post hanc vitam intellegi voluit cum mortis debitum solverimus et resurrectionis promissum
receperimus, sive quod etiam nunc in quantum Dei Sapientiam per quam facta sunt omnia 185
spiritaliter intellegimus, in tantum carnalibus affectibus morimur ut mortuum nobis hunc mundum
deputantes nos quoque ipsi huic mundo moriamur et dicamus quod ait Apostolus: Mundus mihi
crucifixus est et ego mundo 186. De hac enim morte item dicit: Si autem mortui estis cum Christo,
quid adhuc velut viventes de hoc mundo decernitis 187? Non ergo immerito nemo poterit faciem, id
est ipsam manifestationem Sapientiae Dei, videre et vivere 188. Ipsa est enim species cui
contemplandae suspirat omnis qui affectat diligere Deum ex toto corde et ex tota anima et ex tota
mente 189; ad quam contemplandam etiam proximum quantum potest aedificat qui diligit et
proximum sicut se ipsum, in quibus duobus praeceptis tota Lex pendet et Prophetae 190. Quod
significatur etiam in ipso Moyse. Nam cum dixisset propter dilectionem Dei qua praecipue flagrabat:
Si inveni gratiam in conspectu tuo, ostende mihi temetipsum manifeste ut sim inveniens gratiam
ante te 191, continuo propter dilectionem etiam proximi subiecit atque ait: Et ut sciam quia populus
tuus est gens haec 192. Illa est ergo species quae rapit omnem animam rationalem desiderio sui
tanto ardentiorem quanto mundiorem et tanto mundiorem quanto ad spiritalia resurgentem, tanto
autem ad spiritalia resurgentem quanto a carnalibus morientem. Sed dum peregrinamur a Domino
et per fidem ambulamus non per speciem 193, posteriora Christi, hoc est carnem, per ipsam fidem
videre debemus, id est in solido fidei fundamento stantes quod significat petra, et eam de tali
tutissima specula intuentes, in catholica scilicet Ecclesia de qua dictum est: Et super hanc petram
aedificabo Ecclesiam meam 194. Tanto enim certius diligimus quam videre desideramus faciem
Christi quanto in posterioribus eius agnoscimus quantum nos prior dilexerit Christus 195.

35

