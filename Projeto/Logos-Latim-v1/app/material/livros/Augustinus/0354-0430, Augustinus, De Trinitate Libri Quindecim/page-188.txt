129 - Cf. Isa 26, 10; Matteo 25, 46.
130 - Io 17, 3.
131 - Cicerone, Hort., fragm. 97.
132 - Ibid.
133 - Cf. Platone, Tim. 42-43; Phaed. 24; Rep. 611 ab.

15

LIBER QUINTUSDECIMUS

Lectorem exercere vult Augustinus in rebus quae factae sunt, ut Trinitatem, si
potest, ratione intelligat.
1. 1. Volentes in rebus quae factae sunt ad cognoscendum eum a quo factae sunt, exercere
lectorem, iam pervenimus ad eius imaginem, quod est homo, in eo quo ceteris animalibus
antecellit, id est ratione vel intellegentia, et quidquid aliud de anima rationali vel intellectuali dici
potest, quod pertineat ad eam rem quae mens vocatur vel animus 1. Quo nomine nonnulli auctores
linguae latinae, id quod excellit in homine, et non est in pecore, ab anima quae inest et pecori, suo
quodam loquendi more distinguunt 2. Supra hanc ergo naturam, si quaerimus aliquid, et verum
quaerimus, Deus est, natura scilicet non creata, sed creatrix. Quae utrum sit Trinitas, non solum
credentibus, divinae Scripturae auctoritate; verum etiam intellegentibus, aliqua, si possumus,
ratione iam demonstrare debemus. Cur autem "Si possumus" dixerim, res ipsa cum quaeri
disputando coeperit, melius indicabit.

Deus incomprehensibilis semper quaerendus: quaeritur enim ut inveniatur
dulcius, et invenitur ut quaeratur avidius.
2. 2. Deus quippe ipse quem quaerimus adiuvabit, ut spero, ne sit infructuosus labor noster, et
intellegamus quemadmodum dictum sit in Psalmo sacro: Laetetur cor quaerentium Dominum:
quaerite Dominum, et confirmamini; quaerite faciem eius semper 3. Videtur enim, quod semper
quaeritur, numquam inveniri: et quomodo iam laetabitur, et non potius contristabitur cor
quaerentium, si non potuerint invenire quod quaerunt? Non enim ait: Laetetur cor invenientium;
sed, quaerentium Dominum 4. Et tamen Dominum Deum inveniri posse dum quaeritur, testatur
Isaias propheta, dum dicit: Quaerite Dominum, et mox ut inveneritis, invocate eum: et cum
appropinquaverit vobis, derelinquat impius vias suas, et vir iniquus cogitationes suas 5. Si ergo
quaesitus inveniri potest, cur dictum est: Quaerite faciem eius semper 6? An et inventus forte
quaerendus est? Sic enim sunt incomprehensibilia requirenda, ne se existimet nihil invenisse, qui
quam sit incomprehensibile quod quaerebat, potuerit invenire. Cur ergo sic quaerit, si
incomprehensible comprehendit esse quod quaerit, nisi quia cessandum non est, quamdiu in ipsa
incomprehensibilium rerum inquisitione proficitur, et melior meliorque fit quaerens tam magnum
bonum, quod et inveniendum quaeritur, et quaerendum invenitur? Nam et quaeritur ut inveniatur
dulcius, et invenitur ut quaeratur avidius. Secundum hoc accipi potest, quod dictum est in libro
Ecclesiastico dicere sapientiam: Qui me manducant, adhuc esurient; et qui bibunt me, adhuc
sitient 7. Manducant enim et bibunt, quia inveniunt; et quia esuriunt ac sitiunt, adhuc quaerunt.
Fides quaerit, intellectus invenit: propter quod ait propheta: Nisi credideritis, non intellegetis 8. Et
rursus intellectus eum quem invenit adhuc quaerit: Deus enim respexit super filios hominum, sicut
in Psalmo sacro canitur, ut videret si est intellegens, aut requirens Deum 9. Ad hoc ergo debet homo
esse intellegens, ut requirat Deum.

Non inaniter in creatura Trinitatis quaeruntur indicia.
2. 3. Satis itaque remorati fuerimus in iis quae Deus fecit 10, ut per ea cognosceretur ipse qui fecit:
Invisibilia enim eius, a creatura mundi, per ea quae facta sunt, intellecta conspiciuntur 11. Unde
arguuntur in libro Sapientiae, qui de iis quae videntur bona, non potuerunt scire eum qui est, neque
operibus attendentes agnoverunt artificem; sed aut ignem, aut spiritum, aut citatum aerem, aut
gyrum stellarum, aut violentiam aquarum, aut luminaria caeli, rectores orbis terrarum deos
putaverunt: quorum quidem si specie delectati haec deos putaverunt, sciant quanto Dominator
eorum melior est. Speciei enim generator ea creavit. Aut si virtutem et operationem eorum mirati

188

