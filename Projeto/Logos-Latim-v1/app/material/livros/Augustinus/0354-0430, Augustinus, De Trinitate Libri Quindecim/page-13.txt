faciem 237, quae summum praemium promittitur iustis; et ipsa fiet cum tradet regnum Deo et Patri,
in quo et suae formae visionem vult intellegi, subiecta Deo universa creatura et ipsa in qua Filius
Dei Filius hominis factus est, quia secundum hanc et ipse Filius tunc subiectus illi erit qui ei subiecit
omnia ut sit Deus omnia in omnibus 238. Alioquin si Filius Dei iudex in forma in qua aequalis est Patri
etiam impiis cum iudicaturus est apparebit, quid est quod pro magno dilectori suo pollicetur dicens:
Et ego diligam eum et ostendam me ipsum illi 239? Quapropter Filius hominis iudicaturus est, nec
tamen ex humana potestate sed ex ea qua Filius Dei est; et rursus Filius Dei iudicaturus est, nec
tamen in ea forma apparens in qua Deus est aequalis Patri, sed in ea qua Filius hominis est 240.

Quomodo Filius hominis iudicabit et non iudicabit.
13. 29. Itaque utrumque dici potest, et: "Filius hominis iudicabit", et: "Non Filius hominis iudicabit",
quia Filius hominis iudicabit ut verum sit quod ait: Cum venerit Filius hominis, tunc congregabuntur
ante eum omnes gentes 241; et non Filius hominis iudicabit ut verum sit quod ait: Ego non
iudicabo 242, et: Ego non quaero gloriam meam; est qui quaerat et iudicet 243. Nam secundum id
quod in iudicio non forma Dei sed forma Filii hominis apparebit, nec ipse Pater iudicabit. Secundum
hoc enim dictum est: Pater non iudicat quemquam sed omne iudicium dedit Filio 244. Quod utrum ex
illa locutione dictum sit quam supra commemoravimus ubi ait: Sic dedit Filio habere vitam in
semetipso 245, ut significaret quia sic genuit Filium, an ex illa qua loquitur Apostolus dicens: Propter
quod eum suscitavit et donavit ei nomen quod est super omne nomen 246. Hoc enim de Filio hominis
dictum est secundum quem Dei Filius suscitatus est a mortuis. Ille quippe in forma Dei aequalis est
Patri, ex quo se exinanivit formam servi accipiens; in ipsa forma servi et agit et patitur et accipit,
quae consequenter contexit Apostolus: Humiliavit se factus obediens usque ad mortem, mortem
autem crucis; propter quod et Deus illum exaltavit et donavit ei nomen quod est super omne
nomen, ut in nomine Iesu omne genu flectatur caelestium et terrestrium et infernorum, et omnis
lingua confiteatur quia Dominus Iesus Christus in gloria est Dei Patris 247. Utrum ergo secundum
illam an secundum istam locutionem dictum sit: Omne iudicium dedit Filio, satis hinc apparet quia
si secundum illud diceretur secundum quod dictum est: Dedit Filio habere vitam in semetipso, non
utique diceretur: Pater non iudicat quemquam. Secundum hoc enim quod aequalem Pater genuit
Filium iudicat cum illo. Secundum hoc ergo dictum est quod in iudicio non forma Dei sed forma Filii
hominis apparebit. Non quia non iudicabit qui dedit omne iudicium Filio, cum de illo dicat Filius: Est
qui quaerat et iudicet; sed ita dictum est: Pater non iudicat quemquam sed omne iudicium dedit
Filio; ac si diceretur: "Patrem nemo videbit in iudicio vivorum et mortuorum, sed omnes Filium",
quia et filius hominis est ut possit et ab impiis videri, cum et illi videbunt in quem pupugerunt.

Visio Filii hominis exhibebitur et malis, visio formae Dei nonnisi mundis corde.
13. 30. Quod ne conicere potius quam aperte demonstrare videamur, proferimus eiusdem Domini
certam manifestamque sententiam qua ostendamus ipsam fuisse causam ut diceret: Pater non
iudicat quemquam sed omne iudicium dedit Filio, quia iudex forma Filii hominis apparebit, quae
forma non est Patris sed Filii, nec ea Filii in qua aequalis est Patri sed in qua minor est Patre, ut sit
in iudicio conspicuus et bonis et malis. Paulo post enim dicit: Amen dico vobis quia qui verbum
meum audit et credit ei qui me misit, habet vitam aeternam, et in iudicium non veniet sed transiet
a morte in vitam 248. Haec vita aeterna est illa visio quae non pertinet ad malos. Deinde sequitur:
Amen, amen dico vobis quia veniet hora et nunc est cum mortui audient vocem Filii Dei, et qui
audierint vivent 249. Et hoc proprium est piorum qui sic audiunt de incarnatione eius ut credant quia
Filius Dei est, id est sic eum propter se factum accipiunt minorem Patre in forma servi ut credant
quia aequalis est Patri in forma Dei. Et ideo sequitur et hoc ipsum commendans dicit: Sicut enim
habet Pater vitam in semetipso, ita dedit et Filio vitam habere in semetipso 250. Deinde venit ad
visionem suae claritatis in qua venturus est ad iudicium, quae visio communis erit et impiis et
iustis. Sequitur enim et dicit: Et potestatem dedit ei et iudicium facere quoniam Filius hominis
est 251. Puto nihil esse manifestius. Nam quia Filius Dei est et aequalis est Patri, non accipit hanc
potestatem iudicii faciendi sed habet illam cum Patre in occulto; accipit autem illam ut boni et mali
eum videant iudicantem quia Filius hominis est. Visio quippe Filii hominis exhibebitur et malis; nam
visio formae Dei non nisi mundis corde, quia ipsi Deum videbunt; id est solis piis quorum dilectioni
hoc ipsum promittit quia ostendet se ipsum illis. Et ideo vide quid sequitur: Nolite mirari hoc 252,
inquit. Quid nos prohibet mirari nisi illud quod revera miratur omnis qui non intellegit ut ideo diceret
Patrem dedisse ei potestatem et iudicium facere quoniam Filius hominis est, cum magis quasi hoc
exspectaretur ut diceret, quoniam Filius Dei est? Sed quia Filium Dei secundum id quod in forma
Dei aequalis est Patri videre iniqui non possunt, oportet autem ut iudicem vivorum et mortuorum
cum coram iudicabuntur et iusti videant et iniqui. Nolite, inquit, hoc mirari, quoniam veniet hora in
qua omnes qui in monumentis sunt audient vocem eius; et prodient qui bona gesserunt in
resurrectionem vitae; qui mala gesserunt in resurrectionem iudicii 253. Ad hoc ergo oportebat ut

13

