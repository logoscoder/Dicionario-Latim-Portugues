interpretatur Amalech aperte saeviens, et ad terram promissionis repugnando transitum negans,
per crucem Domini quae Moysi manibus extentis est praefigurata superetur 124. Hinc enim sibi
purgationem isti virtute propria pollicentur, quia nonnulli eorum potuerunt aciem mentis ultra
omnem creaturam transmittere, et lucem incommutabilis veritatis quantulacumque ex parte
contingere, quod christianos multos ex fide interim sola viventes, nondum potuisse derident 125.
Sed quid prodest superbienti et ob hoc erubescenti lignum conscendere, de longinquo prospicere
patriam transmarinam 126? Aut quid obest humili de tanto intervallo non eam videre, in illo ligno ad
eam venienti, quo dedignatur ille portari?

Philosophi quae ad historiam pertinent in aeternis rationibus videre non
potuerunt.
16. 21. Hi etiam resurrectionem carnis nos credere reprehendunt, sibique potius etiam de his rebus
credi volunt, quasi vero quia praecelsam incommutabilemque substantiam per illa quae facta sunt
intellegere potuerunt, propterea de conversione rerum mutabilium, aut de contexto saeculorum
ordine consulendi sunt. Numquid enim quia verissime disputant, et documentis certissimis
persuadent, aeternis rationibus omnia temporalia fieri, propterea potuerunt in ipsis rationibus
perspicere, vel ex ipsis colligere quot sint animalium genera, quae semina singulorum in exordiis,
qui modus in incrementis, qui numeri per conceptus, per ortus, per aetates, per occasus, qui motus
in appetendis quae secundum naturam sunt, fugiendisque contrariis? Nonne ista omnia, non per
illam incommutabilem sapientiam, sed per locorum ac temporum historiam quaesierunt et ab aliis
experta atque conscripta crediderunt? Quo minus mirandum est nullo modo eos potuisse
prolixiorum saeculorum seriem vestigare, et quamdam metam huius excursus, quo tamquam fluvio
genus decurrit humanum, atque inde conversionem, ad suum cuique debitum terminum. Ista enim
nec historici scribere potuerunt longe futura et a nullo experta atque narrata. Nec isti philosophi
ceteris meliores in illis summis aeternisque rationibus intellectu talia contemplati sunt; alioquin non
eiusdem generis praeterita quae potuerunt historici inquirerent, sed potius et futura praenoscerent;
quod qui potuerunt ,ab eis vates, a nostris prophetae appellati sunt.

Futurorum praescientia.
17. 22. Quamquam et Prophetarum nomen non omnino alienum est a litteris eorum. Sed plurimum
interest utrum experimento praeteritorum futura coniciantur, sicut medici multa praevidendo etiam
litteris mandaverunt quae ipsi experta notaverant, sicut deniquae agricolae vel etiam nautae multa
praenuntiant (talia enim si ex longis intervallis temporum fiant divinationes putantur); an vero iam
ventura praecesserint, et longe visa venientia nuntientur pro acuto sensu videntium, quod cum
faciunt aereae potestates divinare creduntur, tamquam si quisquam de montis vertice aliquem
longe videat venientem, et proxime in campo habitantibus ante nuntiet; an ab Angelis sanctis,
quibus ea Deus per Verbum Sapientiamque suam indicat, ubi et futura et praeterita stant, vel
quibusdam praenuntientur hominibus, vel ab eis audita rursus ad alios homines transmittantur; an
ipsorum hominum quorumdam mentes in tantum evehantur Spiritu Sancto ut non per Angelos, sed
per se ipsas futurorum instantes causas in ipsa summa rerum arce conspiciant. Audiunt enim ista et
aeriae potestates, sive Angelis ea nuntiantibus, sive hominibus; et tantum audiunt quantum opus
esse ille iudicat cui subiecta sunt omnia. Multa etiam praedicuntur instinctu quodam et impulso
spiritu nescientium, sicut Caiphas, nescivit quid dixit, sed cum esset pontifex prophetavit 127.

De successionibus saeculorum et de resurrectione mortuorum philosophi non
sunt consulendi.
17. 23. Ergo de successionibus saeculorum et de resurrectione mortuorum philosophos nec illos
consulere debemus, qui Creatoris aeternitatem in quo vivimus, movemur et sumus 128, quantum
potuerunt intellexerunt; quia per ea quae facta sunt cognoscentes Deum, non sicut Deum
glorificaverunt, aut gratias egerunt, sed dicentes se esse sapientes stulti facti sunt 129. Et cum
idonei non essent in aeternitatem spiritalis incommutabilisque naturae aciem mentis tam
constanter infigere ut in ipsa sapientia Creatoris atque Rectoris universitatis viderent volumina
saeculorum, quae ibi iam essent et semper essent, hic autem futura essent ut non essent, atque ut
ibi viderent conversiones in melius, non solum animorum, sed etiam corporum humanorum usque
ad sui modi perfectionem; cum ergo ad haec ibi videnda nullo modo essent idonei, ne ad illud
quidem digni habiti sunt, ut eis ista per sanctos Angelos nuntiarentur sive forinsecus per sensus
corporis sive interioribus revelationibus in spiritu expressis; sicut patribus nostris vera pietate
praeditis haec demonstrata sunt qui ea praedicentes et vel de praesentibus signis, vel de proximis
rebus ita ut praedixerant, factis fidem facientes, auctoritatem cui de longe futuris usque in saeculi
finem crederetur, habere meruerunt. Potestates autem aereae superbae atque fallaces etiam si

70

