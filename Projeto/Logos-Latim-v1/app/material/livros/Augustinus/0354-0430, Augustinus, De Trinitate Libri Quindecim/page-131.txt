quis dubitet? Quandoquidem etiam si dubitat, vivit; si dubitat, unde dubitet meminit; si dubitat,
dubitare se intellegit; si dubitat, certus esse vult; si dubitat, cogitat; si dubitat, scit se nescire; si
dubitat, iudicat non se temere consentire oportere. Quisquis igitur alicunde dubitat, de his omnibus
dubitare non debet; quae si non essent, de ulla re dubitare non posset.
10. 15. Haec omnia, qui vel corpus vel compositionem seu temperationem corporis esse mentem
putant, in subiecto esse volunt videri, ut substantia sit aer, vel ignis, sive aliud aliquod corpus, quod
mentem putant; intellegentia vero ita insit huic corpori, sicut qualitas eius; ut illud subiectum sit,
haec in subiecto; subiectum scilicet mens quam corpus esse arbitrantur, in subiecto autem
intellegentia, sive quid aliud eorum quae certa nobis esse commemoravimus. Iuxta opinantur etiam
illi qui mentem ipsam negant esse corpus, sed compaginem aut temperationem corporis. Hoc enim
interest, quod illi mentem ipsam dicunt esse substantiam, in quo subiecto sit intellegentia; isti
autem ipsam mentem in subiecto esse dicunt, corpore scilicet cuius compositio vel temperatio est.
Unde consequenter etiam intellegentiam quid aliud quam in eodem subiecto corpore existimant?

Cum se mens novit, substantiam suam novit.
10. 16. Qui omnes non advertunt, mentem nosse se etiam cum quaerit se, sicut iam ostendimus.
Nullo modo autem recte dicitur sciri aliqua res, dum eius ignoratur substantia. Quapropter, dum se
mens novit, substantiam suam novit; et cum de se certa est, de substantia sua certa est. Certa est
autem de se, sicut convincunt ea quae supra dicta sunt. Nec omnino certa est, utrum aer, an ignis
sit, an aliquod corpus, vel aliquid corporis. Non est igitur aliquid eorum. Totumque illud quod se
iubetur ut noverit, ad hoc pertinet ut certa sit non se esse aliquid eorum de quibus incerta est,
idque solum esse se certa sit, quod solum esse se certa est. Sic enim cogitat ignem aut aerem, et
quidquid aliud corporis cogitat. Neque ullo modo fieri posset ut ita cogitaret id quod ipsa est,
quemadmodum cogitat, id quod ipsa non est. Per phantasiam quippe imaginariam cogitat haec
omnia, sive ignem, sive aerem, sive illud vel illud corpus, partemve illam, seu compaginem
temperationemque corporis; nec utique ista omnia, sed aliquid horum esse dicitur. Si quid autem
horum esset, aliter id quam cetera cogitaret, non scilicet per imaginale figmentum, sicut cogitantur
absentia, quae sensu corporis tacta sunt, sive omnino ipsa, sive eiusdem generis aliqua; sed
quadam interiore, non simulata, sed vera praesentia (non enim quidquam illi est se ipsa
praesentius); sicut cogitat vivere se, et meminisse, et intellegere, et velle se. Novit enim haec in se,
nec imaginatur quasi extra se illa sensu tetigerit, sicut corporalia quaeque tanguntur. Ex quorum
cogitationibus si nihil sibi affingat, ut tale aliquid esse se putet, quidquid ei de se remanet ,hoc
solum ipsa est.

Memoria, intellegentia, voluntas.
11. 17. Remotis igitur paulisper ceteris, quorum mens de se ipsa certa est, tria haec potissimum
considerata tractemus, memoriam, intellegentiam, voluntatem 33. In his enim tribus inspici solent
etiam ingenia parvulorum cuiusmodi praeferant indolem. Quanto quippe tenacius et facilius puer
meminit, quantoque acrius intellegit, et studet ardentius, tanto est laudabilioris ingenii. Cum vero
de cuiusque doctrina quaeritur, non quanta firmitate ac facilitate meminerit, vel quanto acumine
intellegat; sed quid meminerit, et quid intellegat quaeritur. Et quia non tantum quam doctus sit,
consideratur laudabilis animus, sed etiam quam bonus; non tantum quid meminerit et quid
intellegat, verum etiam quid velit attenditur; non quanta flagrantia velit, sed quid velit prius, deinde
quantum velit. Tunc enim laudandus est animus vehementer amans, cum id quod amat
vehementer amandum est. Cum ergo dicuntur haec tria: ingenium, doctrina, usus 34, primum horum
consideratur in illis tribus quid possit quisque memoria, intellegentia, voluntate. Secundum eorum
consideratur, quid habeat quisque in memoria, et intellegentia, quo studiosa voluntate pervenerit.
Iam vero usus tertius in voluntate est, pertractante illa quae memoria et intellegentia continentur,
sive ad aliquid ea referat, sive eorum fine delectata conquiescat. Uti est enim assumere aliquid in
facultatem voluntatis; frui est autem uti cum gaudio, non adhuc spei, sed iam rei 35. Proinde omnis
qui fruitur, utitur; assumit enim aliquid in facultatem voluntatis, cum fine delectationis. Non autem
omnis qui utitur fruitur, si id quod in facultatem voluntatis assumit, non propter illud ipsum, sed
propter aliud appetivit.

Unum sunt essentialiter, tria relative.
11. 18. Haec igitur tria, memoria, intellegentia, voluntas, quoniam non sunt tres vitae, sed una vita;
nec tres mentes, sed una mens, consequenter utique nec tres substantiae sunt, sed una
substantia 36. Memoria quippe, quod vita et mens et substantia dicitur, ad se ipsam dicitur; quod
vero memoria dicitur, ad aliquid relative dicitur. Hoc de intellegentia quoque ed de voluntate

131

