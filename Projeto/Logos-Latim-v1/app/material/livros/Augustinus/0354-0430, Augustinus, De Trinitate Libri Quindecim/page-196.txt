Verbi Dei similitudo in verbo nostro interiore quaerenda, sed in ista similitudine
maxima dissimilitudo.
11. 20. Proinde verbum quod foris sonat, signum est verbi quod intus lucet, cui magis verbi
competit nomen. Nam illud quod profertur carnis ore, vox verbi est: verbumque et ipsum dicitur,
propter illud a quo ut foris appareret assumptum est. Ita enim verbum nostrum vox quodam modo
corporis fit, assumendo eam in qua manifestetur sensibus hominum; sicut Verbum Dei caro factum
est 112, assumendo eam in qua et ipsum manifestaretur sensibus hominum 113. Et sicut verbum
nostrum fit vox, nec mutatur in vocem; ita Verbum Dei caro quidem factum est, sed absit ut
mutaretur in carnem. Assumendo quippe illam, non in eam se consumendo, et hoc nostrum vox fit,
et illud caro factum est. Quapropter qui cupit ad qualemcumque similitudinem Verbi Dei, quamvis
per multa dissimilem, pervenire, non intueatur verbum nostrum quod sonat in auribus, nec quando
voce profertur, nec quando silentio cogitatur. Omnium namque sonantium verba linguarum etiam in
silentio cogitantur, et carmina percurruntur animo, tacente ore corporis: nec solum numeri
syllabarum, verum etiam modi cantilenarum, cum sint corporales, et ad eum, qui vocatur auditus,
sensum corporis pertinentes, per incorporeas quasdam imagines suas praesto sunt cogitantibus, et
tacite cuncta ista volventibus. Sed transeunda sunt haec, ut ad illud perveniatur hominis verbum,
per cuius qualemcumque similitudinem sicut in aenigmate 114 videatur utcumque Dei Verbum: non
illud quod factum est ad illum vel illum prophetam, et de quo dictum est: Verbum autem Dei
crescebat et multiplicabatur 115; et de quo iterum dictum est: Igitur fides ex auditu, auditus autem
per verbum Christi 116; et iterum: Cum accepissetis a nobis verbum auditus Dei, accepistis non ut
verbum hominum, sed sicuti est vere verbum Dei 117. Et innumerabilia similiter in Scripturis dicuntur
de Dei verbo, quod in sonis multarum diversarumque linguarum per corda et ora disseminatur
humana. Ideo autem verbum Dei dicitur, quia doctrina divina traditur, non humana. Sed illud
Verbum Dei quaerimus qualitercumque per hanc similitudinem nunc videre, de quo dictum est:
Deus erat Verbum 118; de quo dictum est: Omnia per ipsum facta sunt 119; de quo dictum est:
Verbum caro factum est 120; de quo dictum est: Fons sapientiae Verbum Dei in excelsis 121.
Perveniendum est ergo ad illud verbum hominis 122, ad verbum rationalis animantis 123, ad verbum
non de Deo natae, sed a Deo factae imaginis Dei 124, quod neque prolativum est in sono, neque
cogitativum in similitudine soni, quod alicuius linguae esse necesse sit, sed quod omnia quibus
significatur signa praecedit, et gignitur de scientia quae manet in animo, quando eadem scientia
intus dicitur, sicuti est. Simillima est enim visio cogitationis, visioni scientiae. Nam quando per
sonum dicitur, vel per aliquod corporale signum, non dicitur sicuti est, sed sicut potest videri
audirive per corpus. Quando ergo quod in notitia est, hoc est in verbo, tunc est verum verbum, et
veritas, qualis exspectatur ab homine, ut quod est in ista, hoc sit et in illo; quod non est in ista, non
sit et in illo; hic agnoscitur: Est, est; Non, non 125. Sic accedit, quantum potest, ista similitudo
imaginis factae ad illam similitudinem imaginis natae, qua Deus Filius Patri per omnia
substantialiter similis praedicatur. Animadvertenda est in hoc aenigmate etiam ista Verbi Dei
similitudo, quod sicut de illo Verbo dictum est: Omnia per ipsum facta sunt 126, ubi Deus per
unigenitum Verbum suum praedicatur universa fecisse; ita hominis opera nulla sunt, quae non prius
dicantur in corde: unde scriptum est: Initium omnis operis verbum 127. Sed etiam hic cum verum
verbum est, tunc est initium boni operis. Verum autem verbum est, cum de scientia bene operandi
gignitur, ut etiam ibi servetur: Est, est; Non, non 128: ut si est in ea scientia qua vivendum est, sit et
in verbo per quod operandum est; si non, non: alioquin mendacium erit verbum tale, non veritas; et
inde peccatum, non opus rectum. Est et haec in ista similitudine verbi nostri similitudo Verbi Dei,
quia potest esse verbum nostrum quod non sequatur opus; opus autem esse non potest, nisi
praecedat verbum: sicut Verbum Dei potuit esse nulla existente creatura 129; creatura vero nulla
esse posset, nisi per ipsum per quod facta sunt omnia 130. Ideoque non Deus Pater, non Spiritus
Sanctus, non ipsa Trinitas, sed solus Filius, quod est Verbum Dei, caro factum est 131; quamvis
Trinitate faciente: ut sequente atque imitante verbo nostro eius exemplum, recte viveremus, hoc
est, nullum habentes in verbi nostri vel contemplatione vel operatione mendacium. Verum haec
huius imaginis est quandoque futura perfectio. Ad hanc consequendam nos erudit magister bonus
fide christiana pietatisque doctrina, ut revelata facie 132 a Legis velamine quod est umbra
futurorum 133, gloriam Domini speculantes, per speculum scilicet intuentes, in eamdem imaginem
transformemur de gloria in gloriam, tamquam a Domini Spiritu 134, secundum superiorem de his
verbis disputationem 135.
11. 21. Cum ergo hac transformatione ad perfectum fuerit 136 haec imago renovata, similes Deo
erimus, quoniam videbimus eum, non per speculum, sed sicuti est 137: quod dicit apostolus Paulus,
facie ad faciem 138. Nunc vero in hoc speculo, in hoc aenigmate 139, in hac qualicumque similitudine,
quanta sit etiam dissimilitudo, quis potest explicare? Attingam tamen aliqua, ut valeo, quibus id
possit adverti.

196

