peccantem, peccati auctor illico invasit. Nec ita sane Deus deseruit creaturam suam, ut non se illi
exhiberet Deum creantem et vivificantem, et inter poenalia mala etiam bona malis multa
praestantem. Non enim continuit in ira sua miserationes suas 73. Nec hominem a lege suae
potestatis amisit, quando in diaboli potestate esse permisit: quia nec ipse diabolus a potestate
Omnipotentis alienus est, sicut neque a bonitate. Nam et maligni angeli unde qualicumque
subsisterent vita, nisi per eum qui vivificat omnia 74? Si ergo commissio peccatorum per iram Dei
iustam hominem subdidit diabolo, profecto remissio peccatorum per reconciliationem Dei benignam
eruit hominem a diabolo.

Non potentia Dei, sed iustitia diabolus superandus fuit.
13. 17. Non autem diabolus potentia Dei, sed iustitia superandus fuit. Nam quid Omnipotente
potentius? Aut cuius creaturae potestas potestati Creatoris comparari potest? Sed cum diabolus
vitio perversitatis suae factus sit amator potentiae, et desertor oppugnatorque iustitiae; sic enim et
homines eum tanto magis imitantur, quanto magis neglecta, vel etiam perosa iustitia, potentiae
student, eiusque vel adeptione laetantur, vel inflammantur cupiditate: placuit Deo, ut propter
eruendum hominem de diaboli potestate, non potentia diabolus, sed iustitia vinceretur; atque ita et
homines imitantes Christum, iustitia quaererent diabolum vincere, non potentia. Non quod potentia
quasi mali aliquid fugienda sit; sed ordo servandus est, quo prior est iustitia. Nam quanta potentia
potest esse mortalium? Teneant ergo mortales iustitiam, potentia immortalibus dabitur. Cui
comparata quantalibet eorum hominum qui potentes vocantur in terra, ridicula infirmitas invenitur,
et ibi foditur peccatori fovea 75, ubi videntur mali plurimum posse. Cantat autem iustus et dicit:
Beatus homo quem tu erudieris, Domine, et de lege tua docueris eum: ut mitiges ei a diebus
malignis, donec fodiatur peccatori fovea. Quoniam non repellet Dominus plebem suam, et
haereditatem suam non derelinquet: quoadusque iustitia convertatur in iudicium, et qui habent
eam, omnes recto sunt corde 76. Hoc ergo tempore quo differtur potentia populi Dei, non repellet
Dominus plebem suam, et haereditatem suam non derelinquet; quantalibet acerba et indigna ipsa
humilis atque infirma patiatur, quoadusque iustitia quam nunc habet infirmitas piorum, convertatur
in iudicium, hoc est, iudicandi accipiat potestatem: quod iustis in finem servatur, cum
praecedentem iustitiam ordine suo fuerit potentia subsecuta. Potentia quippe adiuncta iustitiae, vel
iustitia accedente potentiae, iudiciariam potestatem facit. Pertinet autem iustitia ad voluntatem
bonam: unde dictum est ab Angelis nato Christo: Gloria in excelsis Deo, et in terra pax hominibus
bonae voluntatis 77. Potentia vero sequi debet iustitiam, non praeire: ideo et in rebus secundis
ponitur, id est prosperis: "secundae" autem a "sequendo" sunt dictae. Cum enim beatum faciant,
sicut superius disputavimus, duae res, bene velle, et posse quod velis, non debet esse illa
perversitas, quae in eadem disputatione notata est, ut ex duabus rebus quae faciunt beatum, posse
quod velit homo eligat, et velle quod oportet negligat; cum prius debeat habere voluntatem bonam,
magnam vero postea potestatem. Bona porro voluntas purganda est a vitiis, a quibus si vincitur
homo, ad hoc vincitur ut male velit, et bona iam voluntas eius quomodo erit? Optandum est itaque
ut potestas nunc detur, sed contra vitia, propter quae vincenda potentes nolunt esse homines, et
volunt propter vincendos homines; utquid hoc, nisi ut vere victi falso vincant, nec sint veritate, sed
opinione victores? Velit homo prudens esse, velit fortis, velit temperans, velit iustus, atque ut haec
veraciter possit, potentiam plane optet, atque appetat ut potens sit in seipso, et miro modo
adversus se ipsum pro se ipso. Cetera vero quae bene vult, et tamen non potest, sicut est
immortalitas, et vera ac plena felicitas, desiderare non cesset, et patienter exspectet.

Christi mors indebita.
14. 18. Quae est igitur iustitia, qua victus est diabolus? Quae, nisi iustitia Iesu Christi? Et quomodo
victus est? Quia cum in eo nihil morte dignum inveniret, occidit eum tamen. Et utique iustum est ut
debitores quos tenebat, liberi dimittantur, in eum credentes quem sine ullo debito occidit. Hoc est
quod iustificari dicimur in Christi sanguine 78. Sic quippe in remissionem peccatorum nostrorum
innocens sanguis ille effusus est 79. Unde se dicit in Psalmis in mortuis liberum 80. Solus enim a
debito mortis liber est mortuus. Hinc et in alio Psalmo dicit: Quae non rapui, tunc exsolvebam 81:
rapinam volens intellegi peccatum, quia usurpatum est contra licitum. Unde per os etiam carnis
suae, sicut in Evangelio legitur, dicit: Ecce venit princeps mundi huius, et in me nihil invenit 82, id
est, nullum peccatum: sed ut sciant omnes, inquit, quia voluntatem Patris mei facio, surgite, eamus
hinc 83. Et pergit inde ad passionem, ut pro debitoribus nobis quod ipse non debebat exsolveret.
Numquid isto iure aequissimo diabolus vinceretur, si potentia Christus cum illo agere, non iustitia
voluisset? Sed postposuit quod potuit, ut prius ageret quod oportuit. Ideo autem illum esse opus
erat, et hominem, et Deum. Nisi enim homo esset, non posset occidi: nisi Deus esset, non
crederetur noluisse quod potuit, sed non potuisse quod voluit; nec ab eo iustitiam potentiae
praelatam fuisse, sed ei defuisse potentiam putaremus. Nunc vero humana pro nobis passus est,
quia homo erat; sed si noluisset, etiam hoc non pati potuisset, quia et Deus erat. Ideo gratior facta

161

