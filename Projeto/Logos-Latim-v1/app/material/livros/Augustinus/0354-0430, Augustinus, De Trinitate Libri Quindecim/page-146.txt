Christi, et induentes novum hominem, Christum utique induimus per fidem 48. Quis est ergo qui ab
hoc consortio feminas alienet, cum sint nobiscum gratiae cohaeredes; et alio loco idem Apostolus
dicat: Omnes enim filii Dei estis per fidem in Christo Iesu. Quicumque enim in Christo baptizati
estis, Christum induistis. Non est Iudaeus neque Graecus, non est servus neque liber, non est
masculus et femina; omnes enim vos unum estis in Christo Iesu 49? Numquidnam igitur fideles
feminae sexum corporis amiserunt? Sed quia ibi renovantur ad imaginem Dei 50, ubi sexus nullus
est, ibi factus est homo ad imaginem Dei 51, ubi sexus nullus est, hoc est in spiritu mentis 52 suae.
Cur ergo vir propterea non debet caput velare, quia imago est et gloria Dei, mulier autem debet,
quia gloria viri est 53, quasi mulier non renovetur spiritu mentis suae, qui renovatur in agnitionem
Dei secundum imaginem eius qui creavit eum 54? Sed quia sexu corporis distat a viro, rite potuit in
eius corporali velamento figurari pars illa rationis, quae ad temporalia gubernanda deflectitur; ut
non maneat imago Dei, nisi ex parte mens hominis aeternis rationibus conspiciendis vel
consulendis adhaerescit, quam non solum masculos, sed etiam feminas habere 55 manifestum est.

Defluxus ab imagine Dei.
8. 13. Ergo in eorum mentibus communis natura cognoscitur; in eorum vero corporibus ipsius unius
mentis distributio figuratur. Ascendentibus itaque introrsus quibusdam gradibus considerationis per
animae partes, unde incipit aliquid occurrere, quod non sit nobis commune cum bestiis, inde incipit
ratio, ubi iam homo interior possit agnosci. Qui etiam ipse si per illam rationem cui temporalium
rerum administratio delegata est, immoderato progressu nimis in exteriora prolabitur, consentiente
sibi capite suo, id est, non eam cohibente atque refrenante illa quae in specula consilii praesidet
quasi virili portione, inveteratur inter inimicos suos 56 virtutis invidos daemones cum suo principe
diabolo; aeternorumque illa visio ab ipso etiam capite cum coniuge vetitum manducante
subtrahitur, ut lumen oculorum eius non sit cum illo 57, ac sic ab illa illustratione veritatis ambo
nudati, atque apertis oculis conscientiae ad videndum quam inhonesti atque indecori remanserint
tamquam folia dulcium fructuum, sed sine ipsis fructibus, ita sine fructu boni operis bona verba
contexunt, ut male viventes quasi bene loquendo contegant turpitudinem suam 58.
9. 14. Potestatem quippe suam diligens anima, a communi universo ad privatam partem prolabitur,
et apostatica illa superbia, quod initium peccati 59 dicitur, cum in universitate creaturae Deum
rectorem secuta, legibus eius optime gubernari potuisset, plus aliquid universo appetens, atque id
sua lege gubernare molita, quia nihil est amplius universitate, in curam partilem truditur, et sic
aliquid amplius concupiscendo minuitur, unde et avaritia dicitur radix omnium malorum 60;
totumque illud ubi aliquid proprium contra leges, quibus universitas administratur, agere nititur, per
corpus proprium gerit, quod partiliter possidet; atque ita formis et motibus corporalibus delectata,
quia intus ea secum non habet, cum eorum imaginibus, quas memoriae fixit, involvitur, et
phantastica fornicatione turpiter inquinatur, omnia officia sua ad eos fines referens, quibus curiose
corporalia ac temporalia per corporis sensus quaerit, aut tumido fastu aliis animis corporeis
sensibus deditis esse affectat excelsior, aut coenoso gurgite carnalis voluptatis immergitur.

Gradus ad turpissima
10. 15. Cum ergo bona voluntate ad interiora ac superiora percipienda, quae non privatim, sed
communiter ab omnibus qui talia diligunt, sine ulla angustia vel invidia casto possidentur amplexu,
vel sibi vel aliis consulit; et si fallatur in aliquo per ignorantiam temporalium, quia et hoc
temporaliter gerit, et modum agendi non teneat quem debebat, humana temptatio 61 est. Et
magnum est hanc vitam sic degere, quam velut viam redeuntes carpimus, ut temptatio nos non
apprehendat nisi humana. Hoc enim peccatum extra corpus est 62, nec fornicationi deputatur, et
propterea facillime ignoscitur. Cum vero propter adipiscenda ea quae per corpus sentiuntur,
propter experiendi vel excellendi vel contrectandi cupiditatem, ut in his finem boni sui ponat,
aliquid agit, quidquid agit, turpiter agit; et fornicatur in corpus proprium peccans 63, et corporearum
rerum fallacia simulacra introrsus rapiens et vana meditatione componens, ut ei nec divinum
aliquid nisi tale videatur, privatim avara fetatur erroribus, et privatim prodiga inanitur viribus 64.
Nec ad tam turpem et miserabilem fornicationem semel ab exordio prosiliret; sed, sicut scriptum
est: qui modica spernit, paulatim decidet 65.

Cum homo vult esse sicut Deus, ad ima propellitur, ad ea quibus pecora
laetantur.
11. 16. Quomodo enim coluber non apertis passibus, sed squamarum minutissimis nisibus repit, sic
lubricus deficiendi motus neglegentes minutatim occupat, et incipiens a perverso appetitu

146

