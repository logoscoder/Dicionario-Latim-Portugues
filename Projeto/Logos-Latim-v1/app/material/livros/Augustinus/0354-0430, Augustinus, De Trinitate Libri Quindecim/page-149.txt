bonisque appetendis actio nostra versatur; et quidquid propter exempla vel cavenda, vel imitanda,
et propter quarumque rerum quae nostris accommodata sunt usibus necessaria documenta,
historica cognitione colligimus.

Per sapientiam fit cognitio rerum aeternarum.
14. 23. De his ergo sermo cum fit, eum scientiae sermonem puto, discernendum a sermone
sapientiae 92, ad quam pertinent ea quae nec fuerunt, nec futura sunt, sed sunt, et propter eam
aeternitatem in qua sunt, et fuisse et esse futura esse dicuntur, sine ulla mutabilitate temporum.
Non enim sic fuerunt ut esse desinerent, aut sic futura sunt quasi nunc non sint, sed idipsum esse
semper habuerunt, semper habitura sunt. Manent autem, non tamquam in spatiis locorum fixa
veluti corpora; sed in natura incorporali sic intellegibilia praesto sunt mentis aspectibus, sicut ista in
locis visibilia vel contrectabilia corporis sensibus. Non autem solum rerum sensibilium in locis
positarum sine spatiis localibus manent intellegibiles incorporalesque rationes; verum etiam
motionum in temporibus transeuntium sine temporali transitu stant etiam ipsae utique
intellegibiles, non sensibiles. Ad quas mentis acie pervenire paucorum est; et cum pervenitur,
quantum fieri potest, non in eis manet ipse perventor, sed veluti acies ipsa reverberata repellitur, et
fit rei non transitoriae transitoria cogitatio. Quae tamen cogitatio transiens per disciplinas quibus
eruditur animus, memoriae commendatur ut sit quo redire possit, quae cogitur inde transire;
quamvis si ad memoriam cogitatio non rediret, atque ibi quod commendaverat inveniret, velut rudis
ad hoc sicut ducta fuerat duceretur, idque inveniret ubi primum invenerat, in illa incorporea
veritate, unde rursus quasi descriptum in memoria figeretur. Neque enim sicut manet, verbi gratia,
quadrati corporis incorporalis et immutabilis ratio, sic in ea manet hominis cogitatio; si tamen ad
eam sine phantasia spatii localis potuit pervenire. Aut si alicuius artificiosi et musici soni per moras
temporis transeuntis numerositas comprehendatur, sine tempore stans in quodam secreto altoque
silentio 93, tamdiu saltem cogitari potest quamdiu potest ille cantus audiri; tamen quod inde
rapuerit etsi transiens mentis aspectus, et quasi glutiens in ventre ita in memoria reposuerit, poterit
recordando quodam modo ruminare, et in disciplinam quod sic didicerit traicere. Quod si fuerit
omnimoda oblivione deletum, rursus doctrina duce ad id venietur quod penitus exciderat et sic
invenietur ut erat.

Contra reminescentiam Platonis et Pythagorae. Illuminationis doctrina.
15. 24. Unde Plato ille philosophus nobilis persuadere conatus est vixisse hic animas hominum, et
antequam ista corpora gererent; et hinc esse quod ea quae discuntur, reminiscuntur potius cognita,
quam cognoscuntur nova 94. Retulit enim, puerum quemdam nescio quae de geometrica
interrogatum, sic respondisse, tamquam esset illius peritissimus disciplinae. Gradatim quippe atque
artificiose interrogatus, videbat quod videndum erat, dicebatque quod viderat 95. Sed si recordatio
haec esset rerum antea cognitarum, non utique omnes vel pene omnes cum illo modo
interrogarentur, hoc possent. Non enim omnes in priore vita geometrae fuerunt, cum tam rari sint
in genere humano, ut vix possit aliquis inveniri; sed potius credendum est mentis intellectualis ita
conditam esse naturam, ut rebus intellegibilibus naturali ordine, disponente Conditore, subiuncta
sic ista videat in quadam luce sui generis incorporea, quemadmodum oculus carnis videt quae in
hac corporea luce circumadiacent, cuius lucis capax eique congruens est creatus. Non enim et ipse
ideo sine magistro alba et nigra discernit, quia ista iam noverat antequam in hac carne crearetur.
Denique cur de solis rebus intellegibilibus id fieri potest ut bene interrogatus quisque respondeat
quod ad quamque pertinet disciplinam, etiamsi eius ignarus est? Cur hoc facere de rebus
sensibilibus nullus potest, nisi quas isto vidit in corpore constitutus, aut eis qui noverant
indicantibus credidit, seu litteris cuiusque, seu verbis? Non enim acquiescendum est eis qui
Samium Pythagoram ferunt 96 recordatum fuisse talia nonnulla quae fuerat expertus, cum hic alio
iam fuisset in corpore; et alios nonnullos narrant alii, eiusmodi aliquid in sui mentibus passos. Quas
falsas fuisse memorias, quales plerumque experimur in somnis, quando nobis videmur reminisci
quasi egerimus aut viderimus, quod nec egimus omnino nec vidimus, et eo modo affectas esse
illorum mentes etiam vigilantium, instinctu spirituum malignorum atque fallacium, quibus curae est
de revolutionibus animarum falsam opinionem ad decipiendos homines firmare vel serere, ex hoc
conici potest quia si vere illa recordarentur quae hic in aliis antea positi corporibus viderant, multis
ac pene omnibus id contingeret; quandoquidem ut de vivis mortuos, ita de mortuis vivos, tamquam
de vigilantibus dormientes, et de dormientibus vigilantes, sine cessatione fieri suspicantur.

Sapientiae et scientiae recta distinctio; aliqua trinitas in scientia invenitur.
15. 25. Si ergo haec est sapientiae et scientiae recta distinctio, ut ad sapientiam pertineat
aeternarum rerum cognitio intellectualis; ad scientiam vero, temporalium rerum cognitio rationalis,

149

