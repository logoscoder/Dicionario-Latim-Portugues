verbum verum de re vera, nihil de suo habens, sed totum de illa scientia de qua nascitur. Nec
interest quando id didicerit; qui quod scit loquitur; aliquando enim statim ut discit, hoc dicit; dum
tamen verbum sit verum, id est, de notis rebus exortum.
13. 22. Sed numquid Deus Pater, de quo natum est Verbum de Deo Deus; numquid ergo Deus
Pater in illa sapientia quod est ipse sibi, alia didicit per sensum corporis sui, alia per se ipsum? Quis
hoc dicat, qui non animal rationale 148, sed supra animam rationalem Deum cogitat; quantum ab eis
cogitari potest, qui eum omnibus animalibus et omnibus animis praeferunt, quamvis per speculum
et in aenigmate 149 coniciendo videant, nondum facie ad faciem sicuti est 150? Numquid Deus Pater
ea ipsa, quae non per corpus, quod est ei nullum, sed per se ipsum scit, aliunde ab aliquo didicit,
aut nuntiis vel testibus, ut ea sciret, indiguit? Non utique: ad omnia quippe scienda quae scit,
sufficit sibi illa perfectio. Habet quidem nuntios, id est Angelos, non tamen qui ei quae nescit
annuntient; non enim sunt ulla quae nesciat: sed bonum eorum est de operibus suis eius consulere
veritatem; et hoc est quod ei dicuntur nonnulla nuntiare, non ut ipse ab eis discat, sed ut ab illo ipsi
per Verbum eius sine corporali sono. Nuntiant etiam quod voluerit, ab eo missi ad quos voluerit,
totum ab illo per illud Verbum eius audientes; id est, in eius veritate invenientes quid sibi
faciendum, quid, quibus, et quando nuntiandum sit: Nam et nos oramus eum, nec tamen
necessitates nostras docemus eum. Novit enim, ait Verbum eius: Pater vester quid vobis
necessarium sit, priusquam petatis ab eo 151. Nec ista ex aliquo tempore cognovit, ut nosset: sed
futura omnia temporalia, atque in eis etiam quid et quando ab illo petituri fueramus, et quos et de
quibus rebus vel exauditurus vel non exauditurus esset, sine initio ante praescivit. Universas autem
creaturas suas, et spiritales et corporales, non quia sunt ideo novit; sed ideo sunt quia novit. Non
enim nescivit quae fuerat creaturus. Quia ergo scivit, creavit; non quia creavit, scivit. Nec aliter ea
scivit creata, quam creanda: non enim eius sapientiae aliquid accessit ex eis; sed illis exsistentibus
sicut oportebat, et quando oportebat, illa mansit ut erat. Ita et scriptum est in libro Ecclesiastico:
Antequam crearentur, omnia nota sunt illi; sic et postquam consummata sunt 152. Sic, inquit, non
aliter, et antequam crearentur, et postquam consummata sunt, sic ei nota sunt. Longe est igitur
huic scientiae scientia nostra dissimilis. Quae autem scientia Dei est, ipsa et sapientia; et quae
sapientia, ipsa essentia sive substantia. Quia in illius naturae simplicitate mirabili, non est aliud
sapere, aliud esse; sed quod est sapere, hoc est et esse, sicut et in superioribus libris saepe iam
diximus 153. Nostra vero scientia in rebus plurimis propterea et amissibilis est et receptibilis, quia
non hoc est nobis esse quod scire vel sapere: quoniam esse possumus, etiam si nesciamus, neque
sapiamus ea quae aliunde didicimus. Propter hoc, sicut nostra scientia illi scientiae Dei, sic et
nostrum verbum quod nascitur de nostra scientia, dissimile est illi Verbo Dei quod natum est de
Patris essentia. Tale est autem ac si dicerem: "De Patris scientia, de Patris sapientia"; vel, quod est
expressius: "De Patre scientia, de Patre sapientia".

Verbum Dei per omnia Patri aequalis.
14. 23. Verbum ergo Dei Patris unigenitus Filius, per omnia Patri similis et aequalis, Deus de Deo,
lumen de lumine, sapientia de sapientia, essentia de essentia; est hoc omnino quod Pater, non
tamen Pater; quia iste Filius, ille Pater. Ac per hoc novit omnia quae novit Pater: sed ei nosse de
Patre est, sicut esse. Nosse enim et esse ibi unum est. Et ideo Patri sicut esse non est a Filio, ita nec
nosse. Proinde tamquam se ipsum dicens Pater genuit Verbum sibi aequale per omnia. Non enim se
ipsum integre perfecteque dixisset, si aliquid minus aut amplius esset in eius Verbo quam in ipso.
Ibi summe illud agnoscitur: Est, est; Non, non 154. Et ideo Verbum hoc vere veritas est: quoniam
quidquid est in ea scientia de qua genitum est, et in ipso est; quod autem in ea non est, nec in ipso
est. Et falsum habere aliquid hoc Verbum numquam potest: quia immutabiliter sic se habet, ut se
habet de quo est. Non enim potest Filius a se facere quidquam, nisi quod viderit Patrem
facientem 155. Potenter hoc non potest, nec est infirmitas ista, sed firmitas, qua falsa esse non
potest veritas. Novit itaque omnia Deus Pater in se ipso, novit in Filio: sed in se ipso tamquam se
ipsum, in Filio tamquam Verbum suum, quod est de his omnibus quae sunt in se ipso. Omnia
similiter novit et Filius, in se scilicet, tamquam ea quae nata sunt de iis quae Pater novit in se ipso:
in Patre autem, tamquam ea de quibus nata sunt, quae ipse Filius novit in se ipso. Sciunt ergo
invicem Pater et Filius: sed ille gignendo, iste nascendo. Et omnia quae sunt in eorum scientia, in
eorum sapientia, in eorum essentia, unusquisque eorum simul videt; non particulatim aut
singillatim, velut alternante conspectu hinc illuc, et inde huc, et rursus inde vel inde in aliud atque
aliud, ut aliqua videre non possit nisi non videns alia: sed, ut dixi, simul omnia videt, quorum nullum
est quod non semper videt.

Quanta sit dissimilitudo verbi nostri et Verbi Dei; verbum nostrum non semper
verax nec sempiternum.

198

