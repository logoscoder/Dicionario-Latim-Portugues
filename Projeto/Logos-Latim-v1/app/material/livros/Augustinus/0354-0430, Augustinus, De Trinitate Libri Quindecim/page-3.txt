3. 5. Proinde quisquis haec legit ubi pariter certus est, pergat mecum; ubi pariter haesitat, quaerat
mecum; ubi errorem suum cognoscit, redeat ad me; ubi meum, revocet me. Ita ingrediamur simul
caritatis viam tendentes ad eum de quo dictum est: Quaerite faciem eius semper 28. Et hoc
placitum pium atque tutum coram Domino Deo nostro cum omnibus inierim qui ea quae scribo
legunt et in omnibus scriptis meis maximeque in his ubi quaeritur unitas Trinitatis, Patris et Filii et
Spiritus Sancti, quia neque periculosius alicubi erratur, nec laboriosius aliquid quaeritur, nec
fructuosius aliquid invenitur 29. Quisquis ergo cum legit dicit: "Non bene hoc dictum est quoniam
non intellego", locutionem meam reprehendit, non fidem; et forte vere potuit dici planius.
Verumtamen nullus hominum ita locutus est ut in omnibus ab omnibus intellegeretur. Videat ergo
cui hoc in sermone meo displicet utrum alios in talibus rebus quaestionibusque versatos cum
intellegat, me non intellegit; et si ita est ponat librum meum vel etiam, si hoc videtur, abiciat, et eis
potius quos intellegit operam et tempus impendat. Non tamen propterea putet me tacere debuisse
quia non tam expedite ac dilucide quam illi quos intellegit eloqui potui. Neque enim omnia quae ab
omnibus conscribuntur in omnium manus veniunt, et fieri potest ut nonnulli qui etiam haec nostra
intellegere valent illos planiores non inveniant libros et in istos saltem incidant. Ideoque utile est
plures a pluribus fieri diverso stilo, non diversa fide, etiam de quaestionibus eisdem ut ad plurimos
res ipsa perveniat, ad alios sic, ad alios autem sic 30. At si ille qui se ista non intellexisse conqueritur
nulla umquam de talibus rebus diligenter et acute disputata intellegere potuit, secum agat votis et
studiis ut proficiat, non mecum querelis et conviciis ut taceam. Qui vero haec legens dicit:
"Intellego quidem quid dictum sit, sed non vere dictum est", asserat, si placet, sententiam suam et
redarguat meam si potest. Quod si cum caritate et veritate fecerit, mihique etiam (si in hac vita
maneo) cognoscendum facere curaverit, uberrimum fructum laboris huius mei cepero. Quod si mihi
non potuerit, quibus id potuerit me volente ac libente praestiterit. Ego tamen in lege Domini
meditabor 31, si non die ac nocte 32, saltem quibus temporum particulis possum, et meditationes
meas ne oblivione fugiant stilo alligo sperans de misericordia Dei quod in omnibus veris quae certa
mihi sunt perseverantem me faciet; si quid autem aliter sapio, id quoque mihi ipse revelabit 33 sive
per occultas inspirationes atque admonitiones sive per manifesta eloquia sua sive per fraternas
sermocinationes. Hoc oro et hoc depositum desideriumque meum penes ipsum habeo, qui mihi
satis idoneus est et custodire quae dedit et reddere quae promisit 34.

Se reprehendi a reprehensore falsitatis, quam ab eius laudatore laudari
Augustinus mavult.
3. 6. Arbitror sane nonnullos tardiores in quibusdam locis librorum meorum opinaturos me sensisse
quod non sensi aut non sensisse quod sensi. Quorum errorem mihi tribui non debere quis nesciat, si
velut me sequentes neque apprehendentes deviaverint in aliquam falsitatem dum per quaedam
densa et opaca cogor viam carpere, quandoquidem nec ipsis sanctis divinorum Librorum
auctoritatibus ullo modo quisquam recte tribuerit tam multos et varios errores haereticorum, cum
omnes ex eisdem Scripturis falsas atque fallaces opiniones suas conentur defendere 35? Admonet
me plane ac mihi iubet suavissimo imperio lex Christi, hoc est caritas 36, ut cum aliquid falsi in libris
meis me sensisse homines putant quod ego non sensi atque idipsum falsum alteri displicet, alteri
placet 37, malim me reprehendi a reprehensore falsitatis quam ab eius laudatore laudari. Ab illo
enim, quamvis ego non recte qui hoc non senserim, error tamen ipse recte vituperatur; ab hoc
autem nec ego recte laudor a quo existimor id sensisse quod vituperat veritas, nec ipsa sententia
quam vituperat veritas. Ergo in nomine Domini susceptum opus aggrediamur.

Doctrina fidei catholicae de Trinitate.
4. 7. Omnes quos legere potui qui ante me scripserunt de Trinitate quae Deus est, divinorum
Librorum veterum et novorum catholici tractatores, hoc intenderunt secundum Scripturas docere,
quod Pater et Filius et Spiritus Sanctus unius eiusdemque substantiae inseparabili aequalitate
divinam insinuent unitatem, ideoque non sint tres dii sed unus Deus 38, quamvis Pater Filium
genuerit, et ideo Filius non sit qui Pater est; Filiusque a Patre sit genitus, et ideo Pater non sit qui
Filius est; Spiritusque Sanctus nec Pater sit nec Filius, sed tantum Patris et Filii Spiritus, Patri et Filio
etiam ipse coaequalis et ad Trinitatis pertinens unitatem 39. Non tamen eamdem Trinitatem natam
de virgine Maria et sub Pontio Pilato crucifixam et sepultam tertio die resurrexisse et in caelum
ascendisse 40, sed tantummodo Filium. Nec eamdem Trinitatem descendisse in specie columbae
super Iesum baptizatum 41, aut die Pentecostes post ascensionem Domini sonitu facto de caelo
quasi ferretur flatus vehemens et linguis divisis velut ignis sedisse super unumquemque eorum, sed
tantummodo Spiritum Sanctum 42. Nec eamdem Trinitatem dixisse de caelo: Tu es Filius meus 43,
sive cum baptizatus est a Iohanne sive in monte quando cum illo erant tres discipuli 44, aut quando
sonuit vox dicens: Et clarificavi et iterum clarificabo 45, sed tantummodo Patris vocem fuisse ad

3

