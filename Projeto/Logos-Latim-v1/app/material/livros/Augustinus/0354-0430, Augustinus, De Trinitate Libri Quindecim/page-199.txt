14. 24. Verbum autem nostrum illud quod non habet sonum neque cogitationem soni, sed eius rei
quam videndo intus dicimus, et ideo nullius linguae est; atque inde utcumque simile est in hoc
aenigmate illi Verbo Dei, quod etiam Deus est, quoniam sic et hoc de nostra nascitur,
quemadmodum et illud de scientia Patris natum est: nostrum ergo tale verbum, quod invenimus
esse utcumque illi simile, quantum sit etiam dissimile sicut a nobis dici potuerit, non pigeat intueri.
15. 24. Numquid verbum nostrum de sola scientia nostra nascitur? Nonne multa dicimus etiam
quae nescimus? Nec dubitantes ea dicimus, sed vera esse arbitrantes: quae forte si vera sunt, in
ipsis rebus de quibus loquimur, non in verbo nostro vera sunt; quia verbum verum non est, nisi
quod de re quae scitur, gignitur. Falsum est ergo isto modo verbum nostrum, non cum mentimur,
sed cum fallimur. Cum autem dubitamus, nondum est verbum de re de qua dubitamus, sed de ipsa
dubitatione verbum est. Quamvis enim non noverimus an verum sit unde dubitamus, tamen
dubitare nos novimus: ac per hoc cum hoc dicimus, verum verbum est; quoniam quod novimus
dicimus. Quid, quod etiam mentiri possumus? Quod cum facimus, utique volentes et scientes
falsum verbum habemus: ubi verum verbum est mentiri nos; hoc enim scimus. Et cum mentitos nos
esse confitemur, verum dicimus: quod scimus enim dicimus 156. Scimus namque nos esse mentitos.
Verbum autem illud quod est Deus et potentius est nobis, hoc non potest. Non enim potest facere
quidquam, nisi quod viderit Patrem facientem 157: et non a se ipso loquitur, sed a Patre illi est omne
quod loquitur, cum ipsum Pater unice loquitur 158: et magna illius Verbi potentia est, non posse
mentiri; quia non potest esse illic Est et non, sed Est, est; Non, non 159. At enim nec verbum
dicendum est, quod verum non est. Si ita, libens assentior. Quid, cum verum est verbum nostrum,
et ideo recte verbum vocatur, numquid sicut dici potest vel visio de visione, vel scientia de scientia,
ita dici potest essentia de essentia, sicut illud Dei Verbum maxime dicitur 160 maximeque dicendum
est? Quid ita? quia non hoc est nobis esse, quod est nosse. Multa quippe novimus quae per
memoriam quodam modo vivunt, ita et oblivione quodam modo moriuntur: atque ideo cum illa iam
non sint in notitia nostra, nos tamen sumus; et cum scientia nostra animo lapsa perierit a nobis, nos
tamen vivimus.
15. 25. Illa etiam quae ita sciuntur, ut numquam excidere possint, quoniam praesentia sunt, et ad
ipsius animi naturam pertinent, ut est illud quod nos vivere scimus (manet enim hoc quamdiu
animus manet, et quia semper manet animus, et hoc semper manet): id ergo et si qua reperiuntur
similia, in quibus imago Dei potius intuenda est, etiamsi semper sciuntur, tamen quia non semper
etiam cogitantur, quomodo de his dicatur verbum sempiternum, cum verbum nostrum nostra
cogitatione dicatur, invenire difficile est. Sempiternum est enim animo vivere, sempiternum est
scire quod vivit: nec tamen sempiternum est cogitare vitam suam, vel cogitare scientiam vitae
suae; quoniam cum aliud atque aliud coeperit, hoc desinet cogitare, quamvis non desinat scire. Ex
quo fit, ut si potest esse in animo aliqua scientia sempiterna, et sempiterna esse non potest
eiusdem scientiae cogitatio, et verbum verum nostrum intimum nisi nostra cogitatione non dicitur,
solus Deus intellegatur habere Verbum sempiternum sibique coaeternum. Nisi forte dicendum est,
ipsam possibilitatem cogitationis, quoniam id quod scitur, etiam quando non cogitatur, potest
tamen veraciter cogitari, verbum esse tam perpetuum, quam scientia ipsa perpetua est. Sed
quomodo est verbum, quod nondum in cogitationis visione formatum est? Quomodo erit simile
scientiae de qua nascitur, si eius non habet formam, et ideo iam vocatur verbum quia potest
habere? Tale est enim ac si dicatur, ideo iam vocandum esse verbum quia potest esse verbum. Sed
quid est quod potest esse verbum, et ideo iam dignum est verbi nomine? Quid est, inquam, hoc
formabile nondumque formatum, nisi quiddam mentis nostrae, quod hac atque hac volubili quadam
motione iactamus, cum a nobis nunc hoc, nunc illud, sicut inventum fuerit vel occurrerit, cogitatur?
Et tunc fit verum verbum, quando illud quod nos dixi volubili motione iactare, ad id quod scimus
pervenit, atque inde formatur, eius omnimodam similitudinem capiens; ut quomodo res quaeque
scitur, sic etiam cogitetur, id est, sine voce, sine vocis cogitatione, quae profecto alicuius linguae
est, sic in corde dicatur. Ac per hoc etiam si concedamus, ne de controversia vocabuli laborare
videamur, iam vocandum esse verbum quiddam illud mentis nostrae quod de nostra scientia
formari potest, etiam priusquam formatum sit, quia iam, ut ita dicam, formabile est; quis non
videat, quanta hic sit dissimilitudo ab illo Dei Verbo, quod in forma Dei sic est 161, ut non antea
fuerit formabile postque formatum, nec aliquando esse possit informe, sed sit forma simplex et
simpliciter aequalis ei de quo est, et cui mirabiliter coaeterna est.
16. 25. Quapropter ita dicitur illud Dei Verbum, ut Dei cogitatio non dicatur, ne aliquid esse quasi
volubile credatur in Deo, quod nunc accipiat, nunc recipiat formam, ut verbum sit, eamque possit
amittere, atque informiter quodam modo volutari. Bene quippe noverat verba, et vim cogitationis
inspexerat locutor egregius, qui dixit in carmine:
Secumque volutat
Eventus belli varios 162;
id est, cogitat. Non ergo ille Dei Filius cogitatio Dei, sed Verbum Dei dicitur. Cogitatio quippe nostra

199

