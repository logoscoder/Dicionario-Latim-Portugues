Filium factam quamvis Pater et Filius et Spiritus Sanctus sicut inseparabiles sunt, ita inseparabiliter
operentur 46. Haec et mea fides est, quando haec est catholica fides.

Tres quibus nonnulli perturbantur quaestiones.
5. 8. Sed in ea nonnulli perturbantur cum audiunt Deum Patrem et Deum Filium et Deum Spiritum
Sanctum, et tamen hanc Trinitatem non tres deos sed unum Deum; et quemadmodum id
intellegant quaerunt, praesertim cum dicitur inseparabiliter operari Trinitatem in omni re quam
Deus operatur, et tamen quandam vocem Patris sonuisse 47, quae vox Filii non sit; in carne autem
natum et passum et resurrexisse et in caelum ascendisse non nisi Filium; in columbae autem
specie venisse non nisi Spiritum Sanctum 48. Intellegere volunt quomodo et illam vocem quae non
nisi Patris fuit, Trinitas fecerit, et illam carnem in qua non nisi Filius de Virgine natus est 49eadem
Trinitas creaverit, et illam columbae speciem in qua non nisi Spiritus Sanctus apparuit illa ipsa
Trinitas operata sit. Alioquin non inseparabiliter Trinitas operatur, sed alia Pater facit, alia Filius, alia
Spiritus Sanctus; aut si quaedam simul faciunt, quaedam sine invicem, iam non inseparabilis est
Trinitas. Movet etiam quomodo Spiritus Sanctus in Trinitate sit, quem nec Pater nec Filius nec ambo
genuerint, cum sit Spiritus Patris et Filii. Quia ergo quaerunt ista homines, et taedio nobis sunt ut si
quid hinc ex dono Dei sapit infirmitas nostra, edisseramus eis ut possumus, neque cum invidia
tabescente iter habeamus 50. Si dicimus nos nihil de talibus rebus cogitare solere, mentimur; si
autem fatemur habitare ista in cogitationibus nostris quoniam rapimur amore indagandae veritatis,
flagitant iure caritatis ut eis indicemus quid hinc excogitare potuerimus. Non quia iam acceperim
aut iam perfectus sim 51(nam si Paulus apostolus, quanto magis ego longe infra illius pedes iacens,
non me arbitror apprehendisse 52?), sed pro modulo meo si ea quae retro sunt obliviscor et in
anteriora me extendo et secundum intentionem sequor ad palmam supernae vocationis 53,
quantum eiusdem viae peregerim et quo pervenerim unde mihi in fine reliquus cursus est ut
aperiam desideratur a me illis desiderantibus quibus me servire cogit libera caritas. Oportet autem
et donabit Deus ut eis ministrando quae legant ipse quoque proficiam, et eis cupiens respondere
quaerentibus ipse quoque inveniam quod quaerebam 54. Ergo suscepi haec iubente atque
adiuvante Domino Deo nostro non tam cognita cum auctoritate disserere, quam ea cum pietate
disserendo cognoscere.

Filius verus Deus, eiusdem cum Patre substantiae.
6. 9. Qui dixerunt Dominum nostrum Iesum Christum non esse Deum, aut non esse verum Deum,
aut non cum Patre unum et solum Deum, aut non vere immortalem quia mutabilem, manifestissima
divinorum testimoniorum et consona voce convicti sunt. Unde sunt illa: In principio erat Verbum, et
Verbum erat apud Deum, et Deus erat Verbum 55. Manifestum enim quod Verbum Dei Filium Dei
unicum accipimus, de quo post dicit: Et Verbum caro factum est et habitavit in nobis 56, propter
nativitatem incarnationis eius quae facta est in tempore ex Virgine. In eo autem declarat non
tantum Deum esse, sed etiam eiusdem cum Patre substantiae, quia cum dixisset: Et Deus erat
Verbum. Hoc erat, inquit, in principio apud Deum; omnia per ipsum facta sunt, et sine ipso factum
est nihil 57. Neque enim dicit omnia "nisi quae facta sunt", id est omnem creaturam. Unde liquido
apparet ipsum factum non esse per quem facta sunt omnia. Et si factus non est, creatura non est; si
autem creatura non est, eiusdem cum Patre substantiae est. Omnis enim substantia, quae Deus
non est, creatura est; et quae creatura non est, Deus est. Et si non est Filius eiusdem substantiae
cuius Pater, ergo facta substantia est; si facta substantia est, non omnia per ipsum facta sunt; at si
omnia per ipsum facta sunt, unius igitur eiusdemque cum Patre substantiae est. Et ideo non tantum
Deus sed et verus Deus. Quod idem Ioannes apertissime in Epistula sua dicit: Scimus quod Filius
Dei venerit et dederit nobis intellectum ut cognoscamus verum Deum et simus in vero Filio eius
Iesu Christo. Hic est verus Deus et vita aeterna 58.

Unus solus Deus quod est ipsa Trinitas habet immortalitatem.
6. 10. Hinc etiam consequenter intellegitur non tantummodo de Patre dixisse apostolum Paulum:
Qui solus habet immortalitatem 59, sed de uno et solo Deo, quod est ipsa Trinitas. Neque enim ipsa
vita aeterna mortalis est secundum aliquam mutabilitatem; ac per hoc Filius Dei, quia vita aeterna
est, cum Patre etiam ipse intellegitur ubi dictum est: Qui solus habet immortalitatem 60. Eius enim
vitae aeternae et nos participes facti 61, pro modulo nostro immortales efficimur. Sed aliud est ipsa
cuius participes efficimur vita aeterna, aliud nos qui eius participatione vivemus in aeternum. Si
enim dixisset: Quem temporibus propriis ostendit Pater beatus et solus potens, Rex regum et
Dominus dominantium, qui solus habet immortalitatem, nec sic inde separatum Filium oporteret
intellegi. Neque enim quia ipse Filius alibi loquens voce Sapientiae (ipse est enim Dei Sapientia 62),

4

