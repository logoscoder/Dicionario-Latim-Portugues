Facilius itaque dicitur multas animas fuisse singulas utique singulorum, de quibus legimus in
Actibus Apostolorum quod eis fuerit anima una; quam ubi dixit Apostolus: Una fides 15, tot eas
audet quisquam dicere quot fideles. Et tamen qui dicit: O mulier, magna est fides tua 16; et alteri:
Modicae fidei, quare dubitasti 17? suam cuique esse significat 18. Sed ita dicitur eadem credentium
fides una, quemadmodum eadem volentium voluntas una: cum et in ipsis qui hoc idem volunt, sua
voluntas sit cuique conspicua, alterius autem lateat, quamvis idem velit 19; et si aliquibus signis
sese indicet, creditur potius quam videtur 20. Unusquisque autem sui animi conscius non credit
utique hanc esse suam, sed plane pervidet voluntatem.

Voluntates quaedam eaedem omnium.
3. 6. Est quaedam sane eiusdem naturae viventis et ratione utentis tanta conspiratio, ut cum lateat
alterum quid alter velit, nonnullae tamen sint voluntates omnium etiam singulis notae: et cum
quisque homo nesciat quid homo alius unus velit, in quibusdam rebus possit scire quid omnes
velint. Unde illa cuiusdam mimi facetissima praedicatur urbanitas, qui cum se promisisset in theatro
quid in animo haberent, et quid vellent omnes, aliis ludis esse dicturum, atque ad diem constitutum
ingenti exspectatione maior multitudo conflueret, suspensis et silentibus omnibus, dixisse
perhibetur:
Vili vultis emere, et caro vendere 21.
In quo dicto levissimi scenici, omnes tamen conscientias invenerunt suas, eique vera ante oculos
omnium constituta, et tamen improvisa dicenti, admirabili favore plauserunt. Cur autem tam magna
exspectatio facta est illo promittente omnium voluntatem se esse dicturum, nisi quia latent
hominem aliorum hominum voluntates? Sed numquid ista latuit istum? Numquid quemquam latet?
Qua tandem causa, nisi quia sunt quaedam quae non inconvenienter in aliis de se quisque coniiciat,
compatiente vel conspirante vitio seu natura? Sed aliud est videre voluntatem suam, aliud, quamvis
certissima coniectura, conicere alienam. Nam conditam Romam tam certum habeo in rebus
humanis quam Constantinopolim, cum Romam viderim oculis meis, de illa vero nihil noverim, nisi
quod aliis testibus credidi. Et mimus quidem ille vel se ipsum intuendo, vel alios quoque
experiendo, vili velle emere, et caro vendere, omnibus id credidit esse commune. Sed quoniam
revera vitium est, potest quisque adipisci eiusmodi iustitiam, vel alicuius alterius vitii quod huic
contrarium est incurrere pestilentiam, qua huic resistat et vincat. Nam scio ipse hominem, cum
venalis codex ei fuisset oblatus, pretiique eius ignarum et ideo quiddam exiguum poscentem
cerneret venditorem, iustum pretium quod multo amplius erat, nec opinanti dedisse. Quid, si etiam
sit quisquam nequitia tanta possessus, ut vili vendat quae dimiserunt parentes, et caro emat quae
consumant libidines? Non est, ut opinor, incredibilis ista luxuries: et si quaerantur tales, reperiantur,
aut etiam non quaesiti fortassis occurrant, qui nequitia maiore quam theatrica, propositioni vel
pronuntiationi theatricae insultent, magno pretio stupra emendo, parvo autem rura vendendo.
Largitionis etiam gratia novimus quosdam emisse frumenta carius, et vilius vendidisse suis civibus.
Illud etiam quod vetus poeta dixit Ennius:
Omnes mortales sese laudarier optant 22;
profecto et de se ipso et de iis quos expertus fuerat, coniecit in aliis, et videtur pronuntiasse
hominum omnium voluntatem. Denique si et mimus ille dixisset: "Laudari omnes vultis, nemo
vestrum vult vituperari" 23; similiter quod esset omnium voluntatis dixisse videretur. Sunt tamen qui
vitia sua oderint, et in quibus sibi displicent ipsi, nec ab aliis se laudari velint, gratiasque agant
obiurgantium benevolentiae, cum ideo vituperantur ut corrigantur. At si dixisset: "Omnes beati esse
vultis, miseri esse non vultis" 24; dixisset aliquid quod nullus in sua non agnosceret voluntate.
Quidquid enim aliud quisquam latenter velit, ab hac voluntate quae omnibus et in omnibus
hominibus satis nota est, non recedit.

Beatitudinis capessendae et retinendae voluntas una omnium, sed de ipsa
beatitudine varietas magna voluntatum.
4. 7. Mirum est autem cum capessendae atque retinendae beatitudinis voluntas una sit omnium,
unde tanta exsistat de ipsa beatitudine rursus varietas atque diversitas voluntatum 25, non quod
aliquis eam nolit, sed quod non omnes eam norint. Si enim omnes eam nossent, non ab aliis
putaretur esse in virtute animi; aliis, in corporis voluptate; aliis, in utraque; et aliis atque aliis, alibi
atque alibi 26. Ut enim eos quaeque res maxime delectavit, ita in ea constituerunt vitam beatam.
Quomodo igitur ferventissime amant omnes, quod non omnes sciunt? Quis potest amare quod
nescit? sicut iam de hac re in libris superioribus disputavi. Cur ergo beatitudo amatur ab omnibus,
nec tamen scitur ab omnibus? An forte sciunt omnes ipsa quae sit, sed non omnes sciunt ubi sit, et
inde contentio est? Quasi vero de aliquo mundi huius agatur loco, ubi debeat quisque velle vivere,
qui vult beate vivere, ac non ita quaeratur ubi sit beatitudo, sicut quaeritur quae sit. Nam utique si
in corporis voluptate est, ille beatus est qui fruitur corporis voluptate: si in virtute animi, ille qui hac

156

