Aliquando latenter omnino sicut in Genesi: Faciamus hominem ad imaginem et similitudinem
nostram 73. Et faciamus et nostram pluraliter dictum est, et nisi ex relativis accipi non oportet. Non
enim ut facerent dii aut ad imaginem et similitudinem deorum, sed ut facerent Pater et Filius et
Spiritus Sanctus ad imaginem ergo Patris et Filii et Spiritus Sancti ut subsisteret homo imago Dei;
Deus autem Trinitas 74. Sed quia non omnimodo aequalis fiebat illa imago Dei 75, tamquam non ab
illo nata, sed ab eo creata, huius rei significandae causa ita imago est ut ad imaginem sit, id est
non aequatur parilitate, sed quadam similitudine accedit 76. Non enim locorum intervallis sed
similitudine acceditur ad Deum, et dissimilitudine receditur ab eo. Sunt enim qui ita distinguunt ut
Imaginem velint esse Filium, hominem vero non imaginem sed ad imaginem 77. Refellit autem eos
Apostolus dicens: Vir quidem non debet velare caput cum sit imago et gloria Dei 78. Non dixit: "Ad
imaginem", sed imago. Quae tamen imago, cum alibi dicitur: "Ad imaginem", non quasi ad Filium
dicitur, quae imago aequalis est Patri 79; alioquin non diceret: ad imaginem nostram 80. Quomodo
enim nostram, cum Filius solius Patris imago sit? Sed propter imparem ut diximus similitudinem
dictus est homo ad imaginem, et ideo nostram, ut imago Trinitatis esset homo, non Trinitati
aequalis sicut Filius Patri, sed accedens ut dictum est quadam similitudine sicut in distantibus
significatur quaedam vicinitas non loci, sed cuiusdam imitationis. Ad hoc enim et dicitur:
Reformamini in novitate mentis vestrae 81, quibus item dicit: Estote itaque imitatores Dei, sicut filii
dilectissimi 82. Novo enim homini dicitur: Qui renovatur in agnitionem Dei secundum imaginem eius,
qui creavit eum 83. Aut si iam placet propter disputandi necessitatem etiam exceptis nominibus
relativis pluralem numerum admittere, ut uno nomine respondeatur cum quaeritur quid tria, et
dicere tres substantias sive personas, nullae moles aut intervalla cogitentur, nulla distantia
quantulaecumque dissimilitudinis aut ubi intellegatur aliud alio vel paulo minus quocumque modo
minus esse aliud alio potest, ut neque personarum sit confusio, nec talis distinctio qua sit impar
aliquid. Quod si intellectu capi non potest, fide teneatur donec illucescat in cordibus ille, qui ait per
Prophetam: Nisi credideritis non intellegetis 84.

1 - 1 Cor 1, 24.
2 - Cf. Eccli 1, 3.
3 - Cf. Eccli 1, 4-5.
4 - Io 1, 1.
5 - Io 1, 3.
6 - Cf. Eccli 1, 3-5; 1 Cor 1, 18-30; 2 Cor 4, 4; Col 1, 15; 1 Thess 2, 13; Apoc 19, 13.
7 - 1 Cor 1, 24.
8 - Cf. 2 Cor 4, 4; Col 1, 15.
9 - Aristotele, Categ. 7, 6a, 36 - 8b, 24; Pseudo-Agostino, Categ. X ex Arist. 11.
10 - Cf. Eccli 1, 4.
11 - Cf. Eccli 1, 3-4; 50, 31; 1 Cor 1, 21.24.30; Io 1, 7-9.
12 - Eccli 1, 4-9; 24, 5-14.
13 - 2 Cor 4, 4; Col 1, 15.
14 - Cf. Eccli 1, 4-9; 24, 5-14; Io 1, 1-14; 1 Thess 2, 13; Apoc 19, 13.
15 - Cf. Eccli 1, 4-9; 24, 5-14.
105

