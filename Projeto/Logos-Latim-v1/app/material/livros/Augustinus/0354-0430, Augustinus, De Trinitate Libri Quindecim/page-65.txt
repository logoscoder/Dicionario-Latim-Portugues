numerus propterea perfectus dicitur quia partibus suis completur; habet enim eas tres: sextam,
tertiam, dimidiam; nec ulla pars alia quae dici possit quota sit invenitur in eo. Sexta ergo eius unum
est, tertia duo, dimidia tria. Unum autem et duo et tria consummant eundem senarium. Cuius
perfectionem nobis sancta Scriptura commendat, in eo maxime quod Deus sex diebus perfecit
opera sua, 64, et sexto die factus est homo ad imaginem Dei 65. Et sexta aetate generis humani
Filius Dei venit 66, et factus est Filius hominis ut nos reformaret ad imaginem Dei 67. Ea quippe nunc
aetas agitur sive milleni anni singulis distribuantur aetatibus, sive in divinis Litteris memorabiles
atque insignes quasi articulos temporum vestigemus ut prima aetas inveniatur ab Adam usque ad
Noe, inde secunda usque ad Abraham, et deinceps sicut Matthaeus evangelista distinxit: ab
Abraham usque ad David, a David usque ad transmigrationem in Babyloniam 68, atque inde usque
ad Virginis partum. Quae tres aetates coniunctae illis duabus quinque faciunt. Proinde sextam
inchoavit nativitas Domini, quae nunc agitur usque ad occultum temporis finem. Hunc senarium
numerum quamdam temporis gerere figuram etiam in illa ratione tripartitae distributionis
agnoscimus, qua unum tempus computamus ante Legem, alterum sub Lege, tertium sub gratia 69.
In quo tempore sacramentum renovationis accipimus ut in fine temporis etiam resurrectione carnis
omni ex parte renovati ab universa non solum animi verum etiam corporis infirmitate sanemur 70.
Unde intellegitur illa mulier in typo Ecclesiae a Domino sanata et erecta quam curvaverat infirmitas
alligante satana 71. De talibus enim occultis hostibus plangit illa vox Psalmi: Curvaverunt animam
meam 72. Haec autem mulier decem et octo annos habebat in infirmitate, quod est ter seni 73.
Menses autem annorum decem et octo inveniuntur in numero solidi quadrati senarii, quod est
sexies seni et hoc sexies. Iuxta quippe est in eodem Evangelii loco arbor quoque illa ficulnea cuius
miseram sterilitatem etiam tertius annus arguebat. Sed ita pro illa intercessum est ut dimitteretur
illo anno, ut si fructum ferret, bene; sin aliter, excideretur 74. Nam et tres anni ad eamdem
tripartitam distributionem pertinent, et menses trium annorum quadratum senarium faciunt, quod
est sexies seni.

In anni cursu senarius numerus plurimum valet.
4. 8. Annus etiam unus si duodecim menses integri considerentur quos triceni dies complent (talem
quippe mensem veteres observaverunt quem circuitus lunaris ostendit), senario numero pollet.
Quod enim valent sex in primo ordine numerorum qui constat ex unis ut perveniatur ad decem, hoc
valent sexaginta in secundo ordine qui constat ex denis ut perveniatur ad centum. Sexagenarius
ergo numerus dierum sexta pars anni est. Proinde per senarium primi versus multiplicatur
tamquam senarius secundi versus et fiunt sexies sexageni, trecenti et sexaginta dies, qui sunt
integri duodecim menses. Sed quoniam sicut mensem circuitus lunae ostendit hominibus sic annus
circuitu solis animadversus est, restant autem quinque dies et quadrans diei ut sol impleat cursum
suum annumque concludat; quattuor enim quadrantes faciunt unum diem quem necesse est
intercalari excurso quadriennio quod bissextum vocant, ne temporum ordo turbetur. Etiam ipsos
quinque dies et quadrantem si consideremus, senarius numerus in eis plurimum valet; primo quia
sicut fieri solet ut a parte totum computetur, non sunt iam dies quinque sed potius sex ut quadrans
ille accipiatur pro die; deinde quia in ipsis quinque diebus sexta pars mensis est, ipse autem
quadrans sex horas habet; totus enim dies, id est cum sua nocte, viginti quattuor horae sunt
quarum pars quarta qui est quadrans diei sex horae inveniuntur. Ita in anni cursu senarius numerus
plurimum valet.

Senarius numerus in aedificatione Corporis Christi.
5. 9. Nec immerito in aedificatione Dominici corporis, in cuius figura templum a Iudaeis destructum
triduo se resuscitaturum esse dicebat, numerus ipse senarius pro anno positus intellegitur. Dixerunt
enim: Quadraginta et sex annis aedificatum est templum 75. Et quadragies sexies seni, fiunt ducenti
septuaginta sex. Qui numerus dierum complet novem menses et sex dies qui tamquam decem
menses parientibus feminis imputantur, non quia omnes ad sextum diem post nonum mensem
perveniunt, sed quia ipsa perfectio corporis Domini tot diebus ad partum perducta comperitur sicut
a maioribus traditum suscipiens Ecclesiae custodit auctoritas. Octavo enim kalendas aprilis
conceptus creditur quo et passus; ita monumento novo, quo sepultus est ubi nullus erat positus
mortuorum 76, nec ante nec postea congruit uterus Virginis quo conceptus est ubi nullus seminatus
est mortalium 77. Natus autem traditur octavo kalendas ianuarias; ab illo ergo die usque ad istum
computati ducenti septuaginta et sex reperiuntur dies, qui senarium numerum quadragies sexies
habet. Quo numero annorum templum aedificatum est 78, quia eo numero senariorum corpus
Domini perfectum est quod mortis passione destructum triduo resuscitavit. Dicebat enim hoc de
templo corporis sui 79, sicut evidentissimo et robustissimo Evangelii testimonio declaratur, quo ait:
Sicut fuit Ionas in ventre ceti tribus diebus et tribus noctibus, sic erit Filius hominis in corde terrae
tribus diebus et tribus noctibus 80.

65

