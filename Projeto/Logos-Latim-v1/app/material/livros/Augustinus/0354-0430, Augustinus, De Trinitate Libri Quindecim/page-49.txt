sapiens ministros collaborantes secum in opere bono, nec tamen eadem voluntate Deo servientes
sed ad carnalium cupiditatum suarum mercedem pervenire cupientes vel incommoda carnalia
devitantes; adhibuisset etiam iumenta si hoc exigeret illius operis implendi procuratio, quae utique
iumenta irrationalia essent animantia nec ideo moverent membra sub sarcinis quod aliquid de illo
bono opere cogitarent sed naturali appetitu suae voluptatis et devitatione molestiae; postremo
adhibuisset ipsa etiam corpora omni sensu carentia quae illi operi essent necessaria, frumentum
scilicet, vinum, oleum, vestem, nummum, codicem, et si qua huiusmodi. In his certe omnibus in illo
opere versantibus corporibus sive animatis sive inanimis quaecumque moverentur, attererentur,
repararentur, exterminarentur, reformarentur, alio atque alio modo locis et temporibus affecta
mutarentur - num alia esset istorum omnium visibilium et mutabilium factorum causa nisi illa
invisibilis et incommutabilis voluntas Dei per animam iustam, sicut sedem Sapientiae, cunctis
utens, et malis et irrationalibus animis et postremo corporibus, sive quae illis inspirarentur et
animarentur sive omni sensu carentibus, cum primitus uteretur ipsa bona anima et sancta quam
sibi ad pium et religiosum obsequium subdidisset?

Dei voluntas utitur omnibus rebus ad incommutabile arbitrium sapientiae suae.
4. 9. Quod ergo de uno sapiente quamvis adhuc corpus mortale gestante, quamvis ex parte
vidente 25, posuimus exempli gratia, hoc de aliqua domo ubi aliquorum talium societas est, hoc de
civitate vel etiam de orbe terrarum licet cogitare si penes sapientes sancteque ac perfecte Deo
subditos sit principatus et regimen rerum humanarum 26. Sed hoc quia nondum est (oportet enim
nos in hac peregrinatione prius mortaliter exerceri et per vires mansuetudinis et patientiae in
flagellis erudiri), illam ipsam supernam atque caelestem unde peregrinamur patriam cogitemus. Illic
enim Dei voluntas qui facit Angelos suos spiritus et ministros suos ignem ardentem 27, in spiritibus
summa pace atque amicitia copulatis et in unam voluntatem quodam spiritali caritatis igne conflatis
tamquam in excelsa et sancta et secreta sede praesidens velut in domo sua et in templo suo. Inde
se quibusdam ordinatissimis creaturae motibus primo spiritalibus deinde corporalibus per cuncta
diffundit et utitur omnibus ad incommutabile arbitrium sententiae suae, sive incorporeis sive
corporeis rebus, sive rationalibus sive irrationalibus spiritibus, sive bonis per eius gratiam sive malis
per propriam voluntatem. Sed quemadmodum corpora crassiora et inferiora per subtiliora et
potentiora quodam ordine reguntur, ita omnia corpora per spiritum vitae, et spiritus vitae
irrationalis per spiritum vitae rationalem, et spiritus vitae rationalis desertor atque peccator per
spiritum vitae rationalem pium et iustum, et ille per ipsum Deum, ac sic universa creatura per
Creatorem suum ex quo et per quem et in quo etiam condita atque instituta est 28; ac per hoc
voluntas Dei est prima et summa causa omnium corporalium specierum atque motionum. Nihil
enim fit visibiliter et sensibiliter quod non de interiore invisibili atque intellegibili aula summi
Imperatoris, aut iubeatur, aut permittatur secundum ineffabilem iustitiam praemiorum atque
poenarum, gratiarum et retributionum, in ista totius creaturae amplissima quadam immensaque
republica.

Effectus Dei in sacramentum Corporis Christi.
4. 10. Si ergo apostolus Paulus quamvis adhuc portaret sarcinam corporis quod corrumpitur et
aggravat animam 29, quamvis adhuc ex parte atque in aenigmate videret 30, optans dissolvi et esse
cum Christo 31 et in semetipso ingemiscens, adoptionem exspectans redemptionem corporis sui 32,
potuit tamen significando praedicare Dominum Iesum Christum 33, aliter per linguam suam, aliter
per epistulam, aliter per sacramentum corporis et sanguinis eius; nec linguam quippe eius nec
membranas et atramentum nec significantes sonos lingua editos nec signa litterarum conscripta
pelliculis corpus Christi et sanguinem dicimus, sed illud tantum quod ex fructibus terrae acceptum
et prece mystica consecratum rite sumimus ad salutem spiritalem in memoriam pro nobis
Dominicae passionis 34, quod cum per manus hominum ad illam visibilem speciem perducatur non
sanctificatur ut sit tam magnum sacramentum nisi operante invisibiliter Spiritu Dei, cum haec
omnia quae per corporales motus in illo opere fiunt Deus operetur movens primitus invisibilia
ministrorum sive animas hominum sive occultorum spirituum sibi subditas servitutes; quid mirum si
etiam in creatura caeli et terrae, maris et aeris, facit Deus quae vult sensibilia atque visibilia ad se
ipsum in eis sicut oportere ipse novit significandum et demonstrandum, non ipsa sua qua est
apparente substantia quae omnino incommutabilis est omnibusque spiritibus quos creavit interius
secretiusque sublimior?

Deus ipse operatur inusitata magnalia.
5. 11. Vi enim divina totam spiritalem corporalemque administrante creaturam, omnium annorum
certis diebus advocantur aquae maris et effunduntur super faciem terrae. Sed cum hoc orante

49

