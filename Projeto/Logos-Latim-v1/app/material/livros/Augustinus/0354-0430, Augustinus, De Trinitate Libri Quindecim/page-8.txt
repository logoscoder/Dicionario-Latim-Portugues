sufficit nobis 122. Sed nondum intellexerat eo quoque modo idipsum se potuisse dicere: "Domine,
ostende nobis te et sufficit nobis". Ut enim hoc intellegeret, responsum est ei a domino: Tanto
tempore vobiscum sum et non cognovistis me? Philippe, qui me vidit, vidit et Patrem 123. Sed quia
volebat eum ex fide vivere antequam illud posset videre, secutus est et ait: Non credis quia ego in
Patre et Pater in me 124? Quamdiu enim sumus in corpore, peregrinamur a Domino. Per fidem enim
ambulamus, non per speciem 125. Contemplatio quippe merces est fidei, cui mercedi per fidem
corda mundantur, sicut scriptum est: Mundans fide corda eorum 126. Probatur autem quod illi
contemplationi corda mundentur illa maxime sententia: Beati mundicordes quoniam ipsi Deum
videbunt 127. Et quia haec est vita aeterna, dicit Deus in Psalmo: Longitudinem dierum replebo eum,
et ostendam illi salutare meum 128. Sive ergo audiamus: "Ostende nobis Filium", sive audiamus:
Ostende nobis Patrem 129, tantundem valet quia neuter sine altero potest ostendi. Unum quippe
sunt, et ipse ait: Ego et Pater unum sumus 130. Denique propter ipsam inseparabilitatem sufficienter
aliquando nominatur vel Pater solus vel Filius solus adimpleturus nos laetitia cum vultu suo 131.

Spiritus solus sufficit ad beatitudinem nostram, quia separari a Patre et Filio
non potest.
8. 18. Nec inde separatur utriusque Spiritus, id est, Patris et Filii Spiritus. Qui Spiritus Sanctus
proprie dicitur: Spiritus veritatis quem hic mundus accipere non potest 132. Hoc est enim plenum
gaudium nostrum quo amplius non est, frui Trinitate Deo ad cuius imaginem facti sumus 133. Propter
hoc aliquando ita loquitur de Spiritu Sancto tamquam solus ipse sufficiat ad beatitudinem nostram;
et ideo solus sufficit quia separari a Patre et Filio non potest, sicut Pater solus sufficit quia separari
a Filio et Spiritu Sancto non potest, et Filius ideo sufficit solus quia separari a Patre et Spiritu Sancto
non potest. Quid enim sibi vult quod ait: Si diligitis me, mandata mea servate, et ego rogabo
Patrem, et alium advocatum dabit vobis ut vobiscum sit in aeternum, Spiritum veritatis quem hic
mundus accipere non potest 134, id est dilectores mundi? Animalis enim homo non percipit quae
sunt Spiritus Dei 135. Sed adhuc videri potest ideo dictum: Et ego rogabo Patrem, et alium
advocatum dabit vobis 136, quasi non sufficiat solus Filius. Illo autem loco ita de illo dictum est
tamquam solus omnino sufficiat: Cum venerit ille Spiritus veritatis, docebit vos omnem
veritatem 137. Numquid ergo separatur hinc Filius tamquam ipse non doceat omnem veritatem, aut
quasi hoc impleat Spiritus Sanctus quod minus potuit docere Filius? Dicant ergo, si placet, maiorem
esse Filio Spiritum Sanctum quem minorem illo solent dicere. An quia non dictum est: "Ipse solus",
aut: "Nemo, nisi ipse, vos docebit omnem veritatem"; ideo permittunt ut cum illo docere credatur et
Filius? Apostolus ergo separavit Filium ab sciendis his quae Dei sunt, ubi ait: Sic et quae Dei sunt
nemo scit nisi Spiritus Dei 138! ut iam isti perversi possint ex hoc dicere quod et Filium non doceat
quae Dei sunt nisi Spiritus Sanctus, tamquam maior minorem; cui Filius ipse tantum tribuit ut
diceret: Quia haec locutus sum vobis, tristitia cor vestrum implevit. Sed ego veritatem dico: Expedit
vobis ut ego eam; nam si non abiero, advocatus non veniet ad vos 139.

In una persona interdum intelleguntur omnes.
9. 18. Hoc autem dixit non propter inaequalitatem Verbi Dei et Spiritus Sancti, sed tamquam
impedimento esset praesentia Filii hominis apud eos quominus veniret ille qui minor non esset quia
non semetipsum exinanivit sicut Filius formam servi accipiens 140. Oportebat ergo ut auferretur ab
oculis eorum forma servi quam intuentes hoc solum esse Christum putabant quod videbant. Inde
est et illud quod ait: Si diligeretis me, gauderetis utique quoniam eo ad Patrem, quia Pater maior
me est 141, id est propterea me oportet ire ad Patrem quia dum me ita videtis, et ex hoc quod
videtis aestimatis minor sum Patre, atque ita circa creaturam susceptumque habitum occupati
aequalitatem quam cum Patre habeo non intellegitis. Inde est et illud: Noli me tangere; nondum
enim ascendi ad Patrem meum 142. Tactus enim tamquam finem facit notionis. Ideoque nolebat in
eo esse finem intenti cordis in se ut hoc quod videbatur tantummodo putaretur. Ascensio autem ad
Patrem erat ita videri sicut aequalis est Patri ut ibi esset finis visionis quae sufficit nobis. Aliquando
item de Filio solo dicitur quod ipse sufficiat et in eius visione merces tota promittitur dilectionis et
desiderii nostri. Sic enim ait: Qui habet mandata mea et custodit ea, ille est qui me diligit. Qui
autem me diligit, diligetur a Patre meo; et ego diligam eum et ostendam me ipsum illi 143. Numquid
hic quia non dixit: "Ostendam illi et Patrem", ideo separavit Patrem? Sed quia verum est: Ego et
Pater unum sumus 144, cum Pater ostenditur, et Filius ostenditur qui in illo est; et cum Filius
ostenditur, etiam Pater ostenditur qui in illo est. Sicut ergo cum ait: Et ostendam illi me ipsum,
intellegitur quia ostendit et Patrem, ita et in eo quod dicitur: Cum tradiderit regnum Deo et Patri 145,
intellegitur quia non adimit sibi. Quoniam cum perducet credentes ad contemplationem Dei et
Patris, profecto perducet ad contemplationem suam qui dixit: Et ostendam illi me ipsum. Et ideo
consequenter cum dixisset illi Iudas: Domine, quid factum est quia ostensurus es te nobis et non

8

