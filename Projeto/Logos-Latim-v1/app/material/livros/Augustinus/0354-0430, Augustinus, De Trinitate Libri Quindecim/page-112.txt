credamus; atque ita rem quam credimus et nondum novimus, ex parilitate rei quam novimus
diligamus? Quod utique non ita est. An quemadmodum diligimus in Domino Iesu Christo, quod
resurrexit a mortuis, quamvis inde neminem umquam resurrexisse viderimus, ita Trinitatem quam
non videmus, et qualem nullam umquam vidimus, possumus credendo diligere? Sed quid sit vivere
et quid sit mori, utique scimus; quia et vivimus et mortuos ac morientes aliquando vidimus atque
experti sumus. Quid est autem aliud resurgere, nisi reviviscere, id est, ex morte ad vitam 31 redire?
Cum ergo dicimus et credimus esse Trinitatem, novimus quid sit Trinitas, quia novimus quid sint
tria; sed hoc non diligimus. Nam id ubi volumus, facile habemus, ut alia omittam, vel micando
digitis tribus. An vero diligimus, non quod omnis trinitas, sed quod Trinitas, Deus? Hoc ergo
diligimus in Trinitate, quod Deus est. Sed Deum nullum alium vidimus, aut novimus, quia unus est
Deus 32, ille solus quem nondum vidimus, et credendo diligimus. Sed ex qua rerum notarum
similitudine vel comparatione credamus, quo etiam nondum notum Deum diligamus 33, hoc
quaeritur.

De vera dilectione per quam ad cognitionem Trinitatis pervenitur.
6. 9. Redi ergo mecum, et consideremus cur diligamus Apostolum. Numquidnam propter humanam
speciem, quam notissimam habemus, eo quod credimus eum hominem fuisse? Non utique; alioquin
nunc non est quem diligamus, quandoquidem homo ille iam non est; anima enim eius a corpore
separata est. Sed id quod in illo amamus, etiam nunc vivere credimus; amamus enim animum
iustum. Ex qua ergo generali aut speciali regula, nisi quia scimus et quid sit animus, et quid sit
iustus? Et animus quidem quid sit, non incongrue nos dicimus ideo nosse, quia et nos habemus
animum. Neque enim umquam oculis vidimus, et ex similitudine visorum plurium notionem
generalem specialemve percepimus; sed potius, ut dixi, quia et nos habemus. Quid enim tam
intime scitur, seque ipsum esse sentit, quam id quo etiam cetera sentiuntur, id est, ipse animus?
Nam et motus corporum, quibus praeter nos alios vivere sentimus, ex nostra similitudine
agnoscimus; quia et nos ita movemus corpus vivendo, sicut illa corpora moveri advertimus. Neque
enim cum corpus vivum movetur, aperitur ut ulla via oculis nostris ad videndum animum, rem quae
oculis videri non potest; sed illi moli aliquid inesse sentimus, quale nobis inest ad movendam
similiter molem nostram, quod est vita et anima. Neque quasi humanae prudentiae rationisque
proprium est. Et bestiae quippe sentiunt vivere, non tantum se ipsas, sed etiam invicem atque
alterutrum, et nos ipsos. Nec animas nostras vident, sed ex motibus corporis, idque statim et
facillime quadam conspiratione naturali. Animum igitur cuiuslibet ex nostro novimus, et ex nostro
credimus quem non novimus. Non enim tantum sentimus animum, sed etiam scire possumus quid
sit animus consideratione nostri; habemus enim animum. Sed quid sit iustus, unde novimus?
Dixeramus enim Apostolum nos non alia causa diligere, nisi quod sit iustus animus. Novimus ergo
et quid sit iustus, sicut et quid sit animus. Sed quid sit animus, ut dictum est, novimus ex nobis;
inest enim animus nobis. Quid autem sit iustus unde novimus, si iusti non sumus? Quod si nemo
novit quid sit iustus nisi qui iustus est, nemo diligit iustum nisi iustus; non enim potest diligere
quem iustum esse credit, ob hoc ipsum, quia iustum esse credit, si quid sit iustus ignorat;
secundum quod superius demonstravimus, neminem diligere quod credit et non videt, nisi ex aliqua
regula notitiae generalis sive specialis. Ac per hoc si non diligit iustum nisi iustus, quomodo volet
quisque iustus esse qui nondum est? Non enim vult quisquam esse quod non diligit. Ut autem sit
iustus qui nondum est, volet utique iustus esse; ut autem velit, diligit iustum. Diligit ergo iustum et
qui nondum iustus est. Diligere autem iustum non potest, si quid sit iustus ignorat. Proinde novit
quid sit iustus, etiam qui nondum est. Ubi ergo novit? Num oculis vidit aut ullum corpus iustum,
velut album, aut nigrum, aut quadrum, aut rotundum? Quis hoc dixerit? At oculis non vidit nisi
corpora; iustus autem in homine non est nisi animus, et cum homo iustus dicitur, ex animo dicitur,
non ex corpore. Est enim quaedam pulchritudo animi iustitia, qua pulchri sunt homines, plerique
etiam qui corpore distorti atque deformes sunt. Sicut autem animus non videtur oculis, ita nec
pulchritudo eius. Ubi ergo novit quid sit iustus qui nondum est atque ut sit diligit iustum? An signa
quaedam per motum corporis emicant quibus ille aut ille homo esse iustus apparet? Sed unde novit
illa signa esse animi iusti, nesciens quid omnino sit iustus? Novit ergo. Sed ubi novimus quid sit
iustus, etiam cum iusti nondum sumus? Si extra quam nos novimus, in corpore aliquo novimus. Sed
non est ista res corporis. In nobis igitur novimus quid sit iustus. Non enim alibi hoc invenio, cum
quaero ut hoc eloquar, nisi apud me ipsum; et si interrogem alium quid sit iustus, apud se ipsum
quaerit quid respondeat; et quisquis hinc verum respondere potuit, apud se ipsum quid responderet
invenit. Et Carthaginem quidem cum eloqui volo, apud me ipsum quaero ut eloquar, et apud me
ipsum invenio phantasiam Carthaginis 34; sed eam per corpus accepi, id est per corporis sensum,
quoniam praesens in ea corpore fui et eam vidi atque sensi, memoriaque retinui, ut apud me
invenirem de illa verbum, cum eam vellem dicere. Ipsa enim phantasia eius in memoria mea
verbum eius, non sonus iste trisyllabus cum Carthago nominatur, vel etiam tacite nomen ipsum per
spatia temporum cogitatur; sed illud quod in animo meo cerno, cum hoc trisyllabum voce profero,
vel antequam proferam. Sic et Alexandriam cum eloqui volo, quam numquam vidi, praesto est apud
me phantasma eius. Cum enim a multis audissem et credidissem magnam esse illam urbem, sicut

112

