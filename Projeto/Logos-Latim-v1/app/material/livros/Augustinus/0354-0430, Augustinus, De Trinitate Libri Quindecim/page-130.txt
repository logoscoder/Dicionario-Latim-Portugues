sensarum imagines secernere a se non potest, ut se solam videat. Cohaeserunt enim mirabiliter
glutino amoris. Et haec est eis immunditia, quoniam dum se solam nititur cogitare, hoc se putat
esse sine quo se non potest cogitare. Cum igitur ei praecipitur ut se ipsam cognoscat, non se
tamquam sibi detracta sit quaerat; sed id quod sibi addidit detrahat 25. Interior est enim ipsa, non
solum quam ista sensibilia quae manifeste foris sunt, sed etiam quam imagines eorum, quae in
parte quadam sunt animae, quam habent et bestiae, quamvis intellegentia careant, quae mentis
est propria. Cum ergo sit mens interior, quodam modo exit a semetipsa, cum in haec quasi vestigia
multarum intentionum exserit amoris affectum. Quae vestigia tamquam imprimuntur memoriae,
quando haec quae foris sunt corporalia sentiuntur, ut etiam cum absunt ista, praesto sint tamen
imagines eorum cogitantibus. Cognoscat ergo semetipsam 26, nec quasi absentem se quaerat, sed
intentionem voluntatis qua per alia vagabatur statuat in se ipsa et se cogitet. Ita videbit quod
numquam se non amaverit, numquam nescierit; sed aliud secum amando cum eo se confudit et
concrevit quodam modo; atque ita dum sicut unum diversa complectitur, unum putavit esse quae
diversa sunt.

Mens eo ipso se cognoscit quo intellegit praeceptum se cognoscendi.
9. 12. Non itaque velut absentem se quaerat cernere, sed praesentem se curet discernere. Nec se
quasi non norit cognoscat, sed ab eo quod alterum novit dignoscat 27. Ipsum enim quod audit:
Cognosce te ipsam 28, quomodo agere curabit, si nescit, aut quid sit: Cognosce; aut quid sit: Te
ipsam? Si autem utrumque novit, novit et se ipsam; quia non ita dicitur menti: Cognosce te ipsam,
sicut dicitur: "Cognosce Cherubim et Seraphim"; de absentibus enim illis credimus, secundum quod
caelestes quaedam potestates esse praedicantur. Neque sicut dicitur: "Cognosce voluntatem illius
hominis", quae nobis nec ad sentiendum ullo modo, nec ad intellegendum praesto est, nisi
corporalibus signis editis; et hoc ita, ut magis credamus, quam intellegamus 29. Neque ita ut dicitur
homini: "Vide faciem tuam"; quod nisi in speculo fieri non potest. Nam et ipsa nostra facies absens
ab aspectu nostro est, quia non ibi est quo ille dirigi potest. Sed cum dicitur menti: Cognosce te
ipsam 30, eo ictu quo intellegit quod dictum est: Te ipsam, cognoscit se ipsam; nec ob aliud, quam
eo quod sibi praesens est. Si autem quod dictum est non intellegit, non utique facit. Hoc igitur ei
praecipitur ut faciat, quod cum praeceptum ipsum intellegit facit.

Mens omnis de seipsa tria certo scit, intellegere, esse et vivere.
10. 13. Non ergo adiungat aliud ad id quod se ipsam cognoscit, cum audit ut se ipsam cognoscat.
Certe enim novit sibi dici, sibi scilicet quae est, et vivit, et intellegit. Sed est et cadaver, vivit et
pecus; intellegit autem nec cadaver, nec pecus. Sic ergo se esse et vivere scit ,quomodo est et
vivit, intellegentia. Cum ergo, verbi gratia, mens aerem se putat, aerem intellegere putat, se tamen
intellegere scit; aerem autem se esse non scit, sed putat. Secernat quod se putat, cernat quod scit;
hoc ei remaneat, unde ne illi quidem dubitaverunt, qui aliud atque aliud corpus esse mentem
putaverunt 31. Neque enim omnis mens aerem se esse existimat, sed aliae ignem, aliae cerebrum,
aliaeque aliud corpus, et aliud aliae, sicut supra commemoravi; omnes tamen se intellegere
noverunt, et esse et vivere; sed intellegere ad quod intellegunt referunt 32, esse autem et vivere ad
se ipsas. Et nulli est dubium, nec quemquam intellegere qui non vivat, nec quemquam vivere qui
non sit. Ergo consequenter et esse et vivere id quod intellegit, non sicuti est cadaver quod non
vivit, nec sicut vivit anima quae non intellegit, sed proprio quodam eodemque praestantiore modo.
Item velle se sciunt, neque hoc posse quemquam qui non sit et qui non vivat, pariter sciunt;
itemque ipsam voluntatem referunt ad aliquid, quod ea voluntate volunt. Meminisse etiam se
sciunt; simulque sciunt quod nemo meminisset, nisi esset ac viveret; sed et ipsam memoriam
referimus ad aliquid, quod ea meminimus. Duobus igitur horum trium, memoria et intellegentia,
multarum rerum notitia atque scientia continetur; voluntas autem adest, per quam fruamur eis vel
utamur. Fruimur enim cognitis, in quibus voluntas ipsis propter se ipsa delectata conquiescit;
utimur vero eis quae ad aliud referimus quo fruendum est. Nec est alia vita hominum vitiosa atque
culpabilis, quam male utens et male fruens. De qua re non est nunc disserendi locus.

Qui dubitat, vivit.
10. 14. Sed quoniam de natura mentis agitur, removeamus a consideratione nostra omnes notitias
quae capiuntur extrinsecus per sensus corporis; et ea quae posuimus, omnes mentes de se ipsis
nosse certasque esse, diligentius attendamus. Utrum enim aeris sit vis vivendi, reminiscendi,
intellegendi, volendi, cogitandi, sciendi, iudicandi; an ignis, an cerebri, an sanguinis, an atomorum,
an praeter usitata quattuor elementa quinti nescio cuius corporis, an ipsius carnis nostrae compago
vel temperamentum haec efficere valeat, dubitaverunt homines; et alius hoc, alius illud affirmare
conatus est. Vivere se tamen et meminisse, et intellegere, et velle, et cogitare, et scire, et iudicare

130

