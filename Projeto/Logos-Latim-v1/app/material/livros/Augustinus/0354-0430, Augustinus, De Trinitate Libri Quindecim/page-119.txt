Mens et amor.
2. 2. Quae cum ita sint 13, attendamus ista tria, quae invenisse nobis videmur. Nondum de supernis
loquimur, nondum de Deo Patre et Filio et Spiritu Sancto; sed de hac impari imagine, attamen
imagine, id est homine; familiarius enim eam et facilius fortassis intuetur nostrae mentis infirmitas.
Ecce ego qui hoc quaero, cum aliquid amo tria sunt: ego, et quod amo, et ipse amor. Non enim amo
amorem, nisi amantem amem; nam non est amor, ubi nihil amatur. Tria ergo sunt: amans, et quod
amatur, et amor. Quid, si non amem nisi me ipsum? Nonne duo erunt: quod amo, et amor? Amans
enim et quod amatur, hoc idem est, quando se ipse amat; sicut amare et amari, eodem modo
idipsum est cum se quisque amat. Eadem quippe res bis dicitur, cum dicitur: "Amat se", et: "amatur
a se". Tunc non est aliud atque aliud, amare et amari; sicut non est alius atque alius, amans et
amatus. At vero amor, et quod amatur, etiam sic duo sunt. Non enim quisquis se amat amor est nisi
cum amatur ipse amor. Aliud est autem amare se, aliud amare amorem suum. Non enim amatur
amor, nisi iam aliquid amans; quia ubi nihil amatur, nullus est amor. Duo ergo sunt, cum se quisque
amat: amor, et quod amatur. Tunc enim amans et quod amatur unum est. Unde videtur non esse
consequens ut ubicumque amor fuerit, iam tria intellegatur. Auferamus enim ab hac consideratione
cetera quae multa sunt, quibus homo constat 14; atque ut haec quae nunc requirimus, quantum in
his rebus possumus, liquido reperiamus, de sola mente tractemus. Mens igitur cum amat se ipsam,
duo quaedam ostendit: mentem, et amorem. Quid est autem amare se, nisi praesto sibi esse velle
ad fruendum se? Et cum tantum se vult esse, quantum est, par menti voluntas est, et amanti amor
aequalis. Et si aliqua substantia est amor, non est utique corpus, sed spiritus; nec mens corpus, sed
spiritus est. Neque tamen amor et mens duo spiritus, sed unus spiritus; nec essentiae duae, sed
una; et tamen duo quaedam unum sunt: amans, et amor; sive sic dicas: "quod amatur, et amor". Et
haec quidem duo relative ad invicem dicuntur. Amans quippe ad amorem refertur, et amor ad
amantem. Amans enim aliquo amore amat, et amor alicuius amantis est. Mens vero et spiritus non
relative dicuntur, sed essentiam demonstrant. Non enim quia mens et spiritus alicuius hominis est,
ideo mens et spiritus est. Retracto enim eo quod homo est, quod adiuncto corpore dicitur; retracto
ergo corpore, mens et spiritus manet. Retracto autem amante, nullus est amor; et retracto amore,
nullus est amans. Ideoque quantum ad invicem referuntur, duo sunt: quod autem ad se ipsa
dicuntur, et singula spiritus, et simul utrumque unus spiritus; et singula mens, et simul utrumque
una mens. Ubi ergo trinitas? Attendamus quantum possumus, et invocemus lucem sempiternam, ut
illuminet tenebras nostras, et videamus in nobis quantum sinimur, imaginem Dei 15.

Mens et notitia.
3. 3. Mens enim amare se ipsam non potest, nisi etiam noverit se. Nam quomodo amat quod
nescit? Aut si quisquam dicit ex notitia generali vel speciali mentem credere se esse talem, quales
alias experta est, et ideo amare semetipsam, insipientissime loquitur. Unde enim mens aliquam
mentem novit, si se non novit? Neque enim ut oculus corporis videt alios oculos, et se non videt; ita
mens novit alias mentes, et ignorat semetipsam 16. Per oculos enim corporis corpora videmus, quia
radios qui per eos emicant et quidquid cernimus tangunt 17, refringere ac retorquere in ipsos non
possumus, nisi cum specula intuemur 18. Quod subtilissime obscurissimeque disseritur, donec
apertissime demonstretur, vel ita se rem habere, vel non ita 19. Sed quoquo modo se habeat vis qua
per oculos cernimus, ipsam certe vim, sive sint radii, sive aliud aliquid, oculis cernere non valemus;
sed mente quaerimus, et si fieri potest, etiam hoc mente comprehendimus. Mens ergo ipsa sicut
corporearum rerum notitias per sensus corporis colligit, sic incorporearum per semetipsam. Ergo et
se ipsam per se ipsam novit, quoniam est incorporea 20. Nam si non se novit, non se amat.

Mens, amor et notitia eius tria quaedam sunt et haec tria unum sunt et cum
perfecta sunt aequalia sunt.
4. 4. Sicut autem duo quaedam sunt, mens et amor eius, cum se amat; ita quaedam duo sunt,
mens et notitia eius, cum se novit. Ipsa igitur mens et amor et notitia eius tria quaedam sunt, et
haec tria unum sunt, et cum perfecta sunt, aequalia sunt. Si enim minus se amat quam est, ut verbi
gratia, tantum se amet hominis mens, quantum amandum est corpus hominis, cum plus sit ipsa
quam corpus; peccat, et non est perfectus amor eius. Item si amplius se amet quam est, velut si
tantum se amet, quantum amandus est Deus, cum incomparabiliter minus sit ipsa quam Deus;
etiam sic nimio peccat, et non perfectum habet amorem sui. Maiore autem perversitate et
iniquitate peccat, cum corpus tantum amat, quantum amandus est Deus. Item notitia si minor est,
quam est illud quod noscitur, et plene nosci potest, perfecta non est. Si autem maior est, iam
superior est natura quae novit, quam illa quae nota est, sicut maior est notitia corporis, quam
ipsum corpus quod ea notitia notum est. Illa enim vita quaedam est in ratione cognoscentis; corpus
autem non est vita. Et vita quaelibet quolibet corpore maior est, non mole, sed vi. Mens vero cum

119

