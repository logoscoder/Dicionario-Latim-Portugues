quo possit mente cerni essentia veritatis, sine ulla mole, sine ulla mutabilitate. Nunc itaque in
quantum ipse adiuvat Creator mire misericors attendamus haec quae modo interiore quam
superiora tractabimus, cum sint eadem, servata illa regula ut quod intellectui nostro nondum
eluxerit a firmitate fidei non dimittatur.

In Trinitate non sunt maius aliquid duae aut tres Personae quam una earum.
1. 2. Dicimus enim non esse in hac Trinitate maius aliquid duas aut tres Personas quam unam
earum; quod non capit consuetudo carnalis 5, non ob aliud, nisi quia vera quae creata sunt sentit ut
potest; veritatem autem ipsam qua creata sunt non potest intueri; nam si posset, nullo modo esset
lux ista corporea manifestior quam hoc quod diximus. In substantia quippe veritatis, quoniam sola
vere est, non est maior aliqua, nisi quae verius est. Quidquid autem intellegibile atque
incommutabile est, non aliud alio verius est, quia aeque incommutabiliter aeternum est; nec quod
ibi magnum dicitur, aliunde magnum est, quam eo quo vere est. Quapropter ubi magnitudo ipsa
veritas est, quidquid plus habet magnitudinis, necesse est plus habeat veritatis; quidquid ergo plus
veritatis non habet, non habet etiam plus magnitudinis. Porro, quidquid plus habet veritatis,
profecto verius est, sicut maius est quod plus habet magnitudinis; hoc ergo ibi est maius quod
verius. Non autem verius est Pater et Filius simul, quam singulus Pater, aut singulus Filius. Non
igitur maius aliquid utrumque simul, quam singulum eorum. Et quoniam aeque vere est etiam
Spiritus Sanctus, nec Pater et Filius simul maius aliquid est quam ipse, quia nec verius. Pater
quoque et Spiritus Sanctus simul, quoniam veritate non superant Filium; non enim verius sunt, nec
magnitudine superant. Atque ita Filius et Spiritus Sanctus simul tam magnum aliquid sunt quam
Pater solus, quia tam vere sunt. Sic et ipsa Trinitas tam magnum est, quam unaquaeque ibi
Persona. Non enim ibi maior est, quae verior non est, ubi est ipsa veritas magnitudo. Quia in
essentia veritatis, hoc est verum esse quod est esse; et hoc est esse quod est magnum esse; hoc
ergo magnum esse, quod verum esse. Quod igitur ibi aeque verum est, etiam aeque magnum sit
necesse est.

Deus Veritas.
2. 3. In corporibus autem fieri potest ut aeque verum sit hoc aurum atque illud, sed maius hoc sit
quam illud, quia non eadem ibi est magnitudo quae veritas; aliudque illi est aurum esse, aliud
magnum esse. Sic et in animi natura, secundum quod dicitur magnus animus, non secundum hoc
dicitur verus animus. Animum enim verum habet etiam qui non est magnanimus; quandoquidem
corporis et animi essentia, non est ipsius veritatis essentia, sicuti est Trinitas, Deus unus, solus,
magnus, verus, verax, veritas. Quem si cogitare conamur, quantum sinit et donat, nullus cogitetur
per locorum spatia contactus aut complexus, quasi trium corporum; nulla compago iuncturae, sicut
tricorporem Geryonem fabulae ferunt 6; sed quidquid animo tale occurrerit, ut maius sit in tribus
quam in singulis, minusque in uno quam in duobus, sine ulla dubitatione respuatur; ita enim
respuitur omne corporeum. In spiritalibus autem omne mutabile quod occurrerit, non putetur Deus.
Non enim parvae notitiae pars est, cum de profundo isto in illam summitatem respiramus, si
antequam scire possimus quid sit Deus, possumus iam scire quid non sit. Non est enim certe nec
terra, nec caelum, nec quasi terra et caelum, nec tale aliquid quale videmus in caelo, nec quidquid
tale non videmus et est fortassis in caelo. Nec si augeas imaginatione cogitationis lucem solis,
quantum potes, sive quo sit maior, sive quo sit clarior, millies tantum, aut innumerabiliter, neque
hoc est Deus. Nec sicut cogitantur Angeli mundi spiritus caelestia corpora inspirantes, atque ad
arbitrium quo serviunt Deo mutantes atque versantes 7, neque si omnes, cum sint milia millium 8, in
unum collati unus fiant, nec tale aliquid Deus est. Nec si eosdem spiritus sine corporibus cogites,
quod quidem carnali cogitationi difficillimum est. Ecce vide, si potes, o anima praegravata corpore
quod corrumpitur 9, et onusta terrenis cogitationibus multis et variis; ecce vide, si potes: Deus
veritas est. Hoc enim scriptum est: Quoniam Deus lux est 10; non quomodo isti oculi vident, sed
quomodo videt cor, cum audit: Veritas est. Noli quaerere quid sit veritas; statim enim se opponent
caligines imaginum corporalium et nubila phantasmatum, et perturbabunt serenitatem, quae primo
ictu diluxit tibi, cum dicerem: Veritas. Ecce in ipso primo ictu quo velut coruscatione perstringeris,
cum dicitur: Veritas, mane si potes; sed non potes. Relaberis in ista solita atque terrena. Quo
tandem pondere, quaeso, relaberis nisi sordium contractarum cupiditatis visco et peregrinationis
erroribus 11?

Deus summum Bonum.
3. 4. Ecce iterum vide, si potes. Non amas certe nisi bonum, quia bona est terra altitudine montium
et temperamento collium et planitie camporum, et bonum praedium amoenum ac fertile, et bona
domus paribus membris disposita et ampla et lucida, et bona animalia animata corpora, et bonus

109

