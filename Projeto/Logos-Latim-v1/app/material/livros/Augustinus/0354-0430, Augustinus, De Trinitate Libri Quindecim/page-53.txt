et constituam te in via hac qua ingredieris 74. Sic non solum in dictis verum etiam in factis Dei
persona significanda imponitur Prophetae ut eam gerat in ministerio prophetiae, sicut eius
personam gerebat qui vestimentum suum divisit in duodecim partes et ex eis decem servo regis
Salomonis dedit regi futuro Israel 75; aliquando etiam res quae non erat quod propheta et erat iam
in terrenis rebus in huiusmodi significationem assumpta est, sicut somnio viso evigilans Iacob fecit
de lapide quem dormiens habebat ad caput 76; aliquando ad hoc fit eadem species vel aliquantum
mansura, sicut potuit serpens ille aeneus exaltatus in heremo, sicut possunt et litterae 77; vel
peracto ministerio transitura sicut panis ad hoc factus in accipiendo sacramento consumitur.

Non omnia quae nobis a Deo annuntiantur, stuporem tamquam mira habere
possunt.
10. 20. Sed quia haec hominibus nota sunt quippe quia per homines fiunt, honorem tamquam
religiosa possunt habere, stuporem tamquam mira non possunt. Itaque illa quae per Angelos fiunt
quo difficiliora et ignotiora eo mirabiliora sunt nobis, illis autem tamquam suae actiones notae
atque faciles. Loquitur ex persona Dei angelus homini dicens: Ego sum Deus Abraham et Deus
Isaac et Deus Iacob 78, cum Scriptura praedixisset: Visus est ei Angelus Domini 79; loquitur et homo
ex persona Dei dicens: Audi populus meus et loquar, Israel, et testificabor tibi: Deus, Deus tuus
sum ego 80. Assumpta est virga ad significationem et in serpentem angelica facultate mutata est 81;
quae facultas cum desit homini, assumptus est tamen et ab homine lapis ad talem aliquam
significationem 82. Inter factum angeli et factum hominis plurimum distat. Illud et mirandum est et
intellegendum, hoc autem tantummodo intellegendum. Quod ex utroque intellegitur fortassis unum
est, at illa ex quibus intellegitur diversa sunt, tamquam si Domini nomen et auro et atramento
scribatur. Illud est pretiosius, illud vilius; quod tamen utroque significatur idipsum est. Et quamvis
idem significaverit serpens ex virga Moysi, quod lapis Iacob, melius tamen aliquid lapis Iacob quam
serpentes magorum 83. Nam sicut unctio lapidis Christum in carne in qua unctus est oleo
exsultationis prae participibus suis 84, ita virga Moysi conversa in serpentem 85, ipsum Christum
factum obedientem usque ad mortem crucis 86. Unde ait: Sicut exaltavit Moyses serpentem in
heremo, sic oportet exaltari Filium hominis ut omnis qui credit in eum non pereat sed habeat vitam
aeternam 87, sicut intuentes illum serpentem exaltatum in heremo serpentium morsibus non
peribant 88. Vetus enim homo noster confixus est cruci cum illo ut evacuetur corpus peccati 89. Per
serpentem autem mors intellegitur quae facta est a serpente in paradiso modo locutionis per
efficientem id quod efficitur demonstrante 90. Ergo virga in serpentem 91, Christus in mortem, et
serpens rursus in virgam, Christus in resurrectionem totus cum corpore suo quod est Ecclesia 92,
quod in fine temporis erit quem serpentis cauda significat quam Moyses tenuit ut redigeretur in
virgam 93. Serpentes autem magorum tamquam mortui saeculi nisi credentes in Christum tamquam
devorati in corpus eius intraverint resurgere in illo non poterunt 94. Lapis ergo Iacob, ut dixi, melius
aliquid significavit quam serpentes magorum 95; at enim factum magorum multo mirabilius. Verum
haec ita non praeiudicant rebus intellegendis tamquam si hominis nomen scribatur auro et Dei
atramento.

Quemadmodum haec faciant Angeli comprehendere non valet Augustinus.
10. 21. Illas etiam nubes et ignes quomodo fecerint vel assumpserint Angeli ad significandum quod
annuntiabant etiam si Dominus vel Spiritus Sanctus illis corporalibus formis ostendebatur, quis
novit hominum? Sicut infantes non noverunt quod in altari ponitur et peracta pietatis celebratione
consumitur unde vel quomodo conficiatur, unde in usum religionis assumatur. Et si numquam
discant experimento vel suo vel aliorum et numquam illam speciem rerum videant nisi inter
celebrationem sacramentorum cum offertur et datur, dicaturque illis auctoritate gravissima cuius
corpus et sanguis sit, nihil aliud credent nisi omnino in illa specie Dominum oculis apparuisse
mortalium et de latere tali percusso liquorem illum omnino fluxisse 96. Mihi autem utile est ut
meminerim virium mearum, fratresque meos admoneam ut meminerint suarum, ne ultra quam
tutum est humana progrediatur infirmitas. Quemadmodum enim haec faciant Angeli vel potius
Deus quemadmodum haec faciat per Angelos suos 97, et quantum fieri velit etiam per angelos
malos sive sinendo sive iubendo sive cogendo ex occulta sede altissimi imperii sui, nec oculorum
acie penetrare nec fiducia rationis enucleare nec provectu mentis comprehendere valeo ut tam
certus hinc loquar ad omnia quae requiri de his rebus possunt quam si essem angelus aut propheta
aut apostolus. Cogitationes enim mortalium timidae, et incertae providentiae nostrae. Corpus enim
quod corrumpitur aggravat animam, et deprimit terrena inhabitatio sensum multa cogitantem. Et
difficile aestimamus quae in terra sunt, et quae in prospectu sunt invenimus cum labore. Quae in
caelis sunt autem quis investigavit? 98 Sed quia sequitur et dicit: Sensum vero tuum quis scit nisi tu
dederis sapientiam et miseris Spiritum Sanctum tuum de altissimis? 99 quae in caelis sunt quidem,

53

