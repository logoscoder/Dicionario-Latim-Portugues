non investigamus quo rerum genere et corpora angelica secundum propriam dignitatem et eorum
quaedam corporalis actio continetur; secundum Spiritum tamen Dei missum nobis de altissimis et
impertitam eius gratiam mentibus nostris audeo fiducialiter dicere nec Deum Patrem nec Verbum
eius nec Spiritum eius, quod Deus unus est 100, per id quod est atque idipsum est ullo modo esse
mutabilem ac per hoc multo minus visibilem. Quoniam sunt quaedam quamvis mutabilia non tamen
visibilia, sicut nostrae cogitationes et memoriae et voluntates et omnis incorporea creatura; visibile
autem quidquam non est quod non sit mutabile.

Essentia Dei nullo modo potest ipsa per semetipsam esse visibilis.
11. 21. Quapropter substantia vel si melius dicitur essentia Dei, ubi pro nostro modulo ex
quantulacumque particula intellegimus Patrem et Filium et Spiritum Sanctum, quandoquidem nullo
modo mutabilis est, nullo modo potest ipsa per semetipsam esse visibilis.

Omnia quae Patribus visa sunt per Angelos facta.
11. 22. Proinde illa omnia quae Patribus visa sunt cum Deus illis secundum suam dispensationem
temporibus congruam praesentaretur per creaturam facta esse manifestum est. Et si nos latet
quomodo ea ministris Angelis fecerit, per Angelos tamen esse facta non ex nostro sensu dicimus ne
cuiquam videamur plus sapere praeter quam oportet sapere, sed sapimus ad temperantiam sicut
Deus nobis partitus est mensuram fidei 101, et credimus propter quod et loquimur 102. Exstat enim
auctoritas divinarum Scripturarum unde mens nostra deviare non debet, nec relicto solidamento
divini eloquii per suspicionum suarum abrupta praecipitari ubi nec sensus corporis regit nec
perspicua ratio veritatis elucet. Apertissime quippe scriptum est in Epistula ad Hebraeos, cum
dispensatio Novi Testamenti a dispensatione Veteris Testamenti secundum congruentiam
saeculorum ac temporum distingueretur, non tantum illa visibilia sed ipsum etiam sermonem per
Angelos factum. Sic enim dicit: Ad quem autem Angelorum dixit aliquando: Sede ad dexteram
meam donec ponam inimicos tuos scabellum pedum tuorum? Nonne omnes sunt ministri spiritus
ad ministrationem missi propter eos qui futuri sunt haereditate possidere salutem 103? Hinc ostendit
illa omnia non solum per Angelos, facta sed etiam propter nos facta, id est populum Dei cui
promittitur haereditas vitae aeternae 104. Sicut ad Corinthios etiam scriptum est: Omnia autem haec
in figura contingebant illis; scripta sunt autem ad correptionem nostram in quos finis saeculorum
obvenit 105. Deinde quia tunc per Angelos nunc autem per Filium sermo factus est, consequenter
aperteque demonstrans: Propterea, inquit, abundantius debemus attendere nos ea quae audivimus
ne forte defluamus. Si enim qui per Angelos dictus sermo factus est firmus, et omnis praevaricatio
et inobedientia iustam accepit mercedis retributionem, quomodo nos effugiemus tantam
neglegentes salutem 106? Et quasi quaereres quam salutem, ut ostenderet se de Novo Testamento
iam dicere, id est sermonem qui non per Angelos, sed per Dominum factus est: Quae cum initium
accepisset, inquit, ut enarraretur per Dominum, ab his qui audierunt in nos confirmata est,
contestante Deo signis et portentis et variis virtutibus et Spiritus Sancti divisionibus secundum
suam voluntatem 107.

Deus loquitur per Angelos.
11. 23. "Sed", ait aliquis, "cur ergo scriptum est: Dixit Dominus ad Moysen, et non potius: Dixit
Angelus ad Moysen"? Quia cum verba iudicis praeco pronuntiat, non scribitur in gestis: "Ille praeco
dixit", sed: "Ille iudex". Sic etiam loquente Propheta sancto etsi dicamus: "Propheta dixit", nihil aliud
quam Dominum dixisse intellegi volumus. Et si dicamus: Dominus dixit, Prophetam non
subtrahimus, sed quis per eum dixerit admonemus. Et illa quidem Scriptura saepe aperit Angelum
esse Domini quo loquente identidem dicitur: Dominus dixit, sicut iam demonstravimus 108. Sed
propter eos qui cum Scriptura illic Angelum nominat ipsum per se ipsum Filium Dei volunt intellegi
quia propter annuntiationem paternae ac suae voluntatis a propheta dictus est Angelus, propterea
volui ex hac epistula manifestius testimonium dare ubi non dictum est: "per Angelum", sed: Per
Angelos 109.

Dominus apparuit Moysi per Angelum.
11. 24. Nam et Stephanus in Actibus Apostolorum eo more narrat haec quo etiam in veteribus
Libris 110 conscripta sunt: Viri fratres et patres, audite, inquit: Deus gloriae apparuit Abrahae patri
nostro, cum esset in Mesopotamia 111. Ne quis autem arbitraretur tunc Deum gloriae per id quod in
se ipso est cuiusquam oculis apparuisse mortalium, in consequentibus dicit quod Moysi Angelus
apparuerit. Fugit, inquit, Moyses in verbo isto, et factus est inquilinus in terra Madian ubi genuit

54

