10. 15. Recte ergo quaeritur, utrum omnis notitia verbum, an tantum amata notitia. Novimus enim
et ea quae odimus; sed nec concepta, nec parta dicenda sunt animo, quae nobis displicent. Non
enim omnia quae quoquo modo tangunt, concipiuntur, ut tantum nota sint, non tamen verba
dicantur; ista de quibus nunc agimus. Aliter enim dicuntur verba quae spatia temporum syllabis
tenent, sive pronuntientur, sive cogitentur; aliter omne quod notum est, verbum dicitur animo
impressum, quamdiu de memoria proferri et definiri potest, quamvis res ipsa displiceat; aliter cum
placet quod mente concipitur. Secundum quod genus verbi accipiendum est quod ait Apostolus:
Nemo dicit: Dominus Iesus, nisi in Spiritu Sancto 29; cum secundum aliam verbi notionem dicant hoc
et illi, de quibus ipse Dominus ait: Non omnis qui mihi dicit: Domine, Domine, intrabit in regnum
caelorum 30. Verumtamen cum et illa quae odimus, recte displicent, recteque improbantur,
approbatur eorum improbatio, et placet, et verbum est. Neque vitiorum notitia nobis displicet, sed
ipsa vitia. Nam placet mihi quod novi et definio quid sit intemperantia; et hoc est verbum eius.
Sicuti sunt in arte nota vitia, et recte approbatur eorum notitia cum discernit cognitor speciem
privationemque virtutis, sicut aiere et negare, et esse et non esse; attamen virtute privari atque in
vitium deficere damnabile est. Et definire intemperantiam, verbumque eius dicere, pertinet ad
artem morum; esse autem intemperantem, ad id pertinet quod illa arte culpatur. Sicut nosse ac
definire quid sit soloecismus, pertinet ad artem loquendi; facere autem, vitium est quod eadem arte
reprehenditur. Verbum est igitur, quod nunc discernere et insinuare volumus, cum amore notitia.
Cum itaque se mens novit et amat, iungitur ei amore verbum eius. Et quoniam amat notitiam et
novit amorem, et verbum in amore est et amor in verbo, et utrumque in amante atque dicente.

Mentis notitia imago et verbum eius.
11. 16. Sed omnis secundum speciem notitia, similis est ei rei quam novit. Est enim alia notitia,
secundum privationem, quam cum improbamus, loquimur. Et haec privationis improbatio speciem
laudat, ideoque approbatur. Habet ergo animus nonnullam speciei notae similitudinem, sive cum ea
placet, sive cum eius privatio displicet. Quocirca in quantum Deum novimus, similes sumus; sed
non ad aequalitatem similes, quia nec tantum eum novimus, quantum ipse se. Et quemadmodum
cum per sensum corporis discimus corpora, fit aliqua eorum similitudo in animo nostro, quae
phantasia memoriae est; non enim omnino ipsa corpora in animo sunt, cum ea cogitamus; sed
eorum similitudines, itaque cum eas pro illis approbamus, erramus; error est namque pro alio
alterius approbatio; melior est tamen imaginatio corporis in animo, quam illa species corporis, in
quantum haec in meliore natura est, id est in substantia vitali, sicuti est animus; ita cum Deum
novimus, quamvis meliores efficiamur quam eramus antequam nossemus, maximeque cum eadem
notitia etiam placita digneque amata verbum est, fitque aliqua Dei similitudo illa notitia; tamen
inferior est, quia in inferiore natura est; creatura quippe animus, Creator autem Deus. Ex quo
colligitur, quia cum se mens ipsa novit atque approbat, sic est eadem notitia verbum eius, ut ei sit
par omnino et aequale, atque identidem; quia neque inferioris essentiae notitia est, sicut corporis;
neque superioris, sicut Dei. Et cum habeat notitia similitudinem ad eam rem quam novit, hoc est,
cuius notitia est; haec habet perfectam et aequalem, qua mens ipsa, quae novit, est nota. Ideoque
et imago et verbum est, quia de illa exprimitur cum cognoscendo eidem coaequatur, et est gignenti
aequale quod genitum est.

Cur mens amorem suum non gignit cum se amat?
12. 17. Quid ergo? Amor non erit imago? non verbum? non genitus? Cur enim mens notitiam suam
gignit, cum se novit; et amorem suum non gignit, cum se amat? Nam si propterea est notionis suae
causa, quia noscibilis est; amoris etiam sui causa est, quia est amabilis. Cur itaque non utrumque
genuerit, difficile est dicere. Haec enim quaestio etiam de ipsa summa Trinitate, omnipotentissimo
creatore Deo, ad cuius imaginem homo factus est 31, solet movere homines, quos veritas Dei per
humanam locutionem invitat ad fidem, cur non Spiritus quoque Sanctus a Patre Deo genitus vel
creditur vel intellegitur, ut filius etiam ipse dicatur? Quod nunc in mente humana utcumque
vestigare conamur, ut ex inferiore imagine, in qua nobis familiarius natura ipsa nostra, quasi
interrogata respondet, exercitatiorem mentis aciem ab illuminata creatura ad lumen incommutabile
dirigamus; si tamen veritas ipsa persuaserit, sicut Dei Verbum 32 Filium esse nullus christianus
dubitat, ita caritatem esse Spiritum Sanctum. Ergo ad illam imaginem quae creatura est, hoc est,
ad rationalem mentem diligentius de hac re interrogandam considerandamque redeamus, ubi
temporaliter exsistens nonnullarum rerum notitia, quae ante non erat, et aliquarum rerum amor,
quae antea non amabantur, distinctius nobis aperit quid dicamus; quia et ipsi locutioni temporaliter
dirigendae, facilior est ad explicandum res quae in ordine temporum comprehenditur.

Solutio quaestionis. Mens et notitia eius et amor tertius imago Trinitatis.

123

