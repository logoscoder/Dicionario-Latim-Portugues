1. 1. In libro superiore huius operis duodecimo satis egimus discernere rationalis mentis officium in
temporalibus rebus, ubi non sola cognitio, verum et actio nostra versatur, ab excellentiore eiusdem
mentis officio, quod contemplandis aeternis rebus impenditur, ac sola cognitione finitur.
Commodius autem fieri puto, ut de Scripturis sanctis aliquid interseram, quo facilius possit
utrumque dignosci.

In exordio Evangelii Ioannis aliqua ad scientiam pertinent, aliqua ad
sapientiam.
1. 2. Evangelium suum Ioannes evangelista sic exorsus est: In principio erat Verbum, et Verbum
erat apud Deum, et Deus erat Verbum: hoc erat in principio apud Deum. Omnia per ipsum facta
sunt, et sine ipso factum est nihil quod factum est: in ipso vita erat, et vita erat lux hominum, et lux
in tenebris lucet, et tenebrae eam non comprehenderunt. Fuit homo missus a Deo, cui nomen erat
Ioannes: hic venit in testimonium, ut testimonium perhiberet de lumine, ut omnes crederent per
illum. Non erat ille lux, sed ut testimonium perhiberet de lumine. Erat lux vera quae illuminat
omnem hominem venientem in hunc mundum. In mundo erat, et mundus per ipsum factus est, et
mundus eum non cognovit. In propria venit, et sui eum non receperunt. Quotquot autem
receperunt eum, dedit eis potestatem filios Dei fieri, iis qui credunt in nomine eius: qui non ex
sanguinibus, neque ex voluntate carnis, neque ex voluntate viri, sed ex Deo nati sunt. Et verbum
caro factum est, et habitavit in nobis. Et vidimus gloriam eius, gloriam quasi Unigeniti a Patre,
plenum gratiae et veritatis 1. Hoc totum quod ex Evangelio posui, in praecedentibus suis partibus
habet quod immutabile ac sempiternum est, cuius contemplatio nos beatos facit: in consequentibus
vero permixta cum temporalibus commemorantur aeterna. Ac per hoc aliqua ibi ad scientiam
pertinent, aliqua ad sapientiam, sicut in libro duodecimo nostra praecessit distinctio. Nam: In
principio erat Verbum, et Verbum erat apud Deum, et Deus erat Verbum: hoc erat in principio apud
Deum. Omnia per ipsum facta sunt, et sine ipso factum est nihil: quod factum est in ipso vita erat,
et vita erat lux hominum, et lux in tenebris lucet, et tenebrae eam non comprehenderunt 2;
contemplativam vitam requirit, et intellectuali mente cernendum est. Qua in re quanto magis
quisque profecerit, tanto fiet sine dubitatione sapientior. Sed propter id quod ait: Lux lucet in
tenebris, et tenebrae eam non comprehenderunt; fide utique opus erat, qua crederetur quod non
videretur 3. Tenebras quippe intellegi voluit, aversa ab huiusmodi luce eamque minus idonea
contueri corda mortalium: propter quod adiungit et dicit: Fuit homo missus a Deo, cui nomen erat
Ioannes: hic venit in testimonium, ut testimonium perhiberet de lumine, ut omnes crederent per
illum 4. Hoc iam temporaliter gestum est, et ad scientiam pertinet, quae cognitione historica
continetur. Hominem autem Ioannem in phantasia cogitamus, quae de humanae naturae notitia
impressa est nostrae memoriae. Et hoc eodem modo cogitant, sive qui ista non credunt, sive qui
credunt. Utrisque enim notum est quid sit homo, cuius exteriorem partem, id est, corpus per
corporis lumina didicerunt: interiorem vero, id est, animam in se ipsis, quia et ipsi homines sunt, et
per humanam conversationem cognitam tenent: ut possint cogitare quod dicitur: Fuit homo cui
nomen erat Ioannes: quia et nomina sciunt loquendo et audiendo. Quod autem ibi est, missus a
Deo; fide tenent qui tenent: et qui fide non tenent, aut dubitatione ambigunt, aut infidelitate
derident. Utrique tamen, si non sunt ex numero nimis insipientium, qui dicunt in corde suo: Non est
Deus 5, haec audientes verba, utrumque cogitant, et quid sit Deus, et quid sit mitti a Deo; et si non
sicut res se habent, at certe sicut valent.

Quomodo fidem quae in nobis est videmus.
1. 3. Fidem porro ipsam quam videt quisque in corde suo esse, si credit, vel non esse, si non credit,
aliter novimus: non sicut corpora quae videmus oculis corporeis, et per ipsorum imagines quas
memoria tenemus, etiam absentia cogitamus; nec sicut ea quae non vidimus, et ex iis quae vidimus
cogitatione utcumque formamus, et memoriae commendamus, quo recurramus cum voluerimus, ut
illic ea, vel potius qualescumque imagines eorum quas ibi fiximus, similiter recordatione cernamus;
nec sicut hominem vivum, cuius animam etiamsi non videmus, ex nostra conicimus, et ex motibus
corporalibus hominem vivum, sicut videndo didicimus, intuemur etiam cogitando. Non sic videtur
fides in corde, in quo est, ab eo cuius est: sed eam tenet certissima scientia, clamatque
conscientia. Cum itaque propterea credere iubeamur, quia id quod credere iubemur, videre non
possumus; ipsam tamen fidem quando inest in nobis, videmus in nobis: quia et rerum absentium
praesens est fides, et rerum quae foris sunt intus est fides, et rerum quae non videntur videtur
fides, et ipsa tamen temporaliter fit in cordibus hominum 6; et si ex fidelibus, infideles fiunt, perit ab
eis. Aliquando autem et rebus falsis accommodatur fides: loquimur enim sic, ut dicamus "Habita est
ei fides, et decepit". Qualis fides, si tamen et ipsa dicenda est fides, non culpabiliter de cordibus
perit, quando eam inventa veritas pellit. Optabiliter autem rerum verarum in easdem res fides
transit. Non enim dicendum est: "Perit", quando ea, quae credebantur, videntur. Numquid enim

154

