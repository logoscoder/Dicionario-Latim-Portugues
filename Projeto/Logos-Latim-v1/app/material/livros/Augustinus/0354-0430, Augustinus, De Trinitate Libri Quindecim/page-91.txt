60 - 1 Cor 4, 7.
61 - Luca 1, 17.
62 - Num 11, 17.
63 - Cf. Io 15, 26.
64 - Cf. Io 7, 39; Rom 5, 5.
65 - Cf. Act 9, 20; Io 4, 10; 7, 39; Rom 5, 5.
66 - Ps 89, 1.
67 - Gal 4, 5; Eph 1, 5; Rom 8, 15.23.
68 - Iudt 8, 22; Iac 2, 23.
69 - Io 17, 24; Eph 1, 4.

6 LIBER SEXTUS
Nonnulli arguebant contra Arianos ex eo quod scriptum est: Christum Dei
virtutem et Dei sapientiam.
1. 1. Aequalitatem Patris et Filii et Spiritus Sancti putant nonnulli ex hoc impediri quominus
intellegatur, quia scriptum est: Christum Dei virtutem et Dei sapientiam 1, ut ideo non videatur
aequalitas, quia non est Pater ipse virtus et sapientia, sed genitor virtutis et sapientiae. Et revera
non mediocri intentione quaeri solet quomodo dicatur Deus virtutis et sapientiae Pater. Ait enim
Apostolus: Christum Dei virtutem et Dei sapientiam. Et hinc nonnulli nostri adversus Arianos hoc
modo ratiocinati sunt, eos dumtaxat qui prius se adversus catholicam fidem extulerunt. Nam ipse
Arius dixisse fertur: Si filius est, natus est. Si natus est, erat tempus quando non erat filius 2, non
intellegens etiam natum esse Deo sempiternum esse, ut sit coaeternus Patri Filius, sicut splendor
qui gignitur ab igne atque diffunditur, coaevus est illi, et esset coaeternus, si esset ignis aeternus.
Unde quidem posteriores Ariani abiecerunt istam sententiam, fassique sunt, non ex tempore
coepisse Filium Dei. Sed inter disputationes quas habebant nostri adversus eos qui dicebant: Erat
tempus quando non erat Filius, hanc etiam nonnulli ratiocinationem inserebant: "Si Dei Filius virtus
et sapientia Dei est, nec umquam Deus sine virtute et sapientia fuit, coaeternus est Deo Patri Filius.
Dicit autem Apostolus: Christum Dei virtutem et Dei sapientiam; et Deum aliquando non habuisse
virtutem aut sapientiam, dementis est dicere. Non igitur erat tempus quando non erat Filius 3".

Difficultas quae oritur ex ea arguendi ratione.
1. 2. Quae ratiocinatio ad id cogit ,ut dicamus Deum Patrem non esse sapientem, nisi habendo
sapientiam quam genuit 4, non exsistendo per se Pater ipsa sapientia. Deinde si ita est, Filius
quoque ipse sicut dicitur Deus de Deo, lumen de lumine, videndum est utrum possit sapientia de
sapientia dici, si non est Deus Pater ipsa sapientia, sed tantum genitor sapientiae. Quod si tenemus,
cur non et magnitudinis suae, et bonitatis, et aeternitatis et omnipotentiae suae genitor sit, ut non
ipse sit sua magnitudo, et sua bonitas, et sua aeternitas, et sua omnipotentia, sed ea magnitudine
magnus sit quam genuit ,et ea bonitate bonus, et ea aeternitate aeternus et ea omnipotentia
omnipotens quae de illo nata est, sicut non ipse sua sapientia est ,sed ea sapientia sapiens est
quae de illo nata est 5? Nam illud non est formidandum, ne cogamur multos filios Dei dicere,
praeter adoptionem creaturae, coaeternos Patri, si magnitudinis suae genitor est, et bonitatis, et
aeternitatis, et omnipotentiae. Huic enim calumniae facile respondetur, sic non effici, quia multa
nominata sunt, ut ille multorum filiorum coaeternorum sit pater; quemadmodum non efficitur ut
duorum sit ,cum dicitur: Christus Dei virtus et Dei sapientia 6. Eadem quippe virtus quae sapientia,
et eadem sapientia quae virtus. Itane igitur etiam de ceteris, ut eadem sit magnitudo quae virtus,
et si qua alia, vel supra commemorata sunt, vel commemorari adhuc possunt.

91

