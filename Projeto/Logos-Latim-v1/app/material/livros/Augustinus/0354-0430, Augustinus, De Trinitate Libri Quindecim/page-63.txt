1. 3. Quia igitur unum est Verbum Dei, per quod facta sunt omnia, quod est incommutabilis veritas
ubi principaliter atque incommutabiliter sunt omnia simul, non solum quae nunc sunt in hac
universa creatura, verum etiam quae fuerunt et quae futura sunt. Ibi autem nec fuerunt nec futura
sunt sed tantummodo sunt; et omnia vita sunt et omnia unum sunt et magis unum est et una est
vita. Sic enim omnia per ipsum facta sunt ut quidquid factum est in his, in illo vita sit; et facta non
sit quia in principio non factum est Verbum, sed erat Verbum, et Verbum erat apud Deum, et Deus
erat Verbum, et omnia per ipsum facta sunt 17; nec per ipsum omnia facta essent nisi ipsum esset
ante omnia factumque non esset. In his autem quae per ipsum facta sunt etiam corpus quod vita
non est per ipsum non fieret nisi in illo antequam fieret vita esset. Quod enim factum est in illo iam
vita erat, et non qualiscumque vita; nam et anima vita est corporis, sed et haec facta est quia
mutabilis est, et per quid facta est nisi per Dei Verbum incommutabile? Omnia enim per ipsum
facta sunt, et sine ipso factum est nihil. Quod ergo factum est iam in illo vita erat, et non
qualiscumque vita, sed vita erat lux hominum; lux utique rationalium mentium per quas homines a
pecoribus differunt et ideo sunt homines 18. Non ergo lux corporea, quae lux est carnium sive de
caelo fulgeat, sive terrenis ignibus accendatur, nec humanarum tantum carnium sed etiam
belluinarum 19 et usque ad minutissimos quosque vermiculos. Omnia enim haec vident istam
lucem; at illa vita lux hominum erat ,nec longe posita ab unoquoque nostrum; in illa enim vivimus
et movemur et sumus 20.

Per Verbum incarnatum reddimur habiles percipiendae Veritati.
2. 4. Sed lux in tenebris lucet, et tenebrae eam non comprehenderunt 21. Tenebrae autem sunt
stultae mentes hominum prava cupiditate atque infidelitate caecatae. Has ut curaret atque sanaret
Verbum, per quod facta sunt omnia, caro factum est et habitavit in nobis 22. Illuminatio quippe
nostra participatio Verbi est, illius scilicet vitae quae lux est hominum 23. Huic autem participationi
prorsus inhabiles et minus idonei eramus propter immunditiam peccatorum; mundandi ergo
eramus. Porro iniquorum et superborum una mundatio est sanguis iusti 24 et humilitas Dei, ut ad
contemplandum Deum quod natura non sumus per eum mundaremur factum quod natura sumus et
quod peccato non sumus. Deus enim natura non sumus; homines natura sumus; iusti peccato non
sumus. Deus itaque factus homo iustus intercessit Deo pro homine peccatore. Non enim congruit
peccator iusto, sed congruit homini homo. Adiungens ergo nobis similitudinem humanitatis suae
abstulit dissimilitudinem iniquitatis nostrae, et factus particeps mortalitatis nostrae, fecit participes
divinitatis suae 25. Merito quippe mors peccatoris veniens ex damnationis necessitate soluta est per
mortem iusti venientem ex misericordiae voluntate dum simplum eius congruit duplo nostro 26.
Haec enim congruentia, sive convenientia vel concinentia vel consonantia commodius dicitur quod
est unum ad duo, in omni compaginatione vel si melius dicitur coaptatione creaturae valet
plurimum. Hanc enim coaptationem, sicut mihi nunc occurrit, dicere volui, quam graeci
vocant. Neque nunc locus est ut ostendam quantum valeat consonantia simpli ad duplum quae
maxima in nobis reperitur et sic nobis insita naturaliter (a quo utique nisi ab eo qui nos creavit?) ut
nec imperiti possint eam non sentire, sive ipsi cantantes, sive alios audientes. Per hanc quippe
voces acutiores gravioresque concordant ita ut quisquis ab ea dissonuerit non scientiam, cuius
expertes sunt plurimi, sed ipsum sensum auditus nostri vehementer offendat. Sed hoc ut
demonstretur longo sermone opus est; ipsis autem auribus exhiberi potest ab eo qui novit in
regulari monochordo.

Simplum Iesu Christi duplo nostro concinit ad salutem.
3. 5. Verum quod instat in praesentia quantum donat Deus edisserendum est, quemadmodum
simplum Domini et Salvatoris nostri Iesu Christi duplo nostro congruat et quodam modo concinat ad
salutem. Nos certe, quod nemo Christianus ambigit, et anima et corpore mortui sumus, anima
propter peccatum, corpore propter poenam peccati, ac per hoc et corpore propter peccatum 27.
Utrique autem rei nostrae, id est et animae et corpori, medicina et resurrectione opus erat ut in
melius renovaretur quod erat in deterius commutatum. Mors autem animae impietas est et mors
corporis corruptibilitas per quam fit et animae a corpore abscessus. Sicut enim anima Deo
deserente sic corpus anima deserente moritur, unde illa fit insipiens, hoc exanime. Resuscitatur
ergo anima per poenitentiam, et in corpore adhuc mortali renovatio vitae inchoatur a fide qua
creditur in eum qui iustificat impium 28, bonisque moribus augetur et roboratur de die in diem 29
cum magis magisque renovatur interior homo 30. Corpus vero tamquam homo exterior quanto est
haec vita diuturnior, magis magisque corrumpitur, vel aetate, vel morbo vel variis afflictationibus,
donec veniat ad ultimam quae ab omnibus mors vocatur. Eius autem resurrectio differtur in finem
cum et ipsa iustificatio nostra perficietur ineffabiliter 31. Tunc enim similes ei erimus quoniam
videbimus eum sicuti est 32. Nunc vero quamdiu corpus quod corrumpitur aggravat animam 33, et:
vita humana super terram tota temptatio est, non iustificatur in conspectu eius omnis vivens 34 in

63

