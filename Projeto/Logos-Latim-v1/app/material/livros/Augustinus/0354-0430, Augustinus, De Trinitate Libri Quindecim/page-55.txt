Filios duos. Et completis illic annis quadraginta apparuit illi in deserto montis Sina Angelus Domini
in flamma ignis in rubo. Moyses autem videns mirabatur visum. Qui cum accederet considerare,
facta est vox Domini: Ego Deus patrum tuorum, Deus Abraham et Deus Isaac et Deus Iacob.
Tremefactus autem Moyses non audebat considerare. Dixitque illi Dominus: Solve calceamentum
pedum tuorum 112, et cetera. Hic certe et Angelum et Dominum dicit eumdemque Deum Abraham
et Deum Isaac et Deum Iacob sicut in Genesi scriptum est 113.

Etiam Abrahae apparuit per Angelum.
11. 25. An forte quisquam dicturus est quod Moysi per Angelum apparuit Dominus, Abrahae vero
per se ipsum? At hoc ab Stephano non quaeramus. Ipsum librum interrogemus unde Stephanus ista
narravit. Numquid enim quia scriptum est: Et dixit Dominus Deus ad Abraham 114, et paulo post: Et
visus est Dominus Deus Abrahae 115, propterea ista non per Angelos facta sunt? Cum alio loco
similiter dicat: Visus est autem ei Deus ad ilicem Mambre, sedente eo ad ostium tabernaculi sui
meridie 116, et tamen consequenter adiungat: Respiciens autem oculis suis vidit, et ecce tres viri
stabant super eum 117, de quibus iam diximus 118. Quomodo enim poterunt isti qui vel a verbis ad
intellectum nolunt assurgere vel facile se ab intellectu in verba praecipitant, quomodo poterunt
explicare visum esse Deum in viris tribus nisi eos, sicut etiam consequentia docent, angelos fuisse
fateantur 119? An quia non dictum est, "Angelus ei locutus est" vel "apparuit", propterea dicere
audebunt Moysi quidem illam visionem ac vocem per angelum factam quia ita scriptum est,
Abrahae autem quia commemoratio angeli facta non est per substantiam suam Deum apparuisse
atque sonuisse? Quid quod nec apud Abraham de angelo tacitum est? Nam ita legitur cum
immolandus eius Filius praeciperetur. Et factum est post haec verba temptavit Deus Abraham et
dixit ad eum: Abraham, Abraham. Et ille dixit: Ecce ego. Et dixit ei: Accipe Filium tuum dilectum
quem diligis, Isaac, et vade in terram excelsam et offeres eum ibi holocaustum super unum
montium quem tibi dixero 120. Certe hic Deus non angelus commemoratus est. Paulo post vero ita
se habet Scriptura: Extendens autem Abraham manum suam sumpsit gladium occidere Filium
suum. Et vocavit eum Angelus Domini de caelo et dixit ei: Abraham, Abraham. Et dixit: Ecce ego. Et
dixit: Ne inicias manum tuam super puerum neque facias ei quidquam 121. Quid ad haec
respondetur? An dicturi sunt Deum iussisse ut occideretur Isaac et Angelum prohibuisse 122; porro
ipsum patrem adversus Dei praeceptum qui iusserat ut occideret obtemperasse Angelo ut
parceret? Ridendus et abiciendus hic sensus est. Sed neque huic tam grosso et abiecto ullum locum
esse Scriptura permittit continuo subiungens: Nunc enim cognovi quia times Deum tu et non
pepercisti Filio tuo dilecto propter me 123. Quid est, propter me, nisi propter eum qui occidi iusserat?
Idem igitur Deus Abrahae qui Angelus, an potius per Angelum Deus? Accipe sequentia; certe iam
hic angelus manifestissime expressus est. Attende tamen quid contexatur: Respiciens Abraham
oculis suis vidit, et ecce aries unus tenebatur in arbore sabech cornibus; et abiit Abraham et
accepit arietem et obtulit eum holocaustum pro Isaac Filio suo. Et cognominavit Abraham nomen
loci illius: Dominus vidit, ut dicant hodie quod in monte Dominus visus est 124. Sicut paulo ante quod
dixit Deus per angelum: Nunc enim cognovi quia times Deum 125, non tunc Deus cognovisse
intellegendus est sed egisse ut per Deum ipse Abraham cognosceret quantas haberet vires cordis
ad obediendum Deo usque ad immolationem unici filii, illo modo locutionis quo significatur per
efficientem id quod efficitur, sicut dicitur frigus pigrum, quod pigros facit, ut ideo cognovisse
diceretur, quia ipsum Abraham cognoscere fecerat quem poterat latere fidei suae firmitas nisi tali
experimento probaretur; ita et hic cognominavit Abraham nomen loci illius: Dominus vidit 126, id est
quod videri se fecit. Nam continuo secutus ait: Ut dicant hodie quod in monte Dominus visus est 127.
Ecce idem Angelus Dominus dicitur. Quare nisi quia per angelum Dominus? Iam vero in eo quod
sequitur prophetice omnino angelus loquitur et prorsus aperit quod per angelum Deus loquatur. Et
vocavit, inquit, Angelus Domini Abraham iterum de caelo dicens: Per me iuravi, dicit Dominus,
propter quod fecisti hoc verbum et non pepercisti filio tuo dilecto propter me 128, et cetera. Haec
certe verba ut dicat ille per quem loquitur Dominus: Haec dicit Dominus, etiam Prophetae solent
habere. An Filius Dei de Patre ait: Dicit Dominus, et ipse est ille Angelus Patris? Quid ergo de illis
tribus viris, nonne respiciunt quomodo urgeantur qui visi sunt abrahae cum praedictum esset: Visus
est ei Dominus 129? An quia viri dicti sunt non erant Angeli? Danielem legant dicentem: Et ecce vir
Gabriel 130.

In edictis Angelorum Lex data est.
11. 26. Sed quid ultra differimus ora eorum evidentissimo atque gravissimo alio documento
oppilare ubi non angelus singulariter, nec viri pluraliter, sed omnino Angeli dicuntur, per quos non
sermo quilibet factus sed Lex ipsa data manifestissime ostenditur 131, quam certe nullus fidelium
dubitat Deum dedisse Moysi ad subiugandum populum Israel sed tamen per Angelos datam? Ita
Stephanus loquitur: Dura cervice, inquit, et non circumcisi corde et auribus, vos semper Spiritui

55

