17. 32. Quapropter si in illis vocibus quae fiebant in Exodo et illis omnibus corporalibus
demonstrationibus Dominus Iesus Christus ostendebatur, aut alias Christus sicut loci huius
consideratio persuadet, alias Spiritus Sanctus sicut ea quae supra diximus admonent, non hoc
efficitur ut Deus Pater numquam tali aliqua specie Patribus visus sit. Multa enim talia visa facta sunt
illis temporibus non evidenter nominato et designato in eis vel Patre vel Filio vel Spiritu Sancto, sed
tamen per quasdam valde probabiles significationes nonnullis indiciis exsistentibus ut nimis
temerarium sit dicere Deum Patrem numquam Patribus aut Prophetis per aliquas visibiles formas
apparuisse. Hanc enim opinionem illi pepererunt qui non potuerunt in unitate Trinitatis intellegere
quod dictum est: Regi autem saeculorum immortali, invisibili soli Deo 216, et: Quem nemo hominum
vidit nec videre potest 217; quod de ipsa substantia summa summeque divina et incommutabili ubi
et Pater et Filius et Spiritus Sanctus unus et solus Deus per sanam fidem intellegitur. Visiones
autem illae per creaturam commutabilem Deo incommutabili subditam factae sunt, non proprie
sicuti est, sed significative sicut pro rerum causis et temporibus oportuit ostendentes Deum.

Visio Danielis.
18. 33. Quamquam nescio quemadmodum isti intellegant quod Danieli apparuerit Antiquus dierum,
a quo Filius hominis quod propter nos esse dignatus est accepisse intellegitur regnum 218, ab illo
scilicet qui ei dicit in Psalmis: Filius meus es tu; ego hodie genui te; postula a me, et dabo tibi
gentes haereditatem tuam, et qui omnia subiecit sub pedibus eius 219. Si ergo Danieli et Pater dans
regnum et Filius accipiens apparuerunt in specie corporali, quomodo isti dicunt: Patrem numquam
visum esse Prophetis et ideo solum debere intellegi invisibilem, quem nemo hominum vidit nec
videre potest 220? Ita enim narravit Daniel: Aspiciebam, inquit, donec throni positi sunt, et Vetustus
dierum sedebat. Et indumentum eius quasi nix album, et capillus capitis eius quasi lana munda;
thronus eius flamma ignis, rotae eius ignis flagrans, et flumen ignis trahebat in conspectu eius. Et
mille milia deserviebant ei, et dena milia denum milium assistebant ei. Et iudicium collocavit, et
libri aperti sunt 221, et cetera. Et paulo post: Aspiciebam, inquit, in visu noctis; et ecce cum caeli
nubibus quasi Filius hominis veniens erat, et usque ad Veterem dierum pervenit et oblatus est ei. Et
ipsi datus est principatus et honor et regnum; et omnes populi, tribus, linguae ipsi servient.
Potestas eius potestas aeterna quae non praeteribit, et regnum eius non corrumpetur 222. Ecce
Pater dans et Filius accipiens regnum sempiternum, et sunt ambo in conspectu prophetantis visibili
specie, non ergo inconvenienter creditur etiam Deus Pater eo modo solere apparere mortalibus.

Obiectio.
18. 34. Nisi forte aliquis dicet ideo non esse visibilem Patrem quia in conspectu somniantis
apparuit, ideo autem Filium visibilem et Spiritum Sanctum quia Moyses illa omnia vigilans viderit.
Quasi vero Verbum et Sapientiam Dei viderit Moyses carnalibus oculis, aut videri spiritus vel
humanus potest qui carnem istam vivificat vel ipse corporeus qui ventus dicitur 223, quanto minus
ille Spiritus Dei qui omnium hominum et angelorum mentes ineffabili excellentia divinae
substantiae supergreditur; aut quisquam tali praecipitetur errore ut audeat dicere Filium et Spiritum
Sanctum etiam vigilantibus hominibus esse visibilem, Patrem autem non nisi somniantibus?
Quomodo ergo de Patre solo accipiunt: Quem nemo hominum vidit nec videre potest 224? An cum
dormiunt homines, tunc non sunt homines? Aut qui formare similitudinem corporis potest ad se
significandum per visa somniantium non potest formare ipsam corpoream creaturam ad se
significandum oculis vigilantium, cum eius ipsa substantia qua est ipse quod est nulla corporis
similitudine dormienti, nulla corporea specie vigilanti possit ostendi, sed non solum Patris verum
etiam Filii et Spiritus Sancti? Et certe qui vigilantium visis moventur ut non Patrem sed tantum
Filium vel Spiritum Sanctum credant corporalibus hominum apparuisse conspectibus, ut omittam
tantam latitudinem sanctarum Paginarum et tam multiplicem earum intellegentiam unde nemo sani
capitis affirmare debet nusquam personam Patris per aliquam speciem corporalem vigilantium
oculis demonstratam; sed ut hoc, ut dixi, omittam, quid dicunt de patre nostro Abraham cui certe
vigilanti et ministranti, cum Scriptura praemisisset dicens: Visus est Dominus Abrahae, non unus
aut duo sed tres apparuerunt viri 225, quorum nullus excelsius aliis eminuisse dictus est, nullus
honoratius effulsisse, nullus imperiosius egisse?

Natura Dei invisibilis, sed tres Personas corporali specie significationem sui
dare potuisse credendum est.
18. 35. Quapropter quoniam in illa tripertita nostra distributione primum quaerere instituimus
utrum Pater an Filius an Spiritus Sanctus; an aliquando Pater, aliquando Filius, aliquando Spiritus
Sanctus; an sine ulla distinctione Personarum sicut dicitur Deus unus et solus, id est ipsa Trinitas,
per illas creaturae formas Patribus apparuerit; interrogatis quae potuimus quantum sufficere visum

37

