est in humilitate iustitia, quia posset si noluisset humilitatem non perpeti tanta in divinitate
potentia: ac sic a moriente tam potente, nobis mortalibus impotentibus, et commendata est iustitia,
et promissa potentia. Horum enim duorum unum fecit moriendo, alterum resurgendo. Quid enim
iustius, quam usque ad mortem crucis 84 pro iustitia pervenire? et quid potentius, quam resurgere a
mortuis, et in coelum cum ipsa carne in qua est occisus ascendere? Et iustitia ergo prius, et
potentia postea diabolum vicit: iustitia scilicet, quia nullum peccatum habuit 85, et ab illo
iniustissime est occisus; potentia vero, quia revixit mortuus, numquam postea moriturus 86. Sed
potentia diabolum vicisset, etiamsi ab illo non potuisset occidi: quamvis maioris sit potentiae etiam
ipsam mortem vincere resurgendo, quam vitare vivendo. Sed aliud est propter quod iustificamur in
Christi sanguine 87, cum per remissionem peccatorum eruimur a diaboli potestate: hoc ad id
pertinet, quod a Christo iustitia diabolus vincitur, non potentia. Ex infirmitate quippe quam suscepit
in carne mortali, non ex immortali potentia crucifixus est Christus 88: de qua tamen infirmitate ait
Apostolus: Quod infirmum est Dei, fortius est hominibus 89.
15. 19. Non est itaque difficile videre diabolum victum, quando qui ab illo occisus est resurrexit.
Illud est maius, et ad intellegendum profundius, videre diabolum victum, quando sibi vicisse
videbatur, id est, quando Christus occisus est. Tunc enim sanguis ille, quoniam eius erat qui nullum
habuit omnino peccatum 90, ad remissionem nostrorum fusus est peccatorum 91, ut quia eos
diabolus merito tenebat, quos peccati reos conditione mortis obstrinxit, hos per eum merito
dimitteret, quem nullius peccati reum immerito poena mortis affecit. Hac iustitia victus, et hoc
vinculo vinctus est fortis, ut vasa eius eriperentur, quae apud eum cum ipso et angelis eius fuerant
vasa irae, et in vasa misericordiae verterentur 92. Haec quippe verba ipsius Domini nostri Iesu
Christi de caelo ad se facta, cum primum vocatus est, narrat apostolus Paulus 93. Nam inter cetera
quae audivit, etiam hoc sibi dictum sic loquitur: Ad hoc enim tibi apparui, ut constituam te
ministrum et testem eorum quae a me vides, quibus etiam praeeo tibi, liberans te de populo et de
gentibus, in quas ego mitto te aperire oculos caecorum, ut avertantur a tenebris, et a potestate
satanae ad Deum, ut accipiant remissionem peccatorum, et sortem quae in sanctis, et fidem quae
in me est 94. Unde et exhortans idem apostolus credentes ad gratiarum actionem Deo Patri: Qui
eruit nos, inquit, de potestate tenebrarum, et transtulit in regnum Filii caritatis suae, in quo
habemus redemptionem in remissionem peccatorum 95. In hac redemptione tamquam pretium pro
nobis datus est sanguis Christi, quo accepto diabolus non ditatus est, sed ligatus: ut nos ab eius
nexibus solveremur, nec quemquam secum eorum quos Christus ab omni debito liber indebite fuso
suo sanguine redemisset, peccatorum retibus involutum traheret ad secundae ac sempiternae
mortis exitium 96; sed hactenus morerentur ad Christi gratiam pertinentes, praecogniti 97 et
praedestinati 98 et electi ante constitutionem mundi 99, quatenus pro illis ipse mortuus est Christus,
carnis tantum morte, non spiritus 100.

Saeculi huius mala prosunt electis.
16. 20. Quamvis enim et ipsa mors carnis de peccato primi hominis originaliter venerit 101, tamen
bonus eius usus gloriosissimos martyres fecit. Et ideo non solum ipsa, sed omnia saeculi huius
mala, dolores laboresque hominum, quamquam de peccatorum, et maxime de peccati originalis
meritis veniant, unde facta est et ipsa vita vinculo mortis obstricta, tamen et remissis peccatis
remanere debuerunt, cum quibus homo pro veritate certaret, et unde exerceretur virtus fidelium: ut
novus homo per testamentum novum, inter mala huius saeculi novo saeculo praepararetur,
miseriam quam meruit vita ista damnata sapienter tolerans, et quia finietur prudenter gratulans;
beatitudinem vero quam liberata vita futura sine fine habitura est, fideliter et patienter exspectans.
Diabolus enim a dominatu et a cordibus fidelium foras missus, in quorum damnatione atque
infidelitate licet damnatus etiam ipse regnabat, tantum pro conditione mortalitatis huius adversari
sinitur, quantum eis expedire novit, de quo sacrae Litterae personant per os apostolicum: Fidelis
Deus, qui non permittet vos temptari supra id quod potestis; sed faciet cum temptatione etiam
exitum, ut possitis sustinere 102. Prosunt autem ista mala quae fideles pie perferunt, vel ad
emendanda peccata, vel ad exercendam probandamque iustitiam, vel ad demonstrandam vitae
huius miseriam, ut illa ubi erit beatitudo vera atque perpetua, et desideretur ardentius, et instantius
inquiratur. Sed circa eos ista servantur, de quibus Apostolus dicit: Scimus quoniam diligentibus
Deum omnia cooperantur in bonum, iis qui secundum propositum vocati sunt sancti. Quoniam quos
ante praescivit, et praedestinavit conformes imaginis Filii sui, ut sit ipse primogenitus in multis
fratribus. Quos autem praedestinavit, illos et vocavit; et quos vocavit, illos et iustificavit; quos
autem iustificavit, ipsos et glorificavit 103. Horum praedestinatorum nemo cum diabolo perit; nemo
usque ad mortem sub diaboli potestate remanebit. Deinde sequitur quod iam supra commemoravi:
Quid ergo dicemus ad haec? Si Deus pro nobis, quis contra nos? Qui Filio proprio non pepercit, sed
pro nobis omnibus tradidit illum; quomodo non et cum illo omnia nobis donavit 104.

162

