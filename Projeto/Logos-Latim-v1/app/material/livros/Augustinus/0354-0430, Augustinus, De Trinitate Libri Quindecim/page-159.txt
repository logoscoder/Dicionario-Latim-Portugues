eius indigna sit. Quomodo enim est beata vita, quam non amat beatus? Aut quomodo amatur, quod
utrum vigeat, an pereat, indifferenter accipitur? Nisi forte virtutes, quas propter solam beatitudinem
sic amamus, persuadere nobis audent, ut ipsam beatitudinem non amemus. Quod si faciunt, etiam
ipsas utique amare desistimus, quando illam propter quam solam istas amavimus, non amamus.
Deinde quomodo erit vera tam illa perspecta, tam examinata, tam eliquata, tam certa sententia,
beatos esse omnes homines velle 40, si ipsi qui iam beati sunt, beati esse nec nolunt, nec volunt?
Aut si volunt, ut veritas clamat, ut natura compellit, cui summe bonus et immutabiliter beatus
Creator indidit hoc; si volunt, inquam, beati esse qui beati sunt, beati non esse utique nolunt. Si
autem beati non esse nolunt, procul dubio nolunt consumi et perire quod beati sunt. Nec nisi
viventes beati esse possunt: nolunt igitur perire quod vivunt. Immortales ergo esse volunt,
quicumque vere beati vel sunt vel esse cupiunt. Non autem vivit beate, cui non adest quod vult:
nullo modo igitur esse poterit vita veraciter beata, nisi fuerit sempiterna.

Fides autem tantum totum hominem immortalem futurum non argumentatione
humana, sed divina auctoritate promittit.
9. 12. Hanc utrum capiat humana natura, quam tamen desiderabilem confitetur, non parva
quaestio est. Sed si fides adsit, quae inest eis quibus dedit potestatem Iesus filios Dei fieri 41, nulla
quaestio est. Humanis quippe argumentationibus haec invenire conantes, vix pauci magno praediti
ingenio, abundantes otio, doctrinisque subtilissimis eruditi, ad indagandam solius animae
immortalitatem pervenire potuerunt 42. Cui tamen animae beatam vitam non invenerunt stabilem,
id est veram: ad miserias eam quippe vitae huius etiam post beatitudinem redire dixerunt. Et qui
eorum de hac erubuerunt sententia, et animam purgatam in sempiterna beatitudine sine corpore
collocandam putaverunt, talia de mundi retrorsus aeternitate sentiunt, ut hanc de anima
sententiam suam ipsi redarguant 43; quod hic longum est demonstrare, sed in libro duodecimo De
Civitate Dei, satis a nobis est, quantum arbitror, explicatum 44. Fides autem ista totum hominem
immortalem futurum, qui utique constat ex anima et corpore 45, et ob hoc vere beatum, non
argumentatione humana, sed divina auctoritate promittit. Et ideo cum dictum esset in Evangelio,
quod Iesus dederit potestatem filios Dei fieri iis qui eum receperunt 46; et quid sit recepisse eum,
breviter fuisset expositum, dicendo: Credentibus in nomine eius; quoque modo filii Dei fierent, esset
adiunctum: Qui non ex sanguinibus, neque ex voluntate carnis, neque ex voluntate viri, sed ex Deo
nati sunt 47; ne ista hominum quam videmus et gestamus infirmitas tantam excellentiam
desperaret, illico annexum est: Et Verbum caro factum est, et habitavit in nobis 48; ut a contrario
suaderetur quod incredibile videbatur. Si enim natura Dei Filius propter filios hominum misericordia
factus est hominis filius; hoc est enim: Verbum caro factum est, et habitavit in nobis hominibus:
quanto est credibilius, natura filios hominis gratia Dei filios Dei fieri, et habitare in Deo, in quo solo
et de quo solo esse possunt beati participes immortalitatis eius effecti; propter quod persuadendum
Dei Filius particeps nostrae mortalitatis effectus est 49?

Incarnatio Verbi mentes mortalium ab immortalitatis desperatione liberat.
10. 13. Eos itaque qui dicunt: "Itane defuit Deo modus alius quo liberaret homines a miseria
mortalitatis huius, ut unigenitum Filium Deum sibi coaeternum, hominem fieri vellet, induendo
humanam animam et carnem, mortalemque factum mortem perpeti?" parum est sic refellere, ut
istum modum quo nos per Mediatorem Dei et hominum hominem Christum Iesum 50 Deus liberare
dignatur, asseramus bonum et divinae congruum dignitati: verum etiam ut ostendamus non alium
modum possibilem Deo defuisse, cuius potestati cuncta aequaliter subiacent; sed sanandae nostrae
miseriae convenientiorem modum alium non fuisse, nec esse oportuisse. Quid enim tam
necessarium fuit ad erigendam spem nostram, mentesque mortalium conditione ipsius mortalitatis
abiectas, ab immortalitatis desperatione liberandas, quam ut demonstraretur nobis quanti nos
penderet Deus, quantumque diligeret? Quid vero huius rei tanto isto indicio manifestius atque
praeclarius, quam ut Dei Filius immutabiliter bonus, in se manens quod erat, et a nobis pro nobis
accipiens quod non erat, praeter suae naturae detrimentum, nostrae dignatus inire consortium,
prius sine ullo malo suo merito mala nostra perferret; ac sic iam credentibus quantum nos diligat
Deus, et quod desperabamus iam sperantibus, dona in nos sua sine ullis bonis meritis nostris, imo
praecedentibus et malis meritis nostris, indebita largitate conferret?

Merita quae dicuntur nostra, dona sunt Dei.
10. 14. Quia et ea quae dicuntur merita nostra, dona sunt eius. Ut enim fides per dilectionem
operetur 51, caritas Dei diffusa est in cordibus nostris per Spiritum Sanctum qui datus est nobis 52.
Tunc est autem datus, quando est Iesus resurrectione clarificatus. Tunc enim eum se missurum

159

