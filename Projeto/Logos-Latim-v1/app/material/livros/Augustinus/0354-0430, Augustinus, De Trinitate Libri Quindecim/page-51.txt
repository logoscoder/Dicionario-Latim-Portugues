distinctionesque formarum ab originalibus tamquam regulis sumunt. Sicut ergo nec parentes
dicimus creatores hominum nec agricolas creatores frugum, quamvis eorum extrinsecus adhibitis
motibus ista creanda Dei virtus interius operetur, ita non solum malos sed nec bonos angelos fas
est putare creatores si pro subtilitate sui sensus et corporis semina rerum istarum nobis occultiora
noverunt et ea per congruas temperationes elementorum latenter spargunt atque ita et
gignendarum rerum et accelerandorum incrementorum praebent occasiones. Sed nec boni haec
nisi quantum Deus iubet, nec mali haec iniuste faciunt nisi quantum iuste ipse permittit. Nam iniqui
malitia voluntatem suam habent iniustam; potestatem autem non nisi iuste accipiunt sive ad suam
poenam sive ad aliorum vel poenam malorum vel laudem bonorum.

Etiam mentem nostram iustificando formare non potest nisi Deus.
8. 14. Itaque apostolus Paulus discernens interius Deum creantem atque formantem ab operibus
creaturae quae admoventur extrinsecus et de agricultura similitudinem assumens ait: Ego plantavi,
Apollo rigavit, sed Deus incrementum dedit 53. Sicut ergo in ipsa vita nostra mentem iustificando
formare non potest nisi Deus, praedicare autem extrinsecus Evangelium et homines possunt non
solum boni per veritatem, sed etiam mali per occasionem 54; ita creationem rerum visibilium Deus
interius operatur, exteriores autem operationes sive bonorum sive malorum vel Angelorum vel
hominum, sive etiam quorumcumque animalium, secundum imperium suum et a se impertitas
distributiones potestatum et appetitiones commoditatum ita rerum naturae adhibet in qua creat
omnia quemadmodum terrae agriculturam. Quapropter ita non possum dicere angelos malos
magicis artibus evocatos creatores fuisse ranarum atque serpentium 55, sicut non possum dicere
homines malos segetis esse creatores quam per eorum operam videro exortam 56.

Nec Iacob creator colorum in pecoribus fuit.
8. 15. Sicut nec Iacob creator colorum in pecoribus fuit quia bibentibus in conceptu matribus
variatas virgas quas intuerentur apposuit. Sed nec ipsae pecudes creatrices fuerunt varietatis prolis
suae quia inhaeserat animae illarum discolor phantasia ex contuitu variarum virgarum per oculos
impressa, quae non potuit nisi corpus quod sic affecto spiritu animabatur ex compassione
commixtionis afficere unde teneris fetuum primordiis colore tenus aspergeretur 57. Ut enim sic ex
semetipsis afficiantur vel anima ex corpore vel corpus ex anima, congruentiae rationis id faciunt
quae incommutabiliter vivunt in ipsa summa Dei Sapientia 58 quam nulla spatia locorum capiunt; et
cum sit ipsa incommutabilis, nihil eorum quae vel mutabiliter sunt deserit quia nihil eorum nisi per
ipsam creatum est 59. Ut enim de pecoribus non virgae sed pecora nascerentur 60, fecit hoc
incommutabilis et invisibilis ratio sapientiae Dei per quam creata sunt omnia; ut autem de varietate
virgarum pecorum conceptorum color aliquid duceret, fecit hoc anima gravidae pecudis per oculos
affecta forinsecus et interius secum pro suo modulo formandi regulam trahens quam de intima
potentia sui Creatoris accepit. Sed quanta sit vis animae ad afficiendam atque mutandam materiam
corporalem (cum tamen creatrix corporis dici non possit quia omnis causa mutabilis sensibilisque
substantiae omnisque modus et numerus et pondus eius unde efficitur ut et sit et natura ita vel ita
sit ab intellegibili et incommutabili vita quae super omnia est exsistit et pervenit usque ad extrema
atque terrena), multus sermo est neque nunc necessarius. Verum propterea factum Iacob de
pecoribus commemorandum arbitratus sum ut intellegeretur si homo qui virgas illas sic posuit dici
non potest creator colorum in agnis et haedis, nec ipsae matrum animae quae conceptam per
oculos corporis phantasiam varietatis seminibus carne conceptis quantum natura passa est
asperserunt, multo minus dici posse ranarum serpentiumque creatores angelos malos, per quos
magi Pharaonis tunc illa fecerunt 61.

Solus Deus condit et administrat creaturam; creaturae possunt tantum aliquam
operationem forinsecus admovere.
9. 16. Aliud est enim ex intimo ac summo causarum cardine condere atque administrare
creaturam, quod qui facit solus Creator est Deus 62; aliud autem pro distributis ab illo viribus et
facultatibus aliquam operationem forinsecus admovere ut tunc vel tunc sic vel sic exeat quod
creatur. Ista quippe originaliter ac primordialiter in quadam textura elementorum cuncta iam creata
sunt sed acceptis opportunitatibus prodeunt. Nam sicut matres gravidae sunt fetibus, sic ipse
mundus gravidus est causis nascentium quae in illo non creantur nisi ab illa summa essentia ubi
nec oritur nec moritur aliquid nec incipit esse nec desinit. Adhibere autem forinsecus accedentes
causas quae tametsi non sunt naturales tamen secundum naturam adhibentur ut ea quae secreto
naturae sinu abdita continentur erumpant quodam modo et foris creentur explicando mensuras et
numeros et pondera sua quae in occulto acceperunt ab illo qui omnia in mensura et numero et

51

