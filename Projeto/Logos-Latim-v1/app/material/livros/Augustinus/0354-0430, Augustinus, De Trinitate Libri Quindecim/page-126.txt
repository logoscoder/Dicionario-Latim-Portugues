1. 1. Nunc ad ea ipsa consequenter enodatius explicanda limatior accedat intentio. Ac primum, quia
rem prorsus ignotam amare omnino nullus potest, diligenter intuendum est cuiusmodi sit amor
studentium, id est, non iam scientium, sed adhuc scire cupientium quamque doctrinam. Et in his
quippe rebus in quibus non usitate dicitur studium, solent exsistere amores ex auditu, dum
cuiusque pulchritudinis fama ad videndum ac fruendum animus accenditur, quia generaliter novit
corporum pulchritudines, ex eo quod plurimas vidit, et inest intrinsecus unde approbetur, cui
forinsecus inhiatur. Quod cum fit, non rei penitus incognitae amor excitatur, cuius genus ita notum
est. Cum autem virum bonum amamus, cuius faciem non vidimus, ex notitia virtutum amamus,
quas novimus in ipsa veritate. Ad doctrinas autem cognoscendas, plerumque nos laudantium atque
praedicantium accendit auctoritas; et tamen nisi breviter impressam cuiusque doctrinae haberemus
in animo notionem, nullo ad eam discendam studio flagraremus. Quis enim sciendae, verbi gratia,
rhetoricae ullam curam et operam impenderet, nisi ante sciret eam dicendi esse scientiam?
Aliquando etiam ipsarum doctrinarum fines auditos expertosve miramur, et ex hoc inardescimus
facultatem comparare discendo, qua ad eos pervenire possimus. Tamquam si litteras nescienti
dicatur quandam esse doctrinam, qua quisque valeat, quamvis longe absenti, verba mittere manu
facta in silentio, quae rursus ille cui mittuntur, non auribus, sed oculis colligat, idque fieri videat.
Nonne, dum concupiscit nosse quo id possit, omni studio circa illum finem movetur, quem iam
notum tenet? Sic accenduntur studia discentium. Nam quod quisque prorsus ignorat, amare nullo
pacto potest.

Signum.
1. 2. Ita etiam signum si quis audiat incognitum, veluti verbi alicuius sonum, quo quid significetur
ignorat, cupit scire quidnam sit, id est, sonus ille cui rei commemorandae institutus sit; veluti audiat
cum dicitur "temetum", et ignorans quid sit requirat. Iam itaque oportet ut noverit signum esse, id
est, non esse inanem illam vocem, sed aliquid ea significari; alioquin iam notum est hoc
trisyllabum, et articulatam speciem suam impressit animo per sensum aurium. Quid amplius in eo
requiratur, quo magis innotescat, cuius omnes litterae omniaque soni spatia nota sunt; nisi quia
simul innotuit signum esse, movitque sciendi cupiditatem, cuius rei signum sit? Quo igitur amplius
notum est, sed non plene notum est, eo cupit animus de illo nosse quod reliquum est. Si enim
tantummodo esse istam vocem nosset, eamque alicuius rei signum esse non nosset, nihil iam
quaereret, sensibili re, quantum poterat, sentiendo percepta. Quia vero non solum esse vocem, sed
et signum esse iam novit, perfecte id nosse vult; neque ullum perfecte signum noscitur, nisi cuius
rei signum sit cognoscatur. Hoc ergo qui ardenti cura quaerit ut noverit, studioque accensus insistit,
num potest dici esse sine amore? Quid igitur amat? Certe enim amari aliquid nisi notum non potest.
Neque enim ille istas tres syllabas amat, quas iam notas habet. Quod si iam hoc in eis amat, quia
scit eas significare aliquid; non inde nunc agitur, non enim hoc nosse quaerit; sed in eo quod scire
studet, quid amet inquirimus, quod profecto nondum novit, et propterea miramur cur amet,
quoniam firmissime novimus amari nisi nota non posse. Quid ergo amat, nisi quia novit atque
intuetur in rationibus rerum quae sit pulchritudo doctrinae, qua continentur notitiae signorum
omnium; et quae sit utilitas in ea peritia, qua inter se humana societas sensa communicat, ne sibi
hominum coetus deteriores sint quavis solitudine, si cogitationes suas colloquendo non misceant?
Hanc ergo speciem decoram et utilem cernit anima, et novit, et amat; eamque in se perfici studet,
quantum potest, quisquis vocum significantium quaecumque ignorat, inquirit. Aliud est enim quod
eam in veritatis luce conspicit, aliud quod in sua facultate concupiscit. Conspicit namque in luce
veritatis quam magnum et quam bonum sit omnes omnium gentium linguas intellegere ac loqui,
nullamque ut alienigenam audire, et a nullo ita audiri. Cuius notitiae decus cogitatione iam cernitur,
amaturque res nota; quae ita conspicitur, atque inflammat studia discentium, ut circa eam
moveantur, eique inhient in omni opera quam impendunt consequendae tali facultati, ut etiam usu
amplectantur quod ratione praenoscunt; atque ita quisque, cui facultati spe propinquat, ei
ferventius amore inardescit. Eis doctrinis quippe studetur vehementius, quae capi posse non
desperantur. Nam cuius rei adipiscendae spem quisque non gerit, aut tepide amat aut omnino non
amat, quamvis quam pulchra sit videat. Quocirca, quia omnium linguarum scientia fere ab omnibus
desperatur, suae gentis quisque maxime studet, ut noverit. Quod si et illi ad perfectum
percipiendae se non sufficere sentit, nemo tamen tam desidiosus est huius notitiae, qui non, cum
audierit incognitum verbum, velit nosse quid illud sit, et si potest, quaerat ac discat. Quod dum
quaerit, utique in studio discendi est, et videtur amare rem incognitam; quod non ita est. Species
namque illa tangit animum, quam novit et cogitat, in qua elucet decus consociandorum animorum
in vocibus notis audiendis atque reddendis; eaque accendit studio quaerentem quidem quod
ignorat, sed notam formam, quo id pertineat, intuentem et amantem. Itaque si quaerenti, verbi
gratia, quid sit "temetum" (hoc enim exempli causa posueram), dicatur: "Quid ad te pertinet?";
respondebit: "Ne forte audiam loquentem et non intellegam, aut uspiam forte id legam, et quid
scriptor senserit, nesciam". Quis tandem huic dicat et: "Noli intellegere quod audis; noli nosse quod
legis"? Omnibus enim fere animis rationalibus in promptu est ad videndum huius peritiae
pulchritudo, qua hominum inter se cogitata, significantium vocum enuntiatione noscuntur; propter

126

