impietate, quanto magis damnabile vitium, tanto certius natura laudabilis. Et propter hoc addidit,
de gloria in gloriam 85: de gloria creationis in gloriam iustificationis. Quamvis possit hoc et aliis
modis intellegi, quod dictum est, de gloria in gloriam: de gloria fidei in gloriam speciei; de gloria
qua filii Dei sumus, in gloriam qua similes ei erimus, quoniam videbimus eum sicuti est 86. Quod
vero adiunxit, tamquam a Domini Spiritu 87; ostendit gratia Dei nobis conferri tam optabilis
transformationis bonum.

Aenigma est obscura allegoria.
9. 15. Haec dicta sunt propter quod ait Apostolus, nunc per speculum nos videre. Quia vero addidit,
in aenigmate 88; multis hoc incognitum est qui eas litteras nesciunt, in quibus est doctrina quaedam
de locutionum modis, quos Graeci "tropos" vocant, eoque graeco vocabulo etiam nos utimur pro
latino. Sicut enim "schemata" usitatius dicimus quam "figuras", ita usitatius dicimus "tropos" quam
"modos". Singulorum autem modorum sive troporum nomina, ut singula singulis referantur,
difficillimum est et insolentissimum latine enuntiare. Unde quidam interpretes nostri, quod ait
Apostolus: Quae sunt in allegoria 89, nolentes graecum vocabulum ponere, circumloquendo
interpretati sunt dicentes: "Quae sunt aliud ex alio significantia" 90. Huius autem tropi, id est
allegoriae, plures sunt species, in quibus est etiam quod dicitur aenigma. Definitio autem ipsius
nominis generalis, omnes etiam species complectatur necesse est. Ac per hoc sicut omnis equus
animal est, non omne animal equus est: ita omne aenigma allegoria est, non omnis allegoria
aenigma est. Quid ergo est allegoria, nisi tropus ubi ex alio aliud intellegitur, quale illud est ad
Thessalonicenses: Itaque non dormiamus sicut et ceteri: sed vigilemus, et sobrii simus. Nam qui
dormiunt, nocte dormiunt; et qui inebriantur, nocte ebrii sunt: nos autem qui diei sumus, sobrii
simus 91? Sed haec allegoria non est aenigma. Nam nisi multum tardis iste sensus in promptu est.
Aenigma est autem, ut breviter explicem, obscura allegoria 92, sicuti est: Sanguisugae erant tres
filiae 93; et quaecumque similia. Sed ubi allegoriam nominavit Apostolus, non in verbis eam reperit,
sed in facto, cum e duobus filiis Abrahae, uno de ancilla, altero de libera, quod non dictum, sed
etiam factum fuit, duo Testamenta intellegenda monstravit 94; quod antequam exponeret,
obscurum fuit: proinde allegoria talis, quod est generale nomen, posset specialiter aenigma
nominari.

Apostolus nomine speculi imaginem voluit intellegi, nomine aenigmatis
quamvis similitudinem, tamen obscuram.
9. 16. Sed quia non soli qui eas litteras nesciunt, quibus discuntur tropi, quaerunt quid dixerit
Apostolus, nunc in aenigmate nos videre; verum etiam qui sciunt, tamen quod sit illud aenigma ubi
nunc videmus, nosse desiderant: ex utroque invenienda una est sententia; et ex illo scilicet quod
ait: Videmus nunc per speculum; et ex isto quod addidit, in aenigmate 95. Una est enim cum tota sic
dicitur: Videmus nunc per speculum in aenigmate 96. Proinde, quantum mihi videtur, sicut nomine
speculi imaginem voluit intellegi; ita nomine aenigmatis quamvis similitudinem, tamen obscuram,
et ad perspiciendum difficilem. Cum igitur speculi et aenigmatis nomine quaecumque similitudines
ab Apostolo significatae intellegi possint, quae accommodatae sunt ad intellegendum Deum, eo
modo quo potest; nihil tamen est accommodatius quam id quod imago eius non frustra dicitur.
Nemo itaque miretur etiam in isto modo videndi qui concessus est huic vitae, per speculum scilicet
in aenigmate, laborare nos ut quomodocumque videamus. Nomen quippe hic non sonaret
aenigmatis, si esset facilitas visionis. Et hoc est grandius aenigma, ut non videamus quod non
videre non possumus. Quis enim non videt cogitationem suam? et quis videt cogitationem suam,
non oculis carnalibus dico, sed ipso interiore conspectu? Quis non eam videt, et quis eam videt?
Quandoquidem cogitatio visio est animi quaedam, sive adsint ea quae oculis quoque corporalibus
videantur, vel ceteris sentiantur sensibus, sive non adsint, et eorum similitudines cogitatione
cernantur; sive nihil eorum, sed ea cogitentur quae nec corporalia sunt, nec corporalium
similitudines, sicut virtutes et vitia, sicut ipsa denique cogitatio cogitatur; sive illa quae per
disciplinas traduntur liberalesque doctrinas; sive istorum omnium causae superiores atque rationes
in natura immutabili cogitentur; sive etiam mala et vana, ac falsa cogitemus, vel non consentiente
sensu, vel errante consensu.

De verbo mentis, in quo tamquam in speculo et aenigmate videmus Verbum
Dei.
10. 17. Sed nunc de iis loquamur quae nota cogitamus, et habemus in notitia etiam si non
cogitemus, sive ad contemplativam scientiam pertineant, quam proprie sapientiam, sive ad
activam, quam proprie scientiam nuncupandam esse disserui. Simul enim utrumque mentis est

194

