quod haec imago deformis et decolor facta est: hanc recipit, cum reformatur et renovatur. Quod
autem ait, spiritu mentis vestrae 89; non ibi duas res intellegi voluit, quasi aliud sit mens, aliud
spiritus mentis: sed quia omnis mens spiritus est, non autem omnis spiritus mens est 90. Est enim
Spiritus et Deus 91, qui renovari non potest, quia nec veterascere potest. Dicitur etiam spiritus in
homine, qui mens non sit, ad quem pertinent imaginationes similes corporum: de quo dicit ad
Corinthios, ubi dicit: Si autem oravero lingua, spiritus meus orat, mens autem mea infructuosa
est 92. Hoc enim ait, quando id quod dicitur, non intellegitur: quia nec dici potest, nisi corporalium
vocum imagines sonum oris spiritus cogitatione praeveniant. Dicitur et hominis anima spiritus:
unde est in Evangelio: Et inclinato capite tradidit spiritum 93; quo significata est mors corporis,
anima exeunte. Dicitur spiritus etiam pecoris, quod in Ecclesiaste libro Salomonis apertissime
scriptum est, ubi ait: Quis scit spiritus filiorum hominum si ascendet ipse sursum, et spiritus pecoris
si descendet ipse deorsum in terram? 94 Scriptum est etiam in Genesi, ubi dicit diluvio mortuam
universam carnem, quae habebat in se spiritum vitae 95. Dicitur spiritus etiam ventus, res
apertissime corporalis: unde illud est in Psalmis: Ignis, grando, nix, glacies, spiritus tempestatis 96.
Quia ergo tot modis dicitur spiritus, spiritum mentis dicere voluit eum spiritum, quae mens vocatur.
Sicut ait etiam idem apostolus: In exspoliatione corporis carnis 97. Non duas utique res intellegi
voluit, quasi aliud sit caro, aliud corpus carnis: sed quia corpus multarum rerum nomen est quarum
nulla caro est (nam multa sunt excepta carne corpora caelestia, et corpora terrestria), corpus carnis
dixit, corpus quae caro est. Sic itaque spiritum mentis eum spiritum quae mens est. Alibi quoque
apertius etiam imaginem nominavit, scilicet aliis verbis idipsum praecipiens: Exspoliantes vos,
inquit, veterem hominem cum actibus eius, induite novum hominem, qui renovatur in agnitione Dei
secundum imaginem eius qui creavit eum 98. Quod ergo ibi legitur, induite novum hominem qui
secundum Deum creatus, est 99; hoc isto loco: Induite novum hominem, qui renovatur secundum
imaginem eius qui creavit eum 100. Ibi autem ait, secundum Deum; hic vero, secundum imaginem
eius qui creavit eum. Pro eo vero quod ibi posuit, in iustitia et sanctitate veritatis; hoc posuit hic, in
agnitione Dei. Fit ergo ista renovatio reformatioque mentis secundum Deum, vel secundum
imaginem Dei. Sed ideo dicitur secundum Deum, ne secundum aliam creaturam fieri putetur; ideo
autem, secundum imaginem Dei, ut in ea re intellegatur fieri haec renovatio, ubi est imago Dei, id
est in mente. Quemadmodum dicimus, "secundum corpus mortuum", non secundum spiritum, eum
qui de corpore fidelis et iustus abscedit. Quid enim dicimus secundum corpus mortuum, nisi corpore
vel in corpore, non anima vel in anima mortuum? Aut si dicamus: "Secundum corpus est pulcher";
aut: "Secundum corpus fortis, non secundum animum"; quid est aliud, quam: Corpore, non animo
pulcher aut fortis est"? Et innumerabiliter ita loquimur. Non itaque sic intellegamus, secundum
imaginem eius qui creavit eum 101, quasi alia sit imago secundum quam renovatur, non ipsa quae
renovatur.

Imago Dei quomodo renovetur, quotidianis accessibus.
17. 23. Sane ista renovatio non momento uno fit ipsius conversionis, sicut momento uno fit illa in
Baptismo renovatio remissione omnium peccatorum 102: neque enim vel unum quantulumcumque
remanet quod non remittatur. Sed quemadmodum aliud est carere febribus, aliud ab infirmitate,
quae febribus facta est, revalescere; itemque aliud est infixum telum de corpore demere, aliud
vulnus quod eo factum est secunda curatione sanare: ita prima curatio est causam removere
languoris, quod per omnium fit indulgentiam peccatorum; secunda ipsum sanare languorem, quod
fit paulatim proficiendo in renovatione huius imaginis: quae duo demonstrantur in Psalmo, ubi
legitur: Qui propitius fit omnibus iniquitatibus tuis; quod fit in Baptismo: deinde sequitur: Qui sanat
omnes languores tuos 103; quod fit quotidianis accessibus, cum haec imago renovatur. De qua re
Apostolus apertissime locutus est, dicens: Et si exterior homo noster corrumpitur, sed interior
renovatur de die in diem 104. Renovatur autem in agnitione Dei 105, hoc est, in iustitia et sanctitate
veritatis 106; sicut sese habent apostolica testimonia quae paulo ante memoravi. In agnitione igitur
Dei, iustitiaque et sanctitate veritatis, qui de die in diem proficiendo renovatur, transfert amorem a
temporalibus ad aeterna, a visibilibus ad intellegibilia, a carnalibus ad spiritalia; atque ab istis
cupiditatem frenare atque minuere, illisque se caritate alligare diligenter insistit. Tantum autem
facit, quantum divinitus adiuvatur. Dei quippe sententia est: Sine me nihil potestis facere 107. In quo
profectu et accessu tenentem Mediatoris fidem cum dies vitae huius ultimus quemque compererit,
perducendus ad Deum quem coluit, et ab eo perficiendus excipietur ab Angelis sanctis,
incorruptibile corpus in fine saeculi non ad poenam, sed ad gloriam recepturus. In hac quippe
imagine tunc perfecta erit Dei similitudo 108, quando Dei perfecta erit visio. De qua dicit apostolus
Paulus: Videmus nunc per speculum in aenigmate, tunc autem facie ad faciem 109. Item dicit: Nos
autem revelata facie gloriam Domini speculantes, in eamdem imaginem transformamur de gloria in
gloriam, tamquam a Domini spiritu 110: hoc est quod fit de die in diem bene proficientibus.

181

