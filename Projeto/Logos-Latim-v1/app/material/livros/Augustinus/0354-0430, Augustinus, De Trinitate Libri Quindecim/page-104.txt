sicut tres equi speciali nomine, ita tria animalia nomine generali. Quod si dicunt substantiae vel
personae nomine non speciem significari, sed aliquid singulare atque individuum, ut substantia vel
persona non ita dicatur sicut dicitur homo, quod commune est omnibus hominibus, sed quomodo
dicitur hic homo, velut Abraham, velut Isaac, velut Iacob, vel si quis alius qui etiam digito praesens
demonstrari possit; sic quoque illos eadem ratio consequetur. Sicut enim dicuntur Abraham, Isaac,
Iacob tria individua, ita tres homines et tres animae. Cur ergo et Pater et Filius et Spiritus Sanctus,
si secundum genus et speciem et individuum etiam ista disserimus, non ita dicuntur tres essentiae,
ut tres substantiae seu personae? Sed hoc, ut dixi, omitto. Illud dico, si essentia genus est, una
essentia iam non habet species, sicut quia genus est animal, unum animal iam non habet species.
Non sunt ergo tres species unius essentiae Pater et Filius et Spiritus Sanctus. Si autem species est
essentia, sicut species est homo, tres vero illae quas appellamus substantias sive personas, sic
eamdem speciem communiter habent, quemadmodum Abraham, Isaac et Iacob speciem quae
homo dicitur, communiter habent; non sicut homo subdividitur in Abraham, Isaac et Iacob, ita unus
homo et in aliquos singulos homines subdividi potest; omnino enim non potest quia unus homo iam
singulus homo est. Cur ergo una essentia in tres substantias, vel personas subdividitur? Nam si
essentia species est sicut homo, sic est una essentia sicut unus homo. An sicut dicimus aliquos tres
homines eiusdem sexus, eiusdem temperationis corporis, eiusdemque animi unam esse naturam
tres enim sunt homines sed una natura, sic etiam ibi dicimus tres substantias unam essentiam, aut
tres personas unam substantiam vel essentiam? Hoc vero utcumque simile est, quia et veteres qui
latine locuti sunt antequam haberent ista nomina, quae non diu est ut in usum venerunt, id est
essentiam vel substantiam, pro his naturam dicebant. Non itaque secundum genus et species ista
dicimus, sed quasi secundum communem eamdemque materiam. Sicut ex eodem auro si fierent
tres statuae, diceremus tres statuas unum aurum, nec tamen genus diceremus aurum, species
autem statuas; nec aurum speciem, statuas vero individua. Nulla quippe species individua sua
transgreditur ut aliquid extra comprehendat. Cum enim definiero quid sit homo, quod est nomen
speciale, singuli quique homines quae sunt individua eadem definitione continentur, nec aliquid ad
eam pertinet quod homo non sit. Cum vero aurum definiero, non solae statuae si aureae fuerint sed
et anuli et si quid aliud de auro fuerit, ad aurum pertinebit. Etsi nihil inde fiat, aurum dicitur quia
etiamsi non sint aureae, non ideo non erunt statuae. Item nulla species excedit definitionem
generis sui. Cum enim definiero animal, quoniam generis huius species est equus, omnis equus
animal est, non autem statua omnis aurum est. Ideo quamvis in tribus statuis aureis recte dicamus
tres statuas unum aurum, non tamen ita dicimus ut genus aurum, statuas vero species
intellegamus. Nec sic ergo Trinitatem dicimus tres Personas vel substantias unam essentiam et
unum Deum, tamquam ex una materia tria quaedam subsistant, etiamsi quidquid illud est in his
tribus explicatum sit; non enim aliquid aliud eius essentiae est praeter istam Trinitatem. Tamen tres
Personas eiusdem essentiae, vel tres Personas unam essentiam dicimus; tres autem personas ex
eadem essentia non dicimus quasi aliud ibi sit quod essentia est, aliud quod persona sicut tres
statuas ex eodem auro possumus dicere; aliud enim est illic esse aurum, aliud esse statuas. Et cum
dicuntur tres homines una natura, vel tres homines eiusdem naturae, possunt etiam dici tres
homines ex eadem natura quoniam ex eadem natura et alii tales homines possunt exsistere; in illa
vero essentia Trinitatis nullo modo alia quaelibet persona ex eadem essentia potest exsistere.
Deinde in his rebus non tantum est unus homo, quantum tres homines simul, et plus aliquid sunt
homines duo quam unus homo; et in statuis aequalibus plus auri est tres simul quam singulae, et
minus auri est una quam duae. At in Deo non ita est; non enim maior essentia est Pater et Filius
simul quam solus Pater aut solus Filius, sed tres simul illae substantiae sive Personae, si ita
dicendae sunt, aequales sunt singulis, quod animalis homo non percipit 67. Non enim potest
cogitare nisi moles et spatia, vel minuta vel grandia volitantibus in animo eius phantasmatis,
tamquam imaginibus corporum.

Donec purgetur animalis homo credat; homo ad imaginem et imago Dei.
6. 12. Ex qua immunditia donec purgetur credat in Patrem et Filium et Spiritum Sanctum, unum
Deum, solum, magnum, omnipotentem, bonum, iustum, misericordem, omnium visibilium et
invisibilium conditorem 68, et quidquid de illo pro humana facultate digne vereque dici potest.
Neque cum audierit Patrem solum Deum separet inde Filium aut Spiritum Sanctum 69, cum eo
quippe solus Deus cum quo et unus Deus est, quia et Filium cum audimus solum Deum sine ulla
separatione Patris aut Spiritus Sancti oportet accipere. Atque ita dicat unam essentiam ut non
existimet aliud alio vel maius vel melius vel aliqua ex parte diversum, non tamen ut Pater ipse sit et
Filius et Spiritus Sanctus, et quidquid aliud ad alterutrum singula dicuntur, sicut Verbum quod non
dicitur nisi Filius, aut Donum quod non dicitur nisi Spiritus Sanctus 70. Propter quod etiam pluralem
numerum admittunt, sicut in Evangelio scriptum est: Ego et Pater unum sumus 71. Et unum dixit et
sumus; unum secundum essentiam, quod idem Deus; sumus secundum relativum, quod ille Pater,
hic Filius. Aliquando et tacetur unitas essentiae et sola pluraliter relativa commemorantur:
Veniemus ad eum, ego et Pater, et habitabimus apud eum 72. Veniemus et habitabimus pluralis est
numerus, quia praedictum est: Ego et Pater, id est Filius et Pater, quae relative ad invicem dicuntur.

104

