Deus Filium suum 326; nec tu, o Unigenite, diceres de Spiritu Sancto: Quem mittet Pater in nomine
meo 327; et: Quem ego mittam vobis a Patre 328. Ad hanc regulam fidei dirigens intentionem meam,
quantum potui, quantum me posse fecisti, quaesivi te, et desideravi intellectu videre quod credidi,
et multum disputavi, et laboravi. Domine Deus meus, una spes mea, exaudi me, ne fatigatus nolim
te quaerere, sed quaeram faciem tuam semper ardenter 329. Tu da quaerendi vires, qui inveniri te
fecisti, et magis magisque inveniendi te spem dedisti. Coram te est firmitas et infirmitas mea: illam
serva, istam sana. Coram te est scientia et ignorantia mea: ubi mihi aperuisti, suscipe intrantem;
ubi clausisti, aperi pulsanti. Meminerim tui, intellegam te, diligam te. Auge in me ista, donec me
reformes ad integrum. Scio scriptum esse: In multiloquio non effugies peccatum 330. Sed utinam
praedicando verbum tuum, et laudando te tantummodo loquerer! non solum fugerem peccatum,
sed meritum bonum acquirerem, quamlibet multum sic loquerer. Neque enim homo de te beatus,
peccatum praeciperet germano in fide filio suo, cui scripsit dicens: Praedica verbum, insta
opportune, importune 331. Numquid dicendum est istum non multum locutum, qui non solum
opportune, verum etiam importune verbum tuum, Domine, non tacebat? Sed ideo non erat multum,
quia tantum erat necessarium. Libera me, Deus meus, a multiloquio quod patior intus in anima
mea, misera in conspectu tuo, et confugiente ad misericordiam tuam. Non enim cogitationibus
taceo, etiam tacens vocibus. Et si quidem non cogitarem nisi quod placeret tibi, non utique rogarem
ut me ab hoc multiloquio liberares. Sed multae sunt cogitationes meae, tales quales nosti,
cogitationes hominum, quoniam vanae sunt 332. Dona mihi non eis consentire, et si quando me
delectant, eas nihilominus improbare, nec in eis velut dormitando immorari. Nec in tantum valeant
apud me, ut aliquid in opera mea procedat ex illis; sed ab eis mea saltem sit tuta sententia, tuta
conscientia, te tuente. Sapiens quidam cum de te loqueretur in libro suo, qui Ecclesiasticus proprio
nomine iam vocatur: Multa, inquit, dicimus, et non pervenimus, et consummatio sermonum
universa est ipse 333. Cum ergo pervenerimus ad te, cessabunt multa ista quae dicimus, et non
pervenimus; et manebis unus omnia in omnibus 334: et sine fine dicemus unum laudantes te in
unum, et in te facti etiam nos unum. Domine Deus une, Deus Trinitas, quaecumque dixi in his libris
de tuo, agnoscant et tui: si qua de meo, et tu ignosce, et tui. Amen.

1 - Cf. Varrone, Antiquit. rer. human. et divin., in Agostino, De civ. Dei 7, 23: NBA, V/1;
Cicerone, De fin. bon. mal., 5, 13, 36.
2 - Cf. Cicerone, De orat. 3, 18, 67; De fin. bon. mal., 5, 12, 34; 13, 36; De rep. 6, 9, 9;
Giulio Cesare, De bello gall. 3, 19, 6; 6, 5, 1; Lucrezio, De rer. nat. 3, 94; Sallustio, Iugurt.
11, 8; Seneca, De b. vita 15, 5; Quintiliano, Instit. 1, 9, 13.
3 - Ps 104, 3-4.
4 - 1 Par 16, 10.
5 - Isa 55, 6-7.
6 - Ps 104, 4.
7 - Eccli 24, 29.
8 - Isa 7, 9.
9 - Ps 13, 2.
10 - Cf. Sap 13, 5.
11 - Rom 1, 20.
12 - Sap 13, 1-5.
13 - Cf. Act 17, 27; 1 Par 16, 11; Ps 68, 33; 104, 4; Isa 55, 6.
210

