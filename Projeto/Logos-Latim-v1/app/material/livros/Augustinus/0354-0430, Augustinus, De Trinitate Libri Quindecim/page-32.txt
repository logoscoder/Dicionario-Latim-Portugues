etiam Spiritus Sancti filius aut etiam suus Filius credi aut intellegi potest. Et ubi sonuit: Et clarificavi
et iterum clarificabo, non nisi Patris personam fatemur; responsio quippe est ad illam Domini vocem
qua dixerat: Pater, clarifica Filium tuum, quod non potuit dicere nisi Deo Patri tantum non et Spiritui
Sancto cuius non est filius. Hic autem ubi scriptum est: Et dixit Dominus Deus ad Adam 117, cur non
ipsa Trinitas intellegatur, nihil dici potest.

Visio Abrahae.
10. 19. Similiter etiam quod scriptum est: Et dixit Dominus ad Abraham: Exi de terra tua et de
cognatione tua et de domo patris tui 118, non est apertum utrum sola vox facta sit ad aures Abrahae
an et oculis eius aliquid apparuerit. Paulo post autem aliquanto apertius dictum est: Et visus est
Dominus Abrahae et dixit illi: Semini tuo dabo terram hanc 119. Sed nec ibi expressum est in qua
specie visus ei sit Dominus, aut utrum Pater an Filius an Spiritus Sanctus ei visus sit. Nisi forte ideo
putant Filium visum esse Abrahae quia non scriptum est: "Visus est ei Deus", sed: Visus est ei
Dominus 120; tamquam enim proprie videtur Filius Dominus vocari dicente Apostolo: Nam et si sunt
qui dicuntur dii sive in caelo sive in terra sicuti sunt dii multi et Domini multi, nobis tamen unus
Deus Pater ex quo omnia et nos in ipso, et unus Dominus Iesus Christus per quem omnia et nos per
ipsum 121. Sed cum et Deus Pater multis locis inveniatur Dominus dictus sicut est illud: Dominus
dixit ad me: Filius meus es tu; ego hodie genui te 122, et illud: Dixit Dominus Domino meo: Sede ad
dexteram meam 123; cum etiam Spiritus Sanctus Dominus dictus inveniatur ubi Apostolus ait:
Dominus autem Spiritus est 124, et ne quisquam arbitraretur Filium significatum et ideo dictum
Spiritum propter incorpoream substantiam, secutus contexuit: Ubi autem Spiritus Domini, ibi
libertas 125; Spiritum autem Domini Spiritum Sanctum esse nemo dubitaverit. Neque hic ergo
evidenter apparet utrum aliqua ex Trinitate Persona an Deus ipse Trinitas, de quo uno Deo dictum
est: Dominum Deum tuum adorabis et illi soli servies 126, visus fuerit Abrahae 127. Sub ilice autem
Mambre tres viros vidit quibus et invitatis hospitioque susceptis et epulantibus ministravit 128. Sic
tamen Scriptura illam rem gestam narrare coepit ut non dicat: "Visi sunt ei tres viri", sed: Visus est
ei Dominus. Atque inde consequenter exponens quomodo ei sit visus Dominus attexit narrationem
de tribus viris quos Abraham per pluralem numerum invitat ut hospitio suscipiat; et postea
singulariter sicut unum alloquitur, et sicut unus ei de Sara filium pollicetur, quem Dominum dicit
Scriptura sicut in eiusdem narrationis exordio: Visus est, inquit, Dominus Abrahae 129. Invitat ergo et
pedes lavat et deducit abeuntes tamquam homines; loquitur autem tamquam cum Domino Deo
sive cum ei promittitur filius sive cum ei Sodomis imminens interitus indicatur.

Cum tres visi sunt, cur non accipiamus insinuatam Trinitatis aequalitatem?
11. 20. Non parvam neque transitoriam considerationem postulat iste Scripturae locus. Si enim vir
unus visus fuisset, iam illi qui dicunt et priusquam de Virgine nasceretur per suam substantiam
visibilem Filium, quid aliud quam ipsum esse clamarent? Quoniam "De Patre", inquiunt, "dictum est:
Invisibili soli Deo 130". Et tamen possem adhuc quaerere quomodo ante susceptam carnem habitu
est inventus ut homo, quandoquidem pedes ei loti sunt et humanis epulis epulatus est. Quomodo
istud fieri poterat cum adhuc in forma Dei esset, non rapinam arbitratus esse aequalis Deo?
Numquid enim iam semetipsum exinanierat formam servi accipiens, in similitudine hominum factus
et habitu inventus ut homo 131, cum hoc quando fecerit per partum Virginis noverimus? Quomodo
igitur antequam hoc fecisset ut vir unus apparuit Abrahae? An illa forma vera non erat? Possem ista
quaerere si unus vir apparuisset Abrahae idemque Dei Filius crederetur. Cum vero tres visi sunt nec
quisquam in eis vel forma vel aetate vel potestate maior ceteris dictus est, cur non hic accipiamus
visibiliter insinuatam per creaturam visibilem Trinitatis aequalitatem atque in tribus Personis unam
eamdemque substantiam?
11. 21. Nam ne quisquam putaret sic intimatum unum in tribus fuisse maiorem et eum Dominum
Dei Filium intellegendum, duos autem illos Angelos eius quia cum tres visi sint, uni Domino illic
loquitur Abraham, sancta Scriptura futuris talibus cogitationibus atque opinionibus contradicendo
non praetermisit occurrere quando paulo post duos Angelos dicit venisse ad Loth in quibus et ille vir
iustus qui de Sodomorum incendio meruit liberari ad unum Dominum loquitur 132. Sic enim sequitur
Scriptura dicens: Abiit autem Dominus postquam cessavit loquens ad Abraham, et Abraham
reversus est ad locum suum 133.

Visio Loth.
12. 21. Venerunt autem duo Angeli in Sodomis vespere 134. Hic attentius considerandum est quod
ostendere institui. Cum tribus certe loquebatur Abraham et eum Dominum singulariter appellavit.

32

