PROLOGUS

DOMINO BEATISSIMO, ET SINCERISSIMA CARITATE VENERANDO, SANCTO FRATRI ET
CONSACERDOTI PAPAE AURELIO, AUGUSTINUS, IN DOMINO SALUTEM

De Trinitate quae Deus summus et verus est libros iuvenis inchoavi, senex edidi. Omiseram quippe
hoc opus posteaquam comperi praereptos mihi esse sive subreptos antequam eos absolverem et
retractatos ut mea dispositio fuerat expolirem. Non enim singillatim sed omnes simul edere ea
ratione decreveranm quoniam praecedentibus consequentes inquisitione proficiente nectuntur.
Cum ergo per eos homines (qui priusquam vellem ad quosdam illorum pervenire potuerunt)
dispositio mea nequivisset impleri, interruptam dictationem reliqueram cogitans hoc ipsum in
aliquibus scriptis meis conqueri ut scirent qui possent non a me fuisse eosdem libros editos sed
ablatos priusquam mihi editione mea digni viderentur. Verum multorum fratrum vehementissima
postulatione et maxime tua iussione compulsus opus tam laboriosum adiuvante Domino terminare
curavi, eosque emendatos non ut volui sed ut potui, ne ab illis qui subrepti iam in manus hominum
exierant plurimum discreparent, Venerationi tuae per filium nostrum condiaconum carissimum misi
et cuicumque audiendos, describendos le legendosque permisi. In quibus si servari mea dispositio
potuisset, essent profecto etsi easdem sententias habentes, multo tamen enodatiores atque
planiores quantum rerum tantarum explicandarum difficultas et facultas nostra pateretur. Sunt
autem qui primos quattuor vel potius quinque etiam sine prooemiis habent et duodecimum sine
extrema parte non parva, sed si eis haec editio potuerit innotescere, omnia si voluerint et valuerint
emendabunt. Peto sane ut hanc epistulam seorsum quidem sed tamen ad caput eorumdem
librorum iubeas anteponi. Ora pro me.

1 LIBER PRIMUS
Scribit adversus eos, qui ratione abutentes fidem corrumpunt. De Deo errores
tres.
1. 1. Lecturus haec quae de Trinitate disserimus, prius oportet ut noverit, stilum nostrum adversus
eorum vigilare calumnias, qui fidei contemnentes initium 1, immaturo et perverso rationis amore
falluntur. Quorum nonnulli ea quae de corporalibus rebus sive per sensus corporeos experta
notaverunt, sive quae natura humani ingenii et diligentiae vivacitate vel artis adiutorio perceperunt,
ad res incorporeas et spiritales transferre conantur ut ex his illas metiri atque opinari velint. Sunt
item alii qui secundum animi humani naturam vel affectum de Deo sentiunt, si quid sentiunt, et ex
hoc errore cum de Deo disputant sermoni suo distortas et fallaces regulas figunt 2. Est item aliud
hominum genus, eorum qui universam quidem creaturam, quae profecto mutabilis est, nituntur
transcendere ut ad incommutabilem substantiam quae Deus est erigant intentionem; sed
mortalitatis onere praegravati cum et videri volunt scire quod nesciunt et quod volunt scire non
possunt 3, praesumptiones opinionum suarum audacius affirmando intercludunt sibimet
intellegentiae vias, magis eligentes sententiam suam non corrigere perversam quam mutare
defensam. Et hic quidem omnium morbus est trium generum quae proposui 4; et eorum scilicet qui
secundum corpus de Deo sapiunt; et eorum qui secundum spiritalem creaturam, sicuti est anima;
et eorum qui neque secundum corpus neque secundum spiritalem creaturam, et tamen de Deo
falsa existimant 5, eo remotiores a vero quo id quod sapiunt nec in corpore reperitur nec in facto et
condito spiritu nec in ipso Creatore. Qui enim opinatur Deum, verbi gratia, candidum vel rutilum,
fallitur; sed tamen haec inveniuntur in corpore. Rursus qui opinatur Deum nunc obliviscentem, nunc
recordantem vel si quid huiusmodi est, nihilominus in errore est 6; sed tamen haec inveniuntur in
animo. Qui autem putant eius esse potentiae Deum ut seipsum ipse genuerit, eo plus errant quod
non solum Deus ita non est sed nec spiritalis nec corporalis creatura. Nulla enim omnino res est
quae se ipsam gignat ut sit 7.

Sancta Scriptura nullius generis rerum verba vitavit, ex quibus intellectus
noster ad divina assurgeret.
1. 2. Ut ergo ab huiusmodi falsitatibus humanus animus purgaretur, sancta Scriptura parvulis
congruens nullius generis rerum verba vitavit ex quibus quasi gradatim ad divina atque sublimia

1

