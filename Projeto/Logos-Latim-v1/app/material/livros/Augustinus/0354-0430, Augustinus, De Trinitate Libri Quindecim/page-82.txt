187 - Act 2, 3.
188 - Io 5, 26.

5 LIBER QUINTUS
Quid a Deo, quid a lectoribus Augustinus exposcat.
1. 1. Hinc iam exordiens ea dicere, quae dici ut cogitantur vel ab homine aliquo, vel certe a nobis
non omni modo possunt; quamvis et ipsa nostra cogitatio, cum de Deo Trinitate cogitamus, longe
se illi de quo cogitat, imparem sentiat, neque ut est eum capiat sed, ut scriptum est, etiam a tantis
quantus Paulus Apostolus hic erat, per speculum in aenigmate 1 videatur, primum ab ipso Domino
Deo nostro, de quo semper cogitare debemus, et de quo digne cogitare non possumus, cui
laudando reddenda est omni tempore benedictio 2, et cui enuntiando nulla competit dictio, et
adiutorium ad intellegenda atque explicanda quae intendo, et veniam precor sicubi offendo. Memor
enim sum, non solum voluntatis, verum etiam infirmitatis meae. Ab his etiam qui ista lecturi sunt,
ut ignoscant peto, ubi me magis voluisse quam potuisse dicere adverterint, quod vel ipsi melius
intellegunt, vel propter mei eloquii difficultatem non intellegunt; sicut ego eis ignosco ubi propter
suam tarditatem intellegere non possunt.

Deus aliquid longe melius meliore nostro.
1. 2. Facilius autem nobis invicem ignoscimus, si noverimus, aut certe credendo firmum tenuerimus
ea quae de natura incommutabili et invisibili summeque vivente ac sibi sufficiente dicuntur, non ex
consuetudine visibilium atque mutabilium et mortalium vel egenarum rerum esse metienda. Sed
cum in his etiam quae nostris corporalibus adiacent sensibus, vel quod nos ipsi in interiore homine
sumus, scientia comprehendendis laboremus, nec sufficiamus; non tamen impudenter in illa quae
supra sunt divina et ineffabilia pietas fidelis ardescit, non quam suarum virium inflat arrogantia ,sed
quam gratia ipsius Creatoris et Salvatoris inflammat. Nam quo intellectu homo Deum capit qui
ipsum intellectum suum quo eum vult capere nondum capit? Si autem hunc iam capit, attendat
diligenter nihil eo esse in sua natura melius, et videat utrum ibi videat ulla lineamenta formarum,
nitores colorum, spatiosam granditatem, partium distantiam, molis distensionem, aliquas per
locorum intervalla motiones ,vel quid eiusmodi. Nihil certe istorum invenimus in eo, quo in natura
nostra nihil melius invenimus, id est, in nostro intellectu, quo sapientiam capimus quantae capaces
sumus. Quod ergo non invenimus in meliore nostro, non debemus in illo quaerere, quod longe
melius est meliore nostro; ut sic intellegamus Deum, si possumus, quantum possumus, sine
qualitate bonum, sine quantitate magnum, sine indigentia creatorem, sine situ praesentem, sine
habitu omnia continentem, sine loco ubique totum 3, sine tempore sempiternum, sine ulla sui
mutatione mutabilia facientem, nihilque patientem. Quisquis Deum ita cogitat, etsi nondum potest
omni modo invenire quid sit; pie tamen cavet, quantum potest, aliquid de illo sentire quod non sit 4.

Deus est ipsum esse.
2. 3. Est tamen sine dubitatione substantia, vel, si melius hoc appellatur, essentia, quam Graeci
vocant. Sicut enim ab eo quod est sapere dicta est sapientia, et ab eo quod est scire dicta
est scientia, ita ab eo quod est esse dicta est essentia 5. Et quis magis est ,quam ille qui dixit
famulo suo Moysi: Ego sum qui sum 6, et: Dices filiis Israel: Qui est misit me ad vos 7? Sed aliae
quae dicuntur essentiae, sive substantiae capiunt accidentias quibus in eis fiat vel magna vel
quantacumque mutatio; Deo autem aliquid eiusmodi accidere non potest. Et ideo sola est
incommutabilis substantia vel essentia, quae Deus est, cui profecto ipsum esse, unde essentia
nominata est, maxime ac verissime competit. Quod enim mutatur, non servat ipsum esse; et quod
mutari potest, etiamsi non mutetur, potest quod fuerat non esse; ac per hoc illud solum quod non
tantum non mutatur, verum etiam mutari omnino non potest, sine scrupulo occurrit quod verissime
dicatur esse.

Arianorum argumentum.
3. 4. Quamobrem ut iam etiam de his quae nec dicuntur ut cogitantur nec cogitantur ut sunt,
respondere incipiamus fidei nostrae adversariis; inter multa quae Ariani adversus catholicam fidem
solent disputare, hoc sibi maxime callidissimum machinamentum proponere videntur, cum dicunt:
"Quidquid de Deo dicitur vel intellegitur, non secundum accidens, sed secundum substantiam

82

