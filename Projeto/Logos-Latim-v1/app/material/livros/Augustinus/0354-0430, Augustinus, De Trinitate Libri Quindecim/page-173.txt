2. 4. Quapropter, quoniam sicut scriptum est: Quamdiu sumus in corpore, peregrinamur a Domino;
per fidem enim ambulamus, non per speciem 19; profecto quamdiu iustus ex fide vivit 20, quamvis
secundum hominem interiorem vivat 21, licet per eamdem temporalem fidem ad veritatem nitatur,
et tendat aeternam, tamen in eiusdem fidei temporalis retentione, contemplatione, dilectione,
nondum talis est trinitas, ut Dei iam imago dicenda sit: ne in rebus temporalibus constituta
videatur, quae constituenda est in aeternis. Mens quippe humana cum fidem suam videt, qua credit
quod non videt, non aliquid sempiternum videt. Non enim semper hoc erit, quod utique non erit,
quando ista peregrinatione finita, qua peregrinamur a Domino, ut per fidem ambulare necesse sit,
species illa succedet, per quam videbimus facie ad faciem 22: sicut modo non videntes, tamen quia
credimus, videre merebimur, atque ad speciem nos per fidem perductos esse gaudebimus 23.
Neque enim iam fides erit, qua credantur quae non videntur; sed species, qua videantur quae
credebantur. Tunc ergo etsi vitae huius mortalis transactae meminerimus, et credidisse nos
aliquando quae non videbamus, memoriter recoluerimus, in praeteritis atque transactis deputabitur
fides ista, non in praesentibus rebus semperque manentibus: ac per hoc etiam trinitas ista quae
nunc in eiusdem fidei praesentis ac manentis memoria, contuitu, dilectione consistit, tunc transacta
et praeterita reperietur esse, non permanens. Ex quo colligitur, ut si iam imago Dei est ista trinitas,
etiam ipsa non in eis quae semper sunt, sed in rebus sit habenda transeuntibus.

Difficultas solvitur.
3. 4. Absit autem ut cum animae natura sit immortalis, nec ab initio quo creata est, unquam
deinceps esse desistat, id quo nihil melius habet, non cum eius immortalitate perduret. Quid vero
melius in eius natura creatum est, quam quod ad sui Creatoris imaginem facta est 24? Non igitur in
fidei retentione, contemplatione, dilectione, quae non erit semper, sed in eo quod semper erit,
invenienda est quam dici oporteat imaginem Dei.
3. 5. An adhuc utrum ita se res habeat, aliquanto diligentius atque abstrusius perscrutabimur? Dici
enim potest, non perire istam trinitatem, etiam cum fides ipsa transierit: quia sicut nunc eam et
memoria tenemus, et cogitatione cernimus, et voluntate diligimus; ita etiam tunc cum eam nos
habuisse memoria tenebimus, et recolemus, et hoc utrumque tertia voluntate iungemus, eadem
trinitas permanebit. Quoniam si nullum in nobis quasi vestigium transiens reliquerit, profecto nec in
memoria nostra eius aliquid habebimus quo recurramus eam praeteritam recordantes, atque id
utrumque intentione tertia copulantes, et quod erat scilicet in memoria, non inde cogitantibus
nobis, et quod inde cogitatione formatur. Sed qui hoc dicit, non discernit aliam nunc esse
trinitatem, quando praesentem fidem tenemus, videmus, amamus in nobis; aliam tunc futuram,
quando non ipsam, sed eius velut imaginarium vestigium in memoria reconditum, recordatione
contuebimur, et duo haec, id est, quod erat in memoria retinentis, et quod inde imprimitur in acie
recordantis, tertia voluntate iungemus. Quod ut possit intellegi, sumamus exemplum de
corporalibus rebus, de quibus in libro undecimo satis locuti sumus 25. Nempe ab inferioribus ad
superiora ascendentes, vel ab exterioribus ad interiora ingredientes, primam reperimus trinitatem
in corpore quod videtur, et acie videntis quae cum videt, inde formatur, et in voluntatis intentione
quae utrumque coniungit. Huic trinitati similem constituamus, cum fides quae nunc inest nobis,
tamquam corpus illud in loco, ita in nostra memoria constituta est, de qua informatur cogitatio
recordantis, sicut ex illo corpore acies intuentis: quibus duobus, ut trinitas impleatur, annumeratur
tertia voluntas, quae fidem in memoria constitutam et quamdam eius effigiem in contuitu
recordationis impressam connectit et iungit; sicut in illa corporalis trinitate visionis, formam
corporis quod videtur, et conformationem quae fit in cernentis aspectu, coniungit intentio
voluntatis. Faciamus ergo corpus illud quod cernebatur, interisse dilapsum, nec eius remansisse
aliquid in ullo loco, ad quod videndum recurrat aspectus. Numquid quia imago rei corporalis iam
transactae atque praeteritae remanet in memoria, unde informetur cogitantis obtutus, atque id
utrumque tertia voluntate iungatur, eadem trinitas esse dicenda est, quae fuerat quando species in
loco positi corporis videbatur? Non utique, sed prorsus alia: nam praeter quod illa erat extrinsecus,
haec intrinsecus; illam profecto faciebat species praesentis corporis; hanc, imago praeteriti. Sic et
in hac re, de qua nunc agimus, et propter quam putavimus adhibendum illud exemplum, fides quae
nunc in animo nostro est, velut illud corpus in loco, dum tenetur, aspicitur, amatur, quamdam efficit
trinitatem: sed non ipsa erit, quando fides haec in animo, sicut corpus illud in loco iam non erit.
Quae vero tunc erit, quando eam recordabimur in nobis fuisse, non esse, alia profecto erit. Hanc
enim quae nunc est, facit res ipsa praesens et animo credentis affixa: at illam quae tunc erit, faciet
rei praeteritae imaginatio in recordantis memoria derelicta.

In anima rationalis hominis invenienda imago Dei, quae immortaliter
immortalitati eius est insita.

173

