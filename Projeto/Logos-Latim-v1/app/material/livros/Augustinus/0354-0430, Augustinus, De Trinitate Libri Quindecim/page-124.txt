12. 18. Primo itaque manifestum sit, posse fieri ut sit aliquid scibile, id est, quod sciri possit, et
tamen nesciatur; illud autem fieri non posse, ut sciatur quod scibile non fuerit. Unde liquido
tenendum est quod omnis res quamcumque cognoscimus, congenerat in nobis notitiam sui. Ab
utroque enim notitia paritur, a cognoscente et cognito 33. Itaque mens cum se ipsa cognoscit, sola
parens est notitiae suae; et cognitum enim et cognitor ipsa est. Erat autem sibi ipsa noscibilis, et
antequam se nosset; sed notitia sui non erat in ea, cum se ipsa non noverat. Quod ergo cognoscit
se, parem sibi notitiam sui gignit; quia non minus se novit quam est, nec alterius essentiae est
notitia eius, non solum quia ipsa novit, sed etiam quia se ipsam sicut supra diximus. Quid igitur de
amore dicendum est, cur non etiam cum se amat, ipsum quoque amorem sui genuisse videatur?
Erat enim amabilis sibi, et antequam se amaret, quia poterat se amare; sicut erat sibi noscibilis, et
antequam se nosset, quia se poterat nosse. Nam si non sibi esset noscibilis, numquam se nosse
potuisset; ita si non sibi esset amabilis, numquam se amare potuisset. Cur itaque amando se non
genuisse dicatur amorem suum; sicut cognoscendo se genuit notitiam suam? An eo quidem
manifeste ostenditur hoc amoris esse principium, unde procedit? Ab ipsa quippe mente procedit
quae sibi est amabilis antequam se amet; atque ita principium est amoris sui, quo se amat. Sed
ideo non recte dicitur genitus ab ea, sicut notitia sui qua se novit, quia notitia iam inventum est,
quod partum vel repertum dicitur, quod saepe praecedit inquisitio eo fine quietura. Nam inquisitio
est appetitus inveniendi, quod idem valet si dicas, reperiendi. Quae autem reperiuntur, quasi
pariuntur, unde proli similia sunt; ubi, nisi in ipsa notitia? Ibi enim quasi expressa formantur. Nam
etsi iam erant res quas quaerendo invenimus, notitia tamen ipsa non erat, quam sicut prolem
nascentem deputamus. Porro appetitus ille, qui est in quaerendo, procedit a quaerente, et pendet
quodam modo, neque requiescit fine quo intenditur, nisi id quod quaeritur inventum quaerenti
copuletur. Qui appetitus, id est, inquisitio, quamvis amor esse non videatur, quod id quod notum
est, amatur; hoc enim adhuc ut cognoscatur agitur; tamen ex eodem genere quiddam est. Nam
voluntas iam dici potest, quia omnis qui quaerit invenire vult 34; et si id quaeritur quod ad notitiam
pertineat, omnis qui quaerit nosse vult. Quod si ardenter atque instanter vult, studere dicitur; quod
maxime in assequendis atque adipiscendis quibusque doctrinis dici solet. Partum ergo mentis
antecedit appetitus quidam, quo id quod nosse volumus quaerendo et inveniendo, nascitur proles
ipsa notitia; ac per hoc appetitus ille quo concipitur pariturque notitia, partus et proles recte dici
non potest. Idemque appetitus quo inhiatur rei cognoscendae, fit amor cognitae, dum tenet atque
amplectitur placitam prolem, id est notitiam, gignentique coniungit. Et est quaedam imago
Trinitatis, ipsa mens, et notitia eius, quod est proles eius ac de se ipsa verbum eius, et amor tertius,
et haec tria unum 35 atque una substantia. Nec minor proles dum tantam se novit mens quanta est;
nec minor amor, dum tantum se diligit quantum novit et quanta est.

1 - Ps 68, 33.
2 - Ps 104, 4; cf. 1 Par 16, 11.
3 - 1 Cor 8, 2-3.
4 - Gal 4, 9.
5 - Phil 3, 13-15.
6 - Cf. Plotino, Enn. 3, 7, 11.
7 - 1 Cor 13, 12.
8 - Eccli 18, 6.
9 - Cf. Pelagio, Libell. fid. Ad Inn.; Agostino, De fide et symbolo 4, 5: NBA, VI/1; De mor.
Eccl. cath. 2, 7, 9: NBA, XIII/1; Pseudo-Ambrogio, Exhort. ad neoph.; Tertulliano, Symb. 3.
10 - Cf. Eusebio da Vercelli, Trin. 1, 52.
11 - 1 Io 4, 8.

124

