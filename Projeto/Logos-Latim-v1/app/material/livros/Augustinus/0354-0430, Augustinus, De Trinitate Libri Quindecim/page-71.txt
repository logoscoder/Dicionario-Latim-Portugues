quaedam de societate et civitate sanctorum et de vero Mediatore a sanctis Prophetis, vel Angelis
audita per suos vates dixisse reperiuntur id egerunt, ut per haec aliena vera etiam fideles Dei si
possent ad sua falsa traducerent 130. Deus autem per nescientes id egit, ut veritas undique
resonaret, fidelibus in adiutorium, impiis in testimonium.

Filius Dei venit et ipse in se excepit fidem nostram qua nos perduceret ad
veritatem suam.
18. 24. Quia igitur ad aeterna capessenda idonei non eramus, sordesque peccatorum nos
praegravabant temporalium rerum amore contractae, et de propagine mortalitatis tamquam
naturaliter inolitae, purgandi eramus. Purgari autem ut contemperaremur aeternis, non nisi per
temporalia possemus qualibus iam contemperati tenebamur. Sanitas enim a morbo plurimum
distat, sed media curatio nisi morbo congruat non perducit ad sanitatem. Inutilia temporalia
decipiunt aegrotos; utilia temporalia suscipiunt sanandos, et traiciunt ad aeterna sanatos. Mens
autem rationalis sicut purgata contemplationem debet rebus aeternis, sic purganda temporalibus
fidem. Dixit quidam et illorum, qui quondam apud graecos sapientes habiti sunt: Quantum ad id
quod ortum est aeternitas valet, tantum ad fidem veritas 131. Et profecto est vera sententia. Quod
enim nos temporale dicimus, hoc ille quod ortum est appellavit. Ex quo genere etiam nos sumus,
non tantum secundum corpus, sed etiam secundum animi mutabilitatem. Non enim proprie vocatur
aeternum, quod aliqua ex parte mutatur. In quantum igitur mutabiles sumus, in tantum ab
aeternitate distamus. Promittitur autem nobis vita aeterna per veritatem, a cuius perspicuitate
rursus tantum distat fides nostra, quantum ab aeternitate mortalitas. Nunc ergo adhibemus fidem
rebus temporaliter gestis propter nos, et per ipsam mundamur; ut cum ad speciem venerimus,
quemadmodum succedit fidei veritas, ita mortalitati succedat aeternitas. Quapropter quoniam fides
nostra fiet veritas, cum ad id quod nobis credentibus promittitur venerimus; promittitur autem
nobis vita aeterna, et dixit Veritas, (non quae fiet sicut futura est fides nostra, sed quae semper est
Veritas, quia ibi est aeternitas); dixit ergo Veritas: Haec est autem vita aeterna, ut cognoscant te
unum verum Deum, et quem misisti Iesum Christum 132, cum fides nostra videndo fiet veritas, tunc
mortalitatem nostram commutatam tenebit aeternitas 133. Quod donec fiat, et ut fiat, quia rebus
ortis accommodamus fidem credulitatis, sicut in aeternis speramus veritatem contemplationis, ne
fides mortalis vitae dissonaret a veritate aeternae vitae, ipsa Veritas Patri coaeterna de terra orta
est 134, cum Filius Dei sic venit ut fieret filius hominis, et ipse in se exciperet fidem nostram, qua
nos perduceret ad Veritatem suam, qui sic suscepit mortalitatem nostram, ut non amitteret
aeternitatem suam. Quantum enim ad id quod ortum est aeternitas valet, tantum ad fidem
veritas 135. Ita ergo nos purgari oportebat, ut ille nobis fieret ortus qui maneret aeternus, ne alter
nobis esset in fide, alter in veritate. Nec ab eo quod orti sumus ad aeterna transire possemus, nisi
aeterno per ortum nostrum nobis sociato ad aeternitatem ipsius traiceremur. Nunc itaque illuc
quodam modo secuta est fides nostra, quo ascendit in quem credidimus, ortus, mortuus,
resuscitatus, assumptus. Horum quattuor, duo priora noveramus in nobis; scimus enim homines et
oriri et mori. Duo autem reliqua, id est resuscitari et assumi, iuste in nobis futura speramus, quia in
illo facta credidimus. Itaque in illo quia et id quod ortum erat transiit ad aeternitatem, transiturum
est et nostrum cum fides pervenerit ad veritatem. Iam enim credentibus ut in verbo fidei manerent,
et inde ad veritatem, ac per hoc ad aeternitatem perducti a morte liberarentur ita loquitur: Si
manseritis in verbo meo, vere discipuli mei estis 136. Et quasi quaererent: "Quo fructu?", secutus ait:
Et cognoscetis veritatem 137. Rursus quasi dicerent: "Quid prodest mortalibus veritas?". Et veritas,
inquit, liberabit vos 138. Unde nisi a morte, a corruptione, a mutabilitate? Veritas quippe immortalis,
incorrupta, incommutabilis permanet. Vera autem immortalitas, vera incorruptibilitas, vera
incommutabilitas, ipsa est aeternitas 139.

Missionis Filii testimonia.
19. 25. Ecce ad quod missus est Filius Dei; immo vero ecce quod est missum esse Filium Dei?
Quaecumque propter faciendam fidem, qua mundaremur ad contemplandam veritatem, in rebus
ortis ab aeternitate prolatis et ad aeternitatem relatis temporaliter gesta sunt, aut testimonia
missionis huius fuerunt, aut ipsa missio Filii Dei. Sed testimonia quaedam venturum
praenuntiaverunt; quaedam venisse testata sunt. Factum quippe creaturam per quem facta est
omnis creatura, omnem creaturam testem habere oportebat. Nisi enim multis missis praedicaretur
unus, non multis dimissis teneretur unus. Et nisi talia essent testimonia quae parvis magna
viderentur, non crederetur, ut magnos faceret magnus, qui ad parvos missus est parvus.
Incomparabiliter enim maiora Filii Dei facta sunt caelum et terra et omnia quae in eis sunt 140, quia
omnia per ipsum facta sunt 141, quam signa atque portenta quae in eius testimonium proruperunt.
Sed tamen homines, ut haec magna per eum facta parvi crederent, illa parva tamquam magna
tremuerunt.

71

