Quidquid dicuntur quod substantiam eorum ostendat, Pater et Filius simul
dicuntur.
2. 3. Sed si non dicitur in se ipso nisi quod ad Filium dicitur, id est pater vel genitor, vel principium
eius; si etiam gignens ei quod de se gignit, consequenter principium est; quidquid autem aliud
dicitur, cum Filio dicitur, vel potius in Filio, sive magnus ea magnitudine quam genuit, sive iustus ea
iustitia quam genuit, sive bonus ea bonitate quam genuit, sive potens ea potentia vel virtute quam
genuit, sive sapiens ea sapientia quam genuit: magnitudo autem ipsa non dicitur Pater, sed
magnitudinis generator; Filius vero sicut in se ipso dicitur Filius, quod non cum Patre dicitur, sed ad
Patrem, non sic et in se ipso magnus, sed cum Patre cuius ipse magnitudo est; sic et sapiens cum
Patre dicitur, cuius ipse sapientia est; sicut ille sapiens cum Filio, quia ea sapientia sapiens est
quam genuit 7; quidquid ergo ad se dicuntur, non dicitur alter sine altero, id est ,quidquid dicuntur
quod substantiam eorum ostendat, ambo simul dicuntur. Si haec ita sunt, iam ergo nec Deus est
Pater sine Filio nec Filius Deus sine Patre, sed ambo simul Deus. Et quod dictum est: In principio
erat Verbum; in Patre erat Verbum, intellegitur. Aut si in principio sic dictum est, ac si diceretur
"Ante omnia", quod sequitur: Et Verbum erat apud Deum 8, Verbum quidem solus Filius accipitur,
non simul Pater et Filius, tamquam ambo unum Verbum. (Sic enim Verbum quomodo Imago 9; non
autem Pater et Filius simul ambo imago, sed Filius solus imago Patris, quemadmodum et Filius; non
enim ambo simul Filius). Quod vero adiungitur: Et Verbum erat apud Deum 10, multum est ut sic
intellegatur: Verbum, quod solus est Filius, erat apud Deum, quod non solus est Pater, sed Pater et
Filius simul Deus. Sed quid mirum si in duabus quibusdam rebus longe inter se diversis potest hoc
dici? Quid enim tam diversum, quam animus et corpus? Potest tamen dici: "Animus erat apud
hominem", id est in homine, cum animus non sit corpus, homo autem animus simul et corpus sit 11.
Ut etiam quod consequenter scriptum est: Et Deus erat Verbum, sic intellegatur: Verbum quod non
est Pater, Deus erat simul cum Patre. Ita ne ergo dicimus, ut Pater sit generator magnitudinis, hoc
est generator virtutis, vel generator sapientiae suae; Filius autem magnitudo, virtus et sapientia 12;
Deus vero magnus, omnipotens, sapiens, ambo simul? Quomodo ergo Deus de Deo, lumen de
lumine? Non enim simul ambo Deus de Deo, sed solus Filius de Deo, scilicet Patre; nec ambo simul
lumen de lumine, sed solus Filius de lumine Patre. Nisi forte ad insinuandum et brevissime
inculcandum quod coaeternus est Patri Filius, ita dictum est Deus de Deo, et lumen de lumine, et si
quid hoc modo dicitur, ac si diceretur: Hoc quod non est Filius sine Patre, de hoc quod non est Pater
sine Filio, id est, hoc lumen quod lumen non est sine Patre, de hoc lumine Patre quod lumen non est
sine Filio; ut cum dicitur Deus, quod non est Filius sine Patre, et de Deo, quod non est Pater sine
Filio, perfecte intellegatur quod non praecessit genitor illud quod genuit. Quod si ita est, hoc solum
de eis dici non potest, illud de illo, quod simul ambo non sunt. Sicut Verbum de verbo dici non
potest, quia non simul ambo Verbum, sed solus Filius; nec Imago de imagine, quia non simul ambo
Imago; nec Filius de Filio, quia non simul ambo Filius, secundum quod dicitur: Ego et Pater unum
sumus 13. Unum sumus enim dictum est; quod ille, hoc et ego secundum essentiam, non secundum
relativum.

Pater et Filius unum sunt secundum unitatem substantiae.
3. 4. Et nescio utrum inveniatur in Scripturis dictum "unum sunt", quorum est diversa natura. Si
autem et aliqua plura eiusdem naturae sint et diversa sentiant, non sunt unum in quantum diversa
sentiunt. Nam si iam unum essent ex eo quod homines erant, non diceret: Ut sint unum sicut et nos
unum 14, cum suos discipulos Patri commendaret. At vero Paulus et Apollo, quia et ambo homines
et idem sentiebant: Qui plantat, inquit, et qui rigat unum sunt 15. Cum ergo sic dicitur unum, ut non
addatur quid unum et plura unum dicantur, eadem natura atque essentia non dissidens neque
dissentiens significatur. Cum vero additur quid unum, potest aliquid significari ex pluribus unum
factum quamvis diversis natura. Sicut anima et corpus non sunt utique unum (quid enim tam
diversum?), nisi addatur aut subintellegatur quid unum, id est unus homo aut unum animal. Inde
Apostolus: Qui adhaeret meretrici, inquit, unum corpus est 16. Non dixit "unum sunt" aut "unum
est", sed addidit corpus, tamquam ex duobus diversis masculino et feminino unum corpus
adiunctione compositum. Et: Qui adhaeret, inquit, Domino unus spiritus est 17. Non dixit "qui
adhaeret Domino unus est", aut "unum sunt", sed addidit spiritus. Diversum enim natura spiritus
hominis et spiritus Dei, sed inhaerendo fit unus spiritus ex diversis duobus, ita ut sine humano
spiritu beatus sit Dei spiritus atque perfectus, beatus autem hominis spiritus non nisi cum Deo 18.
Nec frustra, ut existimo, cum tanta in Evangelio secundum Ioannem et totiens diceret Dominus de
ipsa unitate, vel sua cum Patre, vel nostra invicem nobiscum, nusquam dixit: "Ut nos et ipsi
unum",d: Ut sint unum, sicut et nos unum 19. Pater ergo et Filius unum sunt utique secundum
unitatem substantiae, et unus Deus est, et unus magnus, et unus sapiens, sicut tractatum est.

Filius aequalis Patri in omnibus quae de substantia eius dicuntur.
92

