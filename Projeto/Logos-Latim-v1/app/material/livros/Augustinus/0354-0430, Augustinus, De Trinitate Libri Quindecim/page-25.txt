271 - Matteo 25, 46.
272 - Io 17, 3.
273 - Io 17, 24.
274 - Matteo 24, 45.
275 - Ps 30, 21.
276 - Ps 111, 7.
277 - Luca 18, 19; Matteo 19, 17; Marco 10, 18.
278 - Io 1, 3.

2 LIBER SECUNDUS
Prooemium. Duo in errore hominum difficillime tolerantur.
1. 1. Cum homines Deum quaerunt et ad intellegentiam Trinitatis pro captu infirmitatis humanae
animum intendunt, experti difficultates laboriosas sive in ipsa acie mentis conantis intueri
inaccessibilem lucem 1 sive in ipsa multiplici et multimoda locutione Litterarum sacrarum, ubi mihi
non videtur nisi atteri Adam ut Christi gratia glorificata dilucescat, cum ad aliquid certum discussa
omni ambiguitate pervenerint, facillime debent ignoscere errantibus in tanti pervestigatione secreti.
Sed duo sunt quae in errore hominum difficillime tolerantur: Praesumptio priusquam veritas pateat,
et cum iam patuerit praesumptae defensio falsitatis 2. A quibus duobus vitiis nimis inimicis
inventioni veritatis et tractationi divinorum sanctorumque Librorum si me, ut precor et spero, Deus
defenderit atque muniverit scuto bonae voluntatis 3 suae et gratia misericordiae suae, non ero
segnis ad inquirendam substantiam Dei sive per Scripturam eius sive per creaturam. Quae utraque
nobis ad hoc proponitur intuenda ut ipse quaeratur, ipse diligatur qui et illam inspiravit et istam
creavit 4. Nec trepidus ero ad proferendam sententiam meam in qua magis amabo inspici a rectis
quam timebo morderi a perversis 5. Gratanter enim suscipit oculum columbinum pulcherrima et
modestissima caritas; dentem autem caninum vel evitat cautissima humilitas vel retundit
solidissima veritas. Magisque optabo a quolibet reprehendi quam sive ab errante sive ab adulante
laudari; nullus enim reprehensor formidandus est amatori veritatis. Etenim aut inimicus
reprehensurus est aut amicus. Si ergo inimicus insultat, ferendus est; amicus autem si errat,
docendus; si docet, audiendus. Laudator vero et errans confirmat errorem, et adulans illicit in
errorem 6. Emendabit ergo me iustus in misericordia et arguet me; oleum autem peccatoris non
impinguabit caput meum 7.

Regula canonica ad intellegendas Scripturarum locutiones de Christo.
1. 2. Quamobrem quamquam firmissime teneamus de Domino nostro Iesu Christo et per Scripturas
disseminatam et a doctis catholicis earundem Scripturarum tractatoribus demonstratam tamquam
canonicam regulam quomodo intellegatur Dei Filius et aequalis Patri secundum Dei formam in qua
est et minor Patre secundum servi formam quam accepit, in qua forma non solum Patre sed etiam
Spiritu Sancto, neque hoc tantum sed etiam se ipso minor inventus est, non se ipso qui fuit sed se
ipso qui est quia forma servi accepta formam Dei non amisit, sicut Scripturarum, quae in superiore
libro 8 commemoravimus, testimonia docuerunt; sunt tamen quaedam in divinis eloquiis ita posita
ut ambiguum sit ad quam potius regulam referantur, utrum ad eam qua intellegimus minorem
Filium in assumpta creatura, an ad eam qua intellegimus non quidem minorem esse Filium sed
aequalem Patri, tamen ab illo hunc esse Deum de Deo, lumen de lumine. Filium quippe dicimus
Deum de Deo; Patrem autem Deum tantum, non "de Deo". Unde manifestum est quod Filius habeat
alium de quo sit et cui Filius sit; Pater autem non Filium de quo sit habeat sed tantum cui Pater sit.
Omnis enim filius de patre est quod est et patri filius est; nullus autem pater de filio est quod est
sed filio pater est.

Locutiones triplicis sunt generis.
25

