7. 9. Non itaque ita debemus intellegere hominem factum ad imaginem summae Trinitatis, hoc est
ad imaginem Dei 30, ut eadem imago in tribus intellegatur hominibus; praesertim cum Apostolus
virum dicat esse imaginem Dei, et propterea velamentum ei capitis demat, quod mulieri
adhibendum monet, ita loquens: Vir quidem non debet velare caput cum sit imago et gloria Dei.
Mulier autem gloria viri est 31. Quid ergo dicemus ad haec? Si pro sua persona mulier adimplet
imaginem Trinitatis, cur ea detracta de latere viri adhuc ille imago dicitur 32? Aut si et una persona
hominis ex tribus potest dici imago Dei, sicut in ipsa summa Trinitate, et unaquaeque persona Deus
est, cur et mulier non est imago Dei? Nam propterea caput velare praecipitur, quod ille quia imago
Dei est prohibetur.

Dictum Apostoli, quod vir imago Dei sit, mulier autem gloria viri, quomodo
figurate et mystice intellegendum.
7. 10. Sed videndum est quomodo non sit contrarium quod dicit Apostolus non mulierem, sed virum
esse imaginem Dei, huic quod scriptum est in Genesi: Fecit Deus hominem, ad imaginem Dei, fecit
eum masculum et feminam; fecit eos et benedixit eos 33. Ad imaginem quippe Dei naturam ipsam
humanam factam dicit, quae sexu utroque completur, nec ab intellegenda imagine Dei separat
feminam. Dicto enim quod fecit Deus hominem ad imaginem Dei; fecit eum, inquit, masculum et
feminam; vel certe alia distinctione, masculum et feminam fecit eos. Quomodo ergo per Apostolum
audivimus virum esse imaginem Dei, unde caput velare prohibetur, mulierem autem non, et ideo
ipsa hoc facere iubetur 34 nisi, credo, illud esse quod iam dixi, cum de natura humanae mentis
agerem, mulierem cum viro suo esse imaginem Dei 35, ut una imago sit tota illa substantia; cum
autem ad adiutorium distribuitur, quod ad eam ipsam solam attinet, non est imago Dei; quod
autem ad virum solum attinet, imago Dei est 36, tam plena atque integra, quam in unum coniuncta
muliere. Sicut de natura humanae mentis diximus, quia et si tota contempletur veritatem, imago
Dei est; et cum ex ea distribuitur aliquid, et quadam intentione derivatur ad actionem rerum
temporalium, nihilominus ex qua parte conspectam consulit veritatem, imago Dei est; ex qua vero
intenditur in agenda inferiora, non est imago Dei. Et quoniam quantumcumque se extenderit in id
quod aeternum est, tanto magis inde formatur 37 ad imaginem Dei et propterea non est cohibenda,
ut se inde contineat ac temperet; ideo vir non debet velare caput 38. Quia vero illi rationali actioni
quae in rebus corporalibus temporalibusque versatur, periculosa est nimia in inferiora progressio;
debet habere potestatem super caput, quod indicat velamentum quo significatur esse cohibenda 39.
Grata est enim sanctis Angelis sacrata et pia significatio. Nam Deus non ad tempus videt, nec
aliquid novi fit in eius visione atque scientia, cum aliquid temporaliter ac transitorie geritur, sicut
inde afficiuntur sensus vel carnales animalium et hominum, vel etiam caelestes Angelorum.
7. 11. In isto quippe manifesto sexu masculi et feminae apostolus Paulus occultioris cuiusdam rei
figurasse mysterium, vel hinc intellegi potest, quod cum alio loco dicat, veram viduam esse
desolatam, sine filiis et nepotibus, et tamen eam sperare debere in Domino, et persistere in
orationibus nocte et die 40, hic dicat mulierem seductam in praevaricatione factam, salvam fieri per
filiorum generationem; et addidit: Si permanserint in fide, et dilectione, et sanctificatione cum
sobrietate 41. Quasi vero possit obesse bonae viduae, si vel filios non habuerit, vel hi quos habuerit,
in bonis moribus permanere noluerint. Sed quia ea quae dicuntur opera bona, tamquam filii sunt
vitae nostrae, secundum quam quaeritur cuius vitae sit quisque, id est, quomodo agat haec
temporalia, quam vitam Graeci non
sed
, vocant; et haec opera bona maxime in officiis
misericordiae frequentari solent; opera vero misericordiae nihil prosunt, sive Paganis, sive Iudaeis,
qui Christo non credunt, sive quibusque haereticis vel schismaticis ubi fides et dilectio et sobria
sanctificatio non invenitur 42; manifestum est quid Apostolus significare voluerit; ideo figurate ac
mystice, quia de velando muliebri capite loquebatur 43, quod nisi ad aliquod secretum sacramenti
referatur, inane remanebit.
7. 12. Sicut enim non solum veracissima ratio, sed etiam ipsius Apostoli declarat auctoritas, non
secundum formam corporis homo factus est ad imaginem Dei 44, sed secundum rationalem
mentem 45. Cogitatio quippe turpiter vana est, quae opinatur Deum membrorum corporalium
lineamentis circumscribi atque definiri. Porro autem nonne idem beatus Apostolus dicit: Renovamini
spiritu mentis vestrae, et induite novum hominem, eum qui secundum Deum creatus est 46; et alibi
apertius: Exuentes vos, inquit, veterem hominem cum actibus eius, induite novum qui renovatur in
agnitionem Dei secundum imaginem eius qui creavit eum 47? Si ergo spiritu mentis nostrae
renovamur, et ipse est novus homo qui renovatur in agnitionem Dei secundum imaginem eius qui
creavit eum; nulli dubium est, non secundum corpus, neque secundum quamlibet animi partem,
sed secundum rationalem mentem, ubi potest esse agnitio Dei, hominem factum ad imaginem eius
qui creavit eum. Secundum hanc autem renovationem efficimur etiam filii Dei per baptismum

145

