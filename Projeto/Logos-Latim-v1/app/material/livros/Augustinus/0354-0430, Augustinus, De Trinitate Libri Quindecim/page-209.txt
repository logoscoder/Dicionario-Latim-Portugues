est, minus idonei sunt: cur non de illa summa Trinitate, quae Deus est, credunt potius quod in
sacris Litteris invenitur, quam poscunt liquidissimam reddi sibi rationem, quae ab humana mente
tarda scilicet infirmaque non capitur? Et certe cum inconcusse crediderint Scripturis sanctis
tamquam veracissimis testibus, agant orando et quaerendo et bene vivendo ut intellegant, id est,
ut quantum videri potest, videatur mente quod tenetur fide. Quis hoc prohibeat? imo vero ad hoc
quis non hortetur? Si autem propterea negandum putant ista esse, quia ea non valent caecis
mentibus cernere; debent et illi qui ex nativitate sua caeci sunt, esse solem negare. Lux ergo lucet
in tenebris: quod si eam tenebrae non comprehendunt 317, illuminentur Dei dono prius ut sint
fideles, et incipiant esse lux in comparatione infidelium; atque hoc praemisso fundamento
aedificentur ad videnda quae credunt, ut aliquando possint videre. Sunt enim quae ita creduntur, ut
videri iam omnino non possint. Non enim Christus iterum in cruce videndus est: sed nisi hoc
credatur quod ita factum atque visum est, ut futurum ac videndum iam non speretur, non
pervenitur ad Christum, qualis sine fine videndus est. Quantum vero attinet ad illam summam,
ineffabilem, incorporalem, immutabilemque naturam per intellegentiam utcumque cernendam,
nusquam se melius, regente dumtaxat fidei regula, acies humanae mentis exercet, quam in eo
quod ipse homo in sua natura melius ceteris animalibus, melius etiam ceteris animae suae partibus
habet, quod est ipsa mens: cui quidam rerum invisibilium tributus est visus, et cui tamquam in loco
superiore atque interiore honorabiliter praesidenti, iudicanda omnia nuntiant etiam corporis sensus;
et qua non est superior, cui subdita regenda est, nisi Deus.

Difficillimae quaestionis solutio insinuatur; amor procedit a cogitatione, non
tamen ut cogitationis imago.
27. 50. Verum inter haec quae multa iam dixi, et nihil illius summae Trinitatis ineffabilitate dignum
me dixisse audeo profiteri, sed confiteri potius mirificatam scientiam eius ex me invaluisse, nec
posse me ad illam 318; o tu, anima mea, ubi te esse sentis, ubi iaces, ubi stas, donec ab eo qui
propitius factus est omnibus iniquitatibus tuis, sanentur omnes languores tui 319? Agnoscis te certe
in illo esse stabulo, quo Samaritanus ille perduxit eum quem reperit multis a latronibus inflictis
vulneribus semivivum 320. Et tamen multa vera vidisti, non his oculis quibus videntur corpora
colorata, sed eis pro quibus orabat qui dicebat: Oculi mei videant aequitatem 321. Nempe ergo
multa vera vidisti, eaque discrevisti ab illa luce qua tibi lucente vidisti. Attolle oculos in ipsam
lucem, et eos in eam fige, si potes. Sic enim videbis quid distet nativitas Verbi Dei a processione
Doni Dei, propter quod Filius unigenitus non de Patre genitum, alioqui frater eius esset, sed
procedere dixit Spiritum Sanctum 322. Unde cum sit communio quaedam consubstantialis Patris et
Filii amborum Spiritus, non amborum, quod absit, dictus est filius. Sed ad hoc dilucide perspicueque
cernendum, non potes ibi aciem figere; scio, non potes. Verum dico, mihi dico, quid non possim
scio: ipsa tamen tibi ostendit in te tria illa, in quibus tu summae ipsius, quam fixis oculis
contemplari nondum vales, imaginem Trinitatis agnosceres. Ipsa ostendit tibi verbum verum esse in
te, quando de scientia tua gignitur, id est, quando quod scimus dicimus; quamvis nullius gentis
lingua significantem vocem vel proferamus vel cogitemus, sed ex illo quod novimus cogitatio nostra
formetur; sitque in acie cogitantis imago simillima cogitationis eius quam memoria continebat, ista
duo scilicet velut parentem ac prolem tertia voluntate sive dilectione iungente. Quam quidem
voluntatem de cognitione procedere (nemo enim vult quod omnino quid vel quale sit nescit), non
tamen esse cogitationis imaginem; et ideo quamdam in hac re intellegibili nativitatis et processionis
insinuari distantiam, quoniam non hoc est cogitatione conspicere quod appetere, vel etiam perfrui
voluntate, cernit discernitque qui potest. Potuisti et tu, quamvis non potueris neque possis
explicare sufficienti eloquio, quod inter nubila similitudinum corporalium, quae cogitationibus
humanis occursare non desinunt, vix vidisti. Sed illa lux quae non est quod tu, et hoc tibi ostendit,
aliud esse illas incorporeas similitudines corporum, et aliud esse verum, quod eis reprobatis
intellegentia contuemur: haec et alia similiter certa oculis tuis interioribus lux illa monstravit. Quae
igitur causa est cur acie fixa ipsam videre non possis, nisi utique infirmitas? Et quid tibi eam fecit,
nisi iniquitas? Quis ergo sanat omnes languores tuos, nisi qui propitius fit omnibus iniquitatibus
tuis 323? Librum itaque istum iam tandem aliquando precatione melius quam disputatione
concludam.

ORATIO - Conclusio libri, cum praecatione et excusatione de multiloquio.
28. 51. Domine Deus noster, credimus in te Patrem, et Filium, et Spiritum Sanctum. Neque enim
diceret Veritas: Ite, baptizate omnes gentes in nomine Patris et Filii et Spiritus Sancti 324, nisi
Trinitas esses. Nec baptizari nos iuberes, Domine Deus, in eius nomine qui non est Dominus Deus.
Neque diceretur voce divina: Audi, Israel; Dominus Deus tuus, Deus unus est 325; nisi Trinitas ita
esses, ut unus Dominus Deus esses. Et si tu Deus Pater ipse esses, et Filius verbum tuum Iesus
Christus ipse esses, et donum vestrum Spiritus Sanctus; non legeremus in Litteris veritatis: Misit

209

