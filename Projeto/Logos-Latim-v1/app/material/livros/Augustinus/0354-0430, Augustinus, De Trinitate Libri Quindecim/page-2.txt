noster intellectus velut nutritus assurgeret. Nam et verbis ex rebus corporalibus sumptis usa est
cum de Deo loqueretur, velut cum ait: In tegmine alarum tuarum protege me 8. Et de spiritali
creatura multa transtulit quibus significaret illud quod ita non esset sed ita dici opus esset, sicuti
est: Ego sum Deus zelans 9, et: Poenitet me hominem fecisse 10. De rebus autem quae omnino non
sunt non traxit aliqua vocabula quibus vel figuraret locutiones vel spissaret aenigmata. Unde
perniciosius et inanius evanescunt qui tertio illo genere erroris a veritate secluduntur hoc
suspicando de Deo quod neque in ipso neque in ulla creatura inveniri potest 11. Rebus enim quae in
creatura reperiuntur solet Scriptura divina velut infantilia oblectamenta formare quibus infirmorum
ad quaerenda superiora et inferiora deserenda pro suo modulo tamquam passibus moveretur
affectus. Quae vero proprie de Deo dicuntur, quae in nulla creatura inveniuntur, raro ponit Scriptura
divina, sicut illud quod dictum est ad Moysen: Ego sum qui sum, et: Qui est misit me ad vos 12. Cum
enim esse aliquo modo dicatur et corpus et animus, nisi proprio quodam modo vellet intellegi, non
id utique diceret. Et illud quod ait Apostolus: Qui solus habet immortalitatem 13. Cum et anima
modo quodam immortalis esse dicatur et sit, non diceret, solus habet, nisi quia vera immortalitas
incommutabilitas est, quam nulla potest habere creatura quoniam solius Creatoris est. Hoc est
Iacobus dicit: Omne datum optimum et omne donum perfectum desursum est descendens a Patre
luminum, apud quem non est commutatio nec momenti obumbratio 14. Hoc et David: Mutabis ea et
mutabuntur; tu autem idem ipse es 15.

Fide nutrimur ut ad divina capienda habiles efficiamur.
1. 3. Proinde substantiam Dei sine ulla sui commutatione mutabilia facientem 16, et sine ullo suo
temporali motu temporalia creantem, intueri et plene nosse difficile est. Et ideo est necessaria
purgatio mentis nostrae qua illud ineffabile ineffabiliter videri possit 17; qua nondum praediti fide
nutrimur, et per quaedam tolerabiliora ut ad illud capiendum apti et habiles efficiamur itinera
ducimur. Unde Apostolus in Christo quidem dicit esse omnes thesauros sapientiae et scientiae
absconditos 18. Eum tamen, quamvis iam gratia eius renatis sed adhuc carnalibus et animalibus,
tamquam parvulis in Christo, non ex divina virtute in qua aequalis est Patri sed ex humana
infirmitate ex qua crucifixus est, commendavit 19. Ait namque: Neque enim iudicavi me scire aliquid
in vobis nisi Iesum Christum et hunc crucifixum. Deinde secutus ait: Et ego in infirmitate et in
timore et tremore multo fui apud vos 20. Et paulo post eis dicit: Et ego, fratres, non potui loqui vobis
quasi spiritalibus sed quasi carnalibus. Quasi parvulis in Christo lac vobis potum dedi, non escam;
nondum enim poteratis, sed nec adhuc quidem potestis 21. Hoc cum dicitur quibusdam irascuntur et
sibi contumeliose dici putant, et plerumque malunt credere eos potius a quibus hoc audiunt non
habere quod dicant quam se capere non posse quod dixerint. Et aliquando afferimus eis rationem,
non quam petunt cum de Deo quaerunt quia nec ipsi eam valent sumere nec nos fortasse vel
apprehendere vel proferre, sed qua demonstretur eis quam sint inhabiles minimeque idonei
percipiendo quod exigunt. Sed quia non audiunt quod volunt, aut callide nos agere putant ut
nostram occultemus imperitiam aut malitiose quod eis invideamus peritiam, atque ita indignantes
perturbatique discedunt.

Propositum et consilium operis.
2. 4. Quapropter adiuvante Domino Deo nostro suscipiemus et eam ipsam quam flagitant, quantum
possumus, reddere rationem, quod Trinitas sit unus et solus et verus Deus, et quam recte Pater et
Filius et Spiritus Sanctus unius eiusdemque substantiae vel essentiae dicatur, credatur, intellegatur
22
; ut non quasi nostris excusationibus illudantur 23 sed reipsa experiantur et esse illud summum
bonum quod purgatissimis mentibus cernitur, et a se propterea cerni comprehendique non posse
quia mentis humanae acies invalida in tam excellenti luce non figitur nisi per iustitiam fidei 24nutrita
vegetetur. Sed primum secundum auctoritatem Scripturarum sanctarum utrum ita se fides habeat
demonstrandum est. Deinde si voluerit et adiuverit Deus, istis garrulis ratiocinatoribus, elatioribus
quam capacioribus atque ideo morbo periculosiore laborantibus, sic fortasse serviemus ut inveniant
aliquid unde dubitare non possint, et ob hoc in eo quod invenire nequiverint, de suis mentibus
potius quam de ipsa veritate vel de nostris disputationibus conquerantur 25. Atque ita si quid eis
erga Deum vel amoris est vel timoris, ad initium fidei et ordinem redeant, iam sentientes quam
salubriter in sancta Ecclesia medicina fidelium constituta sit ut ad perceptionem incommutabilis
veritatis imbecillam mentem observata pietas sanet 26, ne in opinionem noxiae falsitatis temeritas
inordinata praecipitet 27. Nec pigebit autem me, sicubi haesito, quaerere; nec pudebit, sicubi erro,
discere.

Placitum pium Augustini cum omnibus qui ea quae scribit legunt ineundum.
2

