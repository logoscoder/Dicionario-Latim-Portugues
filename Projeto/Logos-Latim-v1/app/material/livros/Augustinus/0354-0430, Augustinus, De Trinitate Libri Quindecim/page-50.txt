sancto Elia factum est quia praecesserat tam continua et tam longa serenitas ut fame deficerent
homines, nec ea hora qua ille Dei servus oravit aer ipse aliqua humida facie mox futurae pluviae
signa praetulerat, consecutis tantis et tam velociter imbribus apparuit vis divina quibus illud
dispensabatur dabaturque miraculum 35. Ita Deus operatur solemnia fulgura atque tonitrua. Sed
quia in monte Sina inusitato modo fiebant vocesque illae non strepitu confuso edebantur sed eis
quaedam signa dari certissimis indiciis apparebat, miracula erant 36. Quis attrahit humorem per
radicem vitis ad botrum et vinum facit nisi Deus qui et homine plantante et rigante incrementum
dat 37? Sed cum ad nutum Domini aqua in vinum inusitata celeritate conversa est 38, etiam stultis
fatentibus vis divina declarata est. Quis arbusta fronde ac flore solemniter vestit nisi Deus? Verum
cum floruit virga sacerdotis Aaron, collocuta est quodam modo cum dubitante humanitate
divinitas 39. Et lignis certe omnibus et omnium animalium carnibus gignendis atque formandis
communis est terrena materies, et quis ea facit nisi qui dixit ut haec terra produceret 40, et in
eodem verbo suo quae creavit regit atque agit? Sed cum eamdem materiam ex virga Moysi in
carnem serpentis proxime ac velociter vertit, miraculum fuit 41, rei quidem mutabilis sed tamen
inusitata mutatio. Quis autem animat quaeque viva nascentia nisi qui et illum serpentem ad horam
sicut opus fuerat animavit?
5. 11. Et quis reddidit cadaveribus animas suas cum resurgerent mortui 42 nisi qui animat carnes in
uteris matrum ut oriantur morituri? Sed cum fiunt illa continuato quasi quodam fluvio labentium
manantiumque rerum et ex occulto in promptum atque ex prompto in occultum usitato itinere
transeuntium, naturalia dicuntur; cum vero admonendis hominibus inusitata mutabilitate
ingeruntur, magnalia nominantur.

Magicae artes nihil possunt, nisi data desuper potestate.
7. 12. Hic video quid infirmae cogitationi possit occurrere, cur scilicet ista miracula etiam magicis
artibus fiant. Nam et magi Pharaonis similiter serpentes fecerunt et alia similia 43. Sed illud amplius
est admirandum quomodo magorum illa potentia quae serpentes facere potuit ubi ad muscas
minutissimas ventum est omnino defecit. Scinifes enim musculae sunt brevissimae qua tertia plaga
superbus Aegyptiorum populus caedebatur 44. Ibi certe deficientes magi dixerunt: Digitus Dei est
hoc 45. Unde intellegi datur ne ipsos quidem transgressores angelos et aerias potestates 46 in imam
istam caliginem tamquam in sui generis carcerem ab illius sublimis aetheriae puritatis habitatione
detrusas, per quas magicae artes possunt quidquid possunt, valere aliquid nisi data desuper
potestate 47. Datur autem vel ad fallendos fallaces sicut in Aegyptios et in ipsos etiam magos data
est ut in eorum spirituum seductione viderentur admirandi a quibus fiebant, a Dei veritate
damnandi; vel ad admonendos fideles ne tale aliquid facere pro magno desiderent, propter quod
etiam nobis Scripturae auctoritate sunt prodita; vel ad exercendam, probandam manifestandamque
iustorum patientiam. Neque enim parva visibilium miraculorum potentia Iob cuncta quae habebat
amisit et filios et ipsam corporis sanitatem 48.

Deus creator omnium rerum, mali angeli non sunt creatores in magicis artibus.
8. 13. Nec ideo putandum est istis transgressoribus angelis ad nutum servire hanc visibilium rerum
materiam, sed Deo potius a quo haec potestas datur quantum in sublimi et spiritali sede
incommutabilis iudicat. Nam et damnatis iniquis etiam in metallo servit aqua et ignis et terra ut
faciant inde quod volunt, sed quantum sinitur. Nec sane creatores illi mali angeli dicendi sunt quia
per illos magi resistentes famulo Dei ranas et serpentes fecerunt 49; non enim eas ipsi creaverunt.
Omnium quippe rerum quae corporaliter visibiliterque nascuntur occulta quaedam semina in istis
corporeis mundi huius elementis latent. Alia sunt enim haec iam conspicua oculis nostris ex
fructibus et animantibus; alia vero illa occulta istorum seminum semina unde iubente Creatore
produxit aqua prima natatilia et volatilia, terra autem prima sui generis germina et prima sui
generis animalia 50. Neque enim tunc in huiuscemodi fetus ita producta sunt ut in eis quae producta
sunt vis illa consumpta sit, sed plerumque desunt congruae temperamentorum occasiones quibus
erumpant et species suas peragant. Ecce enim brevissimus surculus semen est; nam convenienter
mandatus terrae arborem facit. Huius autem surculi subtilius semen aliquod eiusdem generis
granum est et huc usque nobis visibile. Iam vero huius etiam grani semen quamvis oculis videre
nequeamus, ratione tamen conicere possumus quia nisi talis aliqua vis esset in istis elementis, non
plerumque nascerentur ex terra quae ibi seminata non essent, nec animalia tam multa nulla
marium feminarumque commixtione praecedente sive in terra sive in aqua, quae tamen crescunt et
coeundo alia pariunt, cum illa nullis coeuntibus parentibus orta sint. Et certe apes semina filiorum
non coeundo concipiunt sed tamquam sparsa per terras ore colligunt 51. Invisibilium enim seminum
Creator ipse Creator est omnium rerum 52, quoniam quaecumque nascendo ad oculos nostros
exeunt ex occultis seminibus accipiunt progrediendi primordia et incrementa debitae magnitudinis

50

