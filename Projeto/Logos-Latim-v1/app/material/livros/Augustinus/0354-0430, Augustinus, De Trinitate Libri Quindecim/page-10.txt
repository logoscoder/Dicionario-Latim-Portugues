me sic intellegendum a fidelibus meis quomodo aequalis sum Patri"? Hoc qui credunt digni
habebuntur perduci a fide ad speciem, id est ad ipsam visionem, quo perducens dictus est tradere
regnum Deo et Patri. Fideles quippe eius quos redemit sanguine suo dicti sunt regnum eius pro
quibus nunc interpellat; tunc autem illic eos sibi faciens inhaerere ubi aequalis est Patri, non iam
rogabit Patrem pro eis. Ipse enim, inquit, Pater amat vos. Ex hoc enim rogat quo minor est Patre;
quo vero aequalis exaudit cum Patre. Unde se ab eo quod dixit: Ipse enim Pater amat vos, utique
ipse non separat; sed secundum ea facit intellegi quae supra commemoravi satisque insinuavi,
plerumque ita nominari unamquamque in Trinitate personam ut et aliae illic intellegantur. Sic
itaque dictum est: Ipse enim Pater amat vos, ut consequenter intellegatur et Filius et Spiritus
Sanctus; non quia modo nos non amat qui proprio Filio non pepercit sed pro nobis omnibus tradidit
eum 163; sed tales nos amat Deus quales futuri sumus, non quales sumus. Quales enim amat, tales
in aeternum conservat, quod tunc erit cum tradiderit regnum Deo et Patri qui nunc interpellat pro
nobis, ut iam non roget Patrem quia ipse Pater amat nos. Quo autem merito nisi fidei qua credimus
antequam illud quod promittitur videamus? Per hanc enim perveniemus ad speciem ut tales amet
quales amat ut simus, non quales odit quia sumus, et hortatur ac praestat ne tales esse semper
velimus.

Regula qua intellegitur Filius in Scripturis nunc aequalis, nunc minor.
11. 22. Quapropter cognita ista regula intellegendarum Scripturarum de Filio Dei ut distinguamus
quid in eis sonet secundum formam Dei in qua est et aequalis est Patri, et quid secundum formam
servi quam accepit et in qua minor est Patre, non conturbabimur tamquam contrariis ac
repugnantibus inter se sanctorum Librorum sententiis. Nam secundum formam Dei aequalis est
Patri et Filius et Spiritus Sanctus quia neuter eorum creatura est sicut iam ostendimus; secundum
formam autem servi minor est Patre quia ipse dixit: Pater maior me est 164; minor est se ipso quia
de illo dictum est: Semetipsum exinanivit 165; minor est Spiritu Sancto quia ipse ait: Qui dixerit
blasphemiam in Filium hominis, remittetur ei; qui autem dixerit in Spiritum Sanctum, non remittetur
ei 166. Et in ipso virtutes operatus est dicens: Si ego in spiritu Dei eicio daemonia, certe supervenit
super vos regnum Dei 167. Et apud Isaiam dicit, quam lectionem ipse in synagoga recitavit et de se
completam sine scrupulo dubitationis ostendit: Spiritus, inquit, Domini super me; propter quod
unxit me, evangelizare pauperibus misit me, praedicare captivis remissionem 168, et cetera; ad
quae facienda ideo se dicit missum quia Spiritus Domini est super eum 169. Secundum formam Dei
omnia per ipsum facta sunt 170; secundum formam servi ipse factus est ex muliere, factus sub Lege.
Secundum formam Dei ipse et Pater unum sunt, 171 secundum formam servi non venit facere
voluntatem suam sed voluntatem eius qui misit eum 172. Secundum formam Dei sicut habet Pater
vitam in semetipso, sic dedit et Filio vitam habere in semetipso; secundum formam servi tristis est
anima eius usque ad mortem 173, et: Pater, inquit, si fieri potest, transeat a me iste calix 174.
Secundum formam Dei ipse est verus Deus et vita aeterna 175; secundum formam servi factus est
obediens usque ad mortem, mortem autem crucis 176.
11. 23. Secundum formam Dei, omnia quae habet Pater, ipsius sunt 177: Et omnia tua mea sunt,
inquit, et mea tua 178; secundum formam servi non est doctrina ipsius, sed illius qui eum misit 179.

Filius nescit diem iudicii, quia non ita sciebat ut tunc discipulis indicaret.
12. 23. Et: De die et hora nemo scit neque angeli in caelo neque Filius nisi Pater 180. Hoc enim
nescit quod nescientes facit, id est quod non ita sciebat ut tunc discipulis indicaret, sicut dictum est
ad Abraham: Nunc cognovi quia times Deum 181, id est nunc feci ut cognosceres, quia et ipse sibi in
illa temptatione probatus innotuit 182. Nam et illud utique dicturus erat discipulis tempore
opportuno, de quo futuro tamquam praeterito loquens ait: Iam non dicam vos servos sed amicos.
Servus enim nescit voluntatem Domini sui; vos autem dixi amicos quia omnia quae audivi a Patre
meo nota vobis feci 183; quod nondum fecerat, sed quia certo facturus erat quasi iam fecisset
locutus est. Ipsis enim ait: Multa habeo vobis dicere, sed non potestis illa portare modo 184. Inter
quae intellegitur et: De die et hora 185. Nam et Apostolus: Neque enim iudicavi me, inquit, scire
aliquid in vobis nisi Christum Iesum et hunc crucifixum 186. Eis enim loquebatur qui capere altiora de
Christi deitate non poterant. Quibus etiam paulo post dicit: Non potui loqui vobis quasi spiritalibus
sed quasi carnalibus 187. Hoc ergo inter illos nesciebat quod per illum scire non poterant. Et hoc
solum se scire dicebat quod eos per illum scire oportebat. Denique sciebat inter perfectos quod
inter parvulos nesciebat; ibi quippe ait: Sapientiam loquimur inter perfectos 188. Eo namque genere
locutionis nescire quisque dicitur quod occultat quo dicitur fossa caeca quae occulta est 189. Neque

10

