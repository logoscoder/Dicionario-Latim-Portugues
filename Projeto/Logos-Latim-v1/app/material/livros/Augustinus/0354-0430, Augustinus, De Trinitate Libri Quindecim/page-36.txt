In ipsa Carne fides resurrectionis eius nos salvos facit.
17. 29. Sed in ipsa carne fides resurrectionis eius salvos facit atque iustificat. Si enim credideris,
inquit, in corde tuo quia Deus illum suscitavit a mortuis, salvus eris 196, et iterum: Qui traditus est,
inquit, propter delicta nostra et resurrexit propter iustificationem nostram 197. Ideoque meritum
fidei nostrae resurrectio corporis Domini est. Nam mortuam esse illam carnem in cruce passionis
etiam inimici eius credunt, sed resurrexisse non credunt. Quod firmissime nos credentes tamquam
de petrae soliditate contuemur, unde certa spe adoptionem exspectamus redemptionem corporis
nostri 198 quia hoc in membris Christi speramus quae nos ipsi sumus quod perfectum esse in ipso
tamquam in capite nostro fidei sanitate cognoscimus. Inde non vult nisi cum transierit videri
posteriora sua ut in eius resurrectionem credatur. Pascha enim hebraeum verbum dicitur quod
transitum interpretamur. Unde et Ioannes Evangelista dicit: Ante diem autem festum Paschae
sciens Iesus quia venit eius hora ut transeat de hoc mundo ad Patrem 199.

In Ecclesia catholica tantum posteriora Dei videt qui credit in resurrectionem
Christi.
17. 30. Hoc autem qui credunt nec tamen in Catholica sed in schismate aliquo aut in haeresi
credunt non de loco qui est penes eum vident posteriora Domini. Quid enim sibi vult quod ait
Dominus: Ecce locus est penes me, et stabis super petram 200? Quis locus terrenus est penes
Dominum nisi hoc est penes eum quod eum spiritaliter attingit? Nam quis locus non est penes
Dominum qui attingit a fine usque ad finem fortiter et disponit omnia suaviter 201, et cuius dictum
est caelum sedes et terra scabellum pedum eius, et qui dixit: Quam domum aedificabitis mihi? Aut
quis locus quietis meae? Nonne manus mea fecit haec omnia 202? Sed videlicet intellegitur locus
penes eum in quo statur super petram ipsa Ecclesia catholica ubi salubriter videt Pascha Domini, id
est transitum Domini 203, et posteriora eius, id est corpus eius, qui credit in resurrectionem eius. Et
stabis, inquit, super petram statim ut transiet mea maiestas 204. Re vera enim statim ut transiit
maiestas Domini in clarificatione Domini qua resurgens ascendit ad Patrem solidati sumus super
petram 205. Et ipse petrus tunc solidatus est ut cum fiducia praedicaret quem priusquam esset
solidatus ter timore negaverat 206, iam quidem praedestinatione positus in specula petrae sed
adhuc manu Domini sibi superposita ne videret. Posteriora enim eius visurus erat et nondum ille
transierat utique a morte ad vitam 207; nondum resurrectione clarificatus erat.

Multi Israelitae post resurrectionem Domini crediderunt in eum.
17. 31. Nam et quod sequitur in exodo et dicit: Tegam manu mea super te donec transeam, et
auferam manum et tunc videbis posteriora mea 208. Multi Israelitae quorum tunc erat figura Moyses
post resurrectionem Domini crediderunt in eum, tamquam iam videntes posteriora eius remota
manu eius ab oculis suis. Unde et Isaiae talem prophetiam Evangelista commemorat: Incrassa cor
populi huius et aures eorum oppila et oculos eorum grava 209. Denique in Psalmo non absurde
intellegitur ex eorum persona dici: Quoniam die ac nocte gravata est super me manus tua 210; die
fortasse cum manifesta miracula faceret nec ab eis agnosceretur; nocte autem cum in passione
moreretur quando certius putaverunt sicut quemlibet hominem peremptum et exstinctum. Sed
quoniam cum transisset ut eius posteriora viderentur praedicante sibi apostolo Petro quia
oportebat Christum pati et resurgere 211, compuncti sunt dolore poenitentiae 212 ut fieret in
baptizatis quod in capite Psalmi eius dicitur: Beati quorum remissae sunt iniquitates et quorum
tecta sunt peccata 213. Propterea cum dictum esset: Gravata est super me manus tua 214, tamquam
Domino transeunte ut iam removeret manum et viderentur posteriora eius, sequitur vox dolentis et
confitentis et ex fide resurrectionis Domini peccatorum remissionem accipientis: Conversus sum,
inquit, in aerumnam dum confringeretur spina. Peccatum meum cognovi et iniustitiam meam non
operui. Dixi: Pronuntiabo adversum me iniustitiam meam Domino, et tu dimisisti impietatem cordis
mei 215. Neque enim tanto carnis nubilo debemus involvi ut putemus faciem quidem esse Domini
invisibilem, dorsum vero visibile, quandoquidem in forma servi utrumque visibiliter apparuit; in
forma autem Dei absit ut tale aliquid cogitetur. Absit ut Verbum Dei et Sapientia Dei ex una parte
habeat faciem, ex alia dorsum sicut corpus humanum, aut omnino ulla specie vel motione sive loco
sive tempore commutetur.

Nimis temerarium dicere Deum Patrem numquam Patribus per aliquas visibiles
formas apparuisse.

36

