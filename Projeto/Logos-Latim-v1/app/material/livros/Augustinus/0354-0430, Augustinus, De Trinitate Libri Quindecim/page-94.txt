Quomodo simplex et multiplex sit substantia Dei.
6. 8. Si autem quaeritur quomodo simplex et multiplex sit illa substantia, animadvertenda est
primo creatura quare sit multiplex, nullo autem modo vere simplex. Et prius corpus universum
utique partibus constat, ita ut sit ibi alia pars maior, alia minor, et maius sit universum, quam pars
quaelibet aut quantalibet. Nam et caelum et terra partes sunt universae mundanae molis, et sola
terra vel solum caelum innumerabilibus partibus constat, et in tertia sui parte minor est quam in
cetera, et in dimidia minor quam in tota, et totum mundi corpus quod duabus plerumque partibus
appellari solet, id est caelum et terra, utique maius est quam solum caelum aut sola terra. Et in
unoquoque corpore aliud est magnitudo, aliud color, aliud figura. Potest enim et deminuta
magnitudine manere idem color et eadem figura, et colore mutato manere eadem figura et eadem
magnitudo, et figura eadem non manente tam magnum esse et eodem modo coloratum, et
quaecumque alia simul dicuntur de corpore possunt, et simul et plura sine ceteris commutari. Ac
per hoc multiplex esse convincitur natura corporis, simplex autem nullo modo. Creatura quoque
spiritalis, sicut est anima, est quidem in corporis comparatione simplicior; sine comparatione autem
corporis multiplex est, etiam ipsa non simplex. Nam ideo simplicior est corpore, quia non mole
diffunditur per spatium loci sed in unoquoque corpore, et in toto tota est et in qualibet parte eius
tota est; et ideo cum fit aliquid in quamvis exigua particula corporis quod sentiat anima, quamvis
non fiat in toto corpore, illa tamen tota sentit, quia totam non latet. Sed tamen etiam in anima cum
aliud sit artificiosum esse, aliud inertem, aliud acutum, aliud memorem, aliud cupiditas, aliud timor,
aliud laetitia, aliud tristitia; possintque et alia sine aliis et alia magis, alia minus, innumerabilia et
innumerabiliter in animae natura inveniri; manifestum est non simplicem sed multiplicem esse
naturam. Nihil enim simplex mutabile est; omnis autem creatura mutabilis.

Nec quoniam Trinitas est ideo Deus triplex putandus est.
7. 8. Deus vero multipliciter quidem dicitur magnus, bonus, sapiens, beatus, verus, et quidquid
aliud non indigne dici videtur; sed eadem magnitudo eius est quae sapientia (non enim mole
magnus est, sed virtute), et eadem bonitas quae sapientia et magnitudo, et eadem veritas quae illa
omnia; et non est ibi aliud beatum esse et aliud magnum, aut sapientem aut verum, aut bonum
esse, aut omnino ipsum esse.
7. 9. Nec quoniam Trinitas est, ideo triplex putandus est; alioquin minor erit Pater solus, aut Filius
solus quam simul Pater et Filius. Quamquam non invenitur quomodo dici possit aut Pater solus, aut
Filius solus cum semper atque inseparabiliter, et ille cum Filio sit et ille cum Patre, non ut ambo sint
Pater aut ambo Filius, sed quia semper in invicem neuter solus. Quia vero dicimus et Deum solum
ipsam Trinitatem, quamvis semper sit cum spiritibus et animabus sanctis, sed solum dicimus quod
Deus est, quia non et illi cum illo Deus sunt, ita solum Patrem dicimus Patrem non quia separatur a
Filio, sed quia non simul ambo Pater est.

Dei naturae nulla fit accessio ex numero.
8. 9. Cum itaque tantus est solus Pater, vel solus Filius, vel solus Spiritus Sanctus, quantus est
simul Pater et Filius et Spiritus Sanctus, nullo modo triplex dicendus est. Corpora quippe
adiunctione sua crescunt. Quamvis enim: qui adhaeret uxori suae unum corpus sit 36, maius tamen
corpus fit, quam si solius viri esset, aut solius uxoris. In rebus autem spiritalibus, cum minor maiori
adhaeret sicut creatura Creatori, illa fit maior quam erat, non ille. In his enim quae non mole magna
sunt hoc est maius esse quod est melius esse. Melior fit autem spiritus alicuius creaturae cum
adhaeret Creatori, quam si non adhaereat, et ideo etiam maior quia melior. Qui ergo adhaeret
Domino unus spiritus est 37, sed tamen Dominus non ideo fit maior, quamvis fiat ille qui Domino
adhaeret. In ipso igitur Deo cum adhaeret aequali Patri Filius aequalis, aut Spiritus Sanctus Patri et
Filio aequalis, non fit maior Deus quam singuli eorum, quia non est quo crescat illa perfectio.
Perfectus autem sive Pater, sive Filius, sive Spiritus Sanctus, et perfectus Deus Pater et Filius et
Spiritus Sanctus, et ideo Trinitas potius quam triplex.

Ipsa Trinitas unus verus Deus.
9. 10. Et quoniam ostendimus quomodo possit dici solus Pater quia non nisi ipse ibi Pater,
consideranda est illa sententia, qua dicitur: Deum verum solum, non esse Patrem solum sed Patrem
et Filium et Spiritum Sanctum. Si quis enim interroget Pater solus utrum sit Deus, quomodo
respondebitur non esse, nisi forte ita dicamus esse quidem Patrem Deum, sed non eum esse solum
Deum, esse autem solum Deum Patrem et Filium et Spiritum Sanctum? Sed quid agimus de illo
testimonio Domini? Patri enim dicebat, et Patrem nominaverat ad quem loquebatur cum ait: Haec

94

