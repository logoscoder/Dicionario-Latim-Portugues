7. 11. Quapropter qui quaerunt Deum 50 per istas potestates, quae mundo praesunt vel partibus
mundi, auferuntur ab eo longeque iactantur; non intervallis locorum, sed diversitate affectuum 51;
exterius enim conantur ire, et interiora sua deserunt, quibus interior est Deus. Itaque etiamsi
aliquam sanctam caelitem Potestatem vel audierint, vel utcumque cogitaverint, facta magis eius
appetunt quae humana miratur infirmitas, non imitantur pietatem qua divina requies comparatur.
Malunt enim superbe hoc posse quod angelus, quam devote hoc esse quod angelus. Non enim
sanctus quisquam potestate sua gaudet, sed eius a quo habet posse quidquid congruenter potest;
et novit potentius esse coniungi Omnipotenti pia voluntate, quam propria voluntate posse, quod
contremiscant qui talia non possunt. Itaque ipse Dominus Iesus Christus talia faciens, ut mirantes
doceret ampliora, et temporalibus insolitis intentos atque suspensos ad aeterna atque interiora
converteret: Venite, inquit, ad me qui laboratis et onerati estis, et ego vos reficiam; tollite iugum
meum super vos 52. Et non dixit: "Discite a me quia triduanos mortuos suscito"; sed ait: Discite a
me quia mitis sum et humilis corde 53. Potentior est enim et tutior solidissima humilitas, quam
ventosissima celsitudo. Et ideo sequitur dicens: Et invenietis requiem animabus vestris 54. Dilectio
enim non inflatur 55; et: Deus dilectio est 56, et fideles in dilectione adquiescunt illi 57, revocati ab
strepitu qui foris est ad gaudia silentia. Ecce: Deus dilectio est. Utquid imus et currimus in sublimia
caelorum et ima terrarum quaerentes eum qui est apud nos, si nos esse velimus apud eum 58?

Qui fratrem diligit ex Deo natus est et cognoscit Deum.
8. 12. Nemo dicat: "Non novi quod diligam". Diligat fratrem, et diligat eamdem dilectionem. Magis
enim novit dilectionem qua diligit, quam fratrem quem diligit. Ecce iam potest notiorem Deum
habere quam fratrem; plane notiorem, quia praesentiorem; notiorem, quia interiorem; notiorem,
quia certiorem. Amplectere dilectionem Deum et dilectione amplectere Deum. Ipsa est dilectio
quae omnes bonos Angelos, et omnes Dei servos consociat vinculo sanctitatis, nosque et illos
coniungit invicem nobis, et subiungit sibi. Quanto igitur saniores sumus a tumore superbiae, tanto
sumus dilectione pleniores. Et qui nisi Deo plenus est, qui plenus est dilectione? "At enim caritatem
video, et quantum possum eam mente conspicio, et credo Scripturae dicenti: Quoniam Deus caritas
est, et qui manet in caritate in Deo manet 59. Sed cum eam video, non in ea video Trinitatem".
Immo vero vides Trinitatem, si caritatem vides. Sed commonebo, si potero, ut videre te videas;
adsit tantum ipsa, ut moveamur caritate ad aliquod bonum. Quia cum diligimus caritatem, aliquid
diligentem diligimus, propter hoc ipsum quia diligit aliquid. Ergo quid diligit caritas, ut possit etiam
ipsa caritas diligi? Caritas enim non est, quae nihil diligit. Si autem se ipsam diligit, diligat aliquid
oportet, ut caritate se diligat. Sicut enim verbum indicat aliquid, indicat etiam se ipsum, sed non se
verbum indicat, nisi se aliquid indicare indicet; sic et caritas diligit quidem se, sed nisi se aliquid
diligentem diligat, non caritate se diligit. Quid ergo diligit caritas, nisi quod caritate diligimus? Id
autem, ut a proximo provehamur, frater est. Dilectionem autem fraternam quantum commendet
Ioannes apostolus attendamus: Qui diligit, inquit, fratrem suum in lumine manet, et scandalum in
eo non est 60. Manifestum est quod iustitiae perfectionem in fratris dilectione posuerit; nam in quo
scandalum non est, utique perfectus est. Et tamen videtur dilectionem Dei tacuisse. Quod
numquam faceret, nisi quia in ipsa fraterna dilectione vult intellegi Deum. Apertissime enim in
eadem Epistula, paulo post ita dicit: Dilectissimi, diligamus invicem, quia dilectio ex Deo est; et
omnis qui diligit ex Deo natus est, et cognovit Deum. Qui non diligit, non cognovit Deum; quia Deus
dilectio est 61. Ista contextio satis aperteque declarat, eamdem ipsam fraternam dilectionem, (nam
fraterna dilectio est, qua diligimus invicem), non solum ex Deo, sed etiam Deum esse tanta
auctoritate praedicari. Cum ergo de dilectione diligimus fratrem, de Deo diligimus fratrem; nec fieri
potest ut eamdem dilectionem non praecipue diligamus, qua fratrem diligimus. Unde colligitur, duo
illa praecepta non posse sine invicem. Quoniam quippe Deus dilectio est 62; Deum certe diligit, qui
diligit dilectionem; dilectionem autem necesse est diligat, qui diligit fratrem. Et ideo quod paulo
post ait: Non potest Deum diligere quem non videt, qui fratrem quem videt non diligit 63; quia haec
illi causa est non videndi Deum, quod non diligit fratrem. Qui enim non diligit fratrem, non est in
dilectione; et qui non est in dilectione, non est in Deo: quia Deus dilectio est 64. Porro qui non est in
Deo, non est in lumine: quia Deus lumen est, et tenebrae in eo non sunt ullae 65. Qui ergo non est in
lumine, quid mirum si non videt lumen, id est non videt Deum, quia in tenebris est 66? Fratrem
autem videt humano visu, quo videri Deus non potest. Sed si eum quem videt humano visu, spiritali
caritate diligeret, videret Deum, qui est ipsa caritas, visu interiore quo videri potest. Itaque qui
fratrem quem videt non diligit, Deum, quem propterea non videt, quia Deus dilectio est, qua caret
qui fratrem non diligit, quomodo potest diligere 67? Nec illa iam quaestio moveat, quantum caritatis
fratri debeamus impendere, quantum Deo. Fratri enim quantum nobis ipsis; nos autem ipsos tanto
magis diligimus, quanto magis diligimus Deum. Ex una igitur eademque caritate Deum
proximumque diligimus, sed Deum propter Deum, nos autem, et proximum propter Deum 68.

Ex forma iustitiae iustum diligimus.
114

