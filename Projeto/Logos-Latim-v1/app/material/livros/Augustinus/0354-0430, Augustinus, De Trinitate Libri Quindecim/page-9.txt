huic mundo? Respondit Iesus et dixit illi: Si quis me diligit, sermonem meum servabit; et Pater
meus diliget illum, et ad illum veniemus et mansionem apud illum faciemus 146. Ecce quia non
solum se ipsum ostendit ei a quo diligitur, quia simul cum Patre venit ad eum et mansionem facit
apud eum.
9. 19. An forte putabitur mansionem in dilectore suo facientibus Patre et Filio exclusus esse ab hac
mansione Spiritus Sanctus? Quid est ergo quod superius ait de Spiritu Sancto: Quem hic mundus
accipere non potest quoniam non videt illum; nostis illum vos quia vobiscum manet et in vobis
est 147? Non itaque ab hac mansione separatus est de quo dictum est, vobiscum manet et in vobis
est. Nisi forte quisquam sic absurdus est ut arbitretur cum Pater et Filius venerint ut mansionem
faciant apud dilectorem suum, discessurum inde Spiritum Sanctum et tamquam locum daturum
esse maioribus. Sed et huic carnali cogitationi occurrit Scriptura; paulo quippe superius ait: Et ego
rogabo Patrem, et alium advocatum dabit vobis ut vobis cum sit in aeternum 148. Non ergo discedet
Patre et Filio venientibus, sed in eadem mansione cum ipsis erit in aeternum quia nec ille sine ipsis
venit nec illi sine illo. Sed propter insinuationem Trinitatis personis etiam singulis nominatis
dicuntur quaedam separatim; non tamen aliis separatis intelleguntur propter eiusdem Trinitatis
unitatem unamque substantiam atque deitatem Patris et Filii et Spiritus Sancti.

Contemplatio Dei.
10. 20. Tradet itaque regnum Deo et Patri 149Dominus noster Iesus Christus, non se inde separato
nec Spiritu Sancto, quando perducet credentes ad contemplationem Dei ubi est finis omnium
bonarum actionum et requies sempiterna et gaudium quod numquam auferetur a nobis. Hoc enim
significat in eo quod ait: Iterum videbo vos, et gaudebit cor vestrum, et gaudium vestrum nemo
auferet a vobis 150. Huius gaudii similitudinem praesignabat Maria sedens ad pedes Domini et
intenta in verbum eius 151, quieta scilicet ab omni actione et intenta in veritatem secundum
quendam modum cuius capax est ista vita, quo tamen praefiguraret illud quod futurum est in
aeternum. Martha quippe sorore sua in necessitatis actione conversante quamvis bona et utili,
tamen cum requies successerit transitura, ipsa requiescebat in verbo Domini. Et ideo Dominus
conquerenti Marthae quod eam soror non adiuvaret respondit: Maria optimam partem elegit quae
non auferetur ab ea 152. Non partem malam dixit quod agebat Martha, sed istam optimam quae non
auferetur. Illa enim quae in ministerio indigentiae est, cum indigentia ipsa transierit, auferetur. Boni
quippe operis transituri merces est requies permansura. In illa igitur contemplatione Deus erit
omnia in omnibus 153 quia nihil ab illo aliud requiretur, sed solo ipso illustrari perfruique sufficiet.
Ideoque ille in quo Spiritus interpellat gemitibus inenarrabilibus 154: Unam, inquit, petii a Domino,
hanc requiram, ut inhabitem in domo Domini per omnes dies vitae meae, ut contempler
delectationem Domini 155. Contemplabimur enim Deum Patrem et Filium et Spiritum Sanctum cum
mediator Dei et hominum homo Christus Iesus tradiderit regnum Deo et Patri 156 ut iam non
interpellet pro nobis mediator et sacerdos noster 157, Filius Dei et Filius hominis; sed et ipse in
quantum sacerdos est, assumpta propter nos forma servi, subiectus sit ei qui illi subiecit omnia et
cui subiecit omnia; ut in quantum Deus est cum illo nos subiectos habeat, in quantum sacerdos
nobiscum illi subiectus sit 158. Quapropter cum Filius sit et Deus et homo, alia substantia Deus, alia
homo, homo potius in Filio quam Filius in Patre; sicut caro animae meae alia substantia est ad
animam meam quamvis in uno homine quam anima alterius hominis ad animam meam.

Cum perduxerit credentes ad contemplationem, Filius iam non interpellabit pro
nobis.
10. 21. Cum ergo tradiderit regnum Deo et Patri, id est cum credentes et viventes ex fide pro
quibus nunc mediator interpellat 159 perduxerit ad contemplationem cui percipiendae suspiramus et
gemimus, et cum transierit labor et gemitus 160, iam non interpellabit pro nobis tradito regno Deo et
Patri. Hoc significans ait: Haec vobiscum locutus sum in similitudinibus; veniet hora quando iam
non in similitudinibus loquar vobis, sed manifeste de Patre nuntiabo vobis 161, id est iam non erunt
similitudines cum visio fuerit facie ad faciem. Hoc est enim quod ait, sed manifeste de Patre
nuntiabo vobis, ac si diceret, "manifeste Patrem ostendam vobis". Nuntiabo quippe ait quia verbum
eius est. Sequitur enim et dicit: Illa die in nomine meo petetis, et non dico vobis quia ego rogabo
Patrem; ipse enim Pater amat vos quia vos me amastis et credidistis quia ego a Deo exivi. Exivi a
Patre et veni in hunc mundum: iterum relimquo mundum et vado ad Patrem 162. Quid est, a Patre
exivi, nisi "non in ea forma qua aequalis sum Patri sed aliter, id est in assumpta creatura minor
apparui"? Et quid est, veni in hunc mundum, nisi "formam servi quam me exinaniens accepi etiam
peccatorum qui mundum istum diligunt oculis demonstravi"? Et quid est, iterum relimquo mundum,
nisi "ab aspectu dilectorum mundi aufero quod viderunt"? Et quid est, vado ad Patrem, nisi "doceo

9

