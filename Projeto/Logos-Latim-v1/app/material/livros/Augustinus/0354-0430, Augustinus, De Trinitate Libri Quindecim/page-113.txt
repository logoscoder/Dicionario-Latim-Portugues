mihi narrari potuit, finxi animo imaginem eius quam potui; et hoc est apud me verbum eius, cum
eam volo dicere, antequam voce quinque syllabas proferam, quod nomen eius fere omnibus notum
est. Quam tamen imaginem si ex animo meo proferre possem ad oculos hominum qui Alexandriam
noverunt, profecto aut omnes dicerent: "Non est ipsa"; aut si dicerent: "Ipsa est", multum mirarer,
atque ipsam intuens in animo meo, id est imaginem quasi picturam eius, ipsam tamen esse
nescirem, sed eis crederem qui visam tenerent. Non autem ita quaero quid sit iustus, nec ita
invenio, nec ita intueor, cum id eloquor; nec ita probor, cum audior; nec ita probo, cum audio; quasi
tale aliquid oculis viderim, aut ullo corporis sensu didicerim, aut ab eis qui ita didicissent audierim.
Cum enim dico et sciens dico: "Iustus est animus qui scientia atque ratione in vita ac moribus sua
cuique distribuit 35", non aliquam rem absentem cogito, sicut Carthaginem, aut fingo ut possum,
sicut Alexandriam, sive ita sit, sive non ita; sed praesens quiddam cerno, et cerno apud me, etsi
non sum ipse quod cerno, et multi si audiant, approbabunt. Et quisquis me audit atque scienter
approbat, apud se et ipse hoc idem cernit, etiamsi non sit et ipse quod cernit. Iustus vero cum id
dicit, id quod ipse est cernit et dicit. Et ubi etiam ipse cernit, nisi apud se ipsum? Sed hoc mirum
non est; ubi enim se ipsum cerneret, nisi apud se ipsum? Illud mirabile ut apud se animus videat
quod alibi nusquam vidit, et verum videat, et ipsum verum iustum animum videat, et sit ipse
animus et non sit iustus animus, quem apud se ipsum videt. Num est alius animus iustus in animo
nondum iusto? Aut si non est, quem ibi videt, cum videt et dicit quid sit animus iustus, nec alibi
quam in se videt, cum ipse non sit animus iustus? An illud quod videt, veritas est interior praesens
animo qui eam valet intueri? Neque omnes valent; et qui intueri valent, hoc etiam quod intuentur
non omnes sunt, hoc est, non sunt etiam ipsi iusti animi, sicut possunt videre ac dicere quid sit
iustus animus. Quod unde esse poterunt, nisi inhaerendo eidem ipsi formae quam intuentur, ut inde
formentur et sint iusti animi; non tantum cernentes et dicentes iustum esse animum qui scientia
atque ratione in vita ac moribus sua cuique distribuit, sed etiam ut ipsi iuste vivant iusteque morati
sint, sua cuique distribuendo, ut nemini quidquam debeant, nisi ut invicem diligant 36? Et unde
inhaeretur illi forma, nisi amando? Cur ergo alium diligimus quem credimus iustum, et non diligimus
ipsam formam ubi videmus quid sit iustus animus, ut et nos iusti esse possimus? An vero nisi et
istam diligeremus, nullo modo eum diligeremus quem ex ista diligimus, sed dum iusti non sumus,
minus eam diligimus quam ut iusti esse valeamus? Homo ergo qui creditur iustus, ex ea forma et
veritate diligitur, quam cernit et intellegit apud se ille qui diligit; ipsa vero forma et veritas non est
quomodo aliunde diligatur. Neque enim invenimus aliquid tale praeter ipsam, ut eam, cum
incognita est, credendo diligamus, ex eo quod iam tale aliquid novimus. Quidquid enim tale
aspexeris, ipsa est; et non est quidquam tale, quoniam sola ipsa talis est, qualis ipsa est. Qui ergo
amat homines, aut quia iusti sunt ,aut ut iusti sint ,amare debet. Sic enim et se ipsum amare debet,
aut quia iustus est, aut ut iustus sit; sic enim diligit proximum tamquam se ipsum 37, sine ullo
periculo. Qui enim aliter se diligit, iniuste se diligit, quoniam se ad hoc diligit ut sit iniustus; ad hoc
ergo ut sit malus, ac per hoc iam non se diligit: Qui enim diligit iniquitatem, odit animam suam 38.

Deus interius quaerendus.
7. 10. Quapropter non est praecipue videndum in hac quaestione, quae de Trinitate nobis est, et de
cognoscendo Deo, nisi quid sit vera dilectio, immo vero quid sit dilectio. Ea quippe dilectio dicenda
quae vera est; alioquin cupiditas est; atque ita cupidi abusive dicuntur diligere, quemadmodum
cupere abusive dicuntur qui diligunt. Haec est autem vera dilectio, ut inhaerentes veritati iuste
vivamus 39; et ideo contemnamus omnia mortalia prae amore hominum, quo eos volumus iuste
vivere. Ita enim et mori pro fratribus utiliter parati esse poterimus, quod nos exemplo suo Dominus
Iesus Christus docuit. Cum enim duo praecepta sint in quibus tota Lex pendet et Prophetae, dilectio
Dei, et dilectio proximi 40, non immerito plerumque Scriptura pro utroque unum ponit. Sive tantum
Dei, sicuti est illud: Scimus quoniam diligentibus Deum omnia cooperantur in bonum 41; et iterum:
Quisquis autem diligit Deum, hic cognitus est ab illo 42; et illud: Quoniam caritas Dei diffusa est in
cordibus nostris per Spiritum Sanctum qui datus est nobis 43; et alia multa, quia et qui diligit Deum
consequens est ut faciat quod praecepit Deus, et in tantum diligit in quantum facit; consequens
ergo est ut et proximum diligat, quia hoc praecepit Deus 44. Sive tantum proximi dilectionem
Scriptura commemorat, sicuti est illud: Invicem onera vestra portate, et sic adimplebitis legem
Christi 45; et illud: Omnis enim lex in uno sermone impletur, in eo quod scriptum est: Diliges
proximum tuum tamquam te ipsum 46; et in Evangelio: Omnia quaecumque vultis ut faciant vobis
homines bona, haec et vos facite illis; haec est enim Lex et Prophetae 47. Et pleraque alia reperimus
in Litteris sanctis, in quibus sola dilectio proximi ad perfectionem praecipi videtur, et taceri de
dilectione Dei; cum in utroque praecepto Lex pendeat et Prophetae 48. Sed et hoc ideo, quia et qui
proximum diligit, consequens est ut ipsam praecipue dilectionem diligat. Deus autem dilectio est,
et qui manet in dilectione, in Deo manet 49. Consequens ergo est ut praecipue Deum diligat.

113

