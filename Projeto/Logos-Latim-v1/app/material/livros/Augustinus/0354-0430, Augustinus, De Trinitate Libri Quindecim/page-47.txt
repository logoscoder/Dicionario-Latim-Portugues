Proemium Non solum pium lectorem, sed etiam liberum correctorem desiderat.
1. 2. Sane cum in omnibus litteris meis non solum pium lectorem sed etiam liberum correctorem
desiderem, multo maxime in his ubi ipsa magnitudo quaestionis utinam tam multos inventores
habere posset quam multos contradictores habet. Verumtamen sicut lectorem meum nolo esse
mihi deditum, ita correctorem nolo sibi. Ille me non amet amplius quam catholicam fidem; ille se
non amet amplius quam catholicam veritatem. Sicut illi dico: Noli meis litteris quasi Scripturis
canonicis in servire, sed in illis et quod non credebas cum inveneris incunctanter crede, in istis
autem quod certum non habebas nisi certum intellexeris noli firme retinere; ita illi dico: Noli meas
litteras ex tua opinione vel contentione, sed ex divina lectione vel inconcussa ratione corrigere; si
quid in eis veri comprehenderis, exsistendo non est meum at intellegendo et amando et tuum sit et
meum; si quid autem falsi conviceris, errando fuerit meum sed iam cavendo nec tuum sit nec
meum.

Proemium Quid dictum sit in superiore libro.
1. 3. Hinc itaque tertius iste liber sumit exordium quousque secundus pervenerat. Cum enim ad id
ventum esset ut vellemus ostendere non ideo minorem Patre Filium quia ille misit, hic missus est,
nec ideo minorem utroque Spiritum Sanctum quia et ab illo et ab illo missus in Evangelio legitur 4,
suscepimus hoc quaerere cum illuc missus sit Filius ubi erat quia in hunc mundum venit 5 et in hoc
mundo erat 6, cum illuc etiam Spiritus Sanctus ubi et ipse erat, quoniam Spiritus Domini replevit
orbem terrarum, et hoc quod continet omnia scientiam habet vocis 7, utrum propterea missus sit
Dominus quia ex occulto in carne natus est et de sinu Patris ad oculos hominum in forma servi
tamquam egressus apparuit 8; ideo etiam Spiritus Sanctus quia et ipse corporali specie quasi
columba 9 visus est et linguis divisis velut ignis 10; ut hoc eis fuerit mitti, ad aspectum mortalium in
aliqua forma corporea de spiritali secreto procedere, quod Pater quoniam non fecit tantummodo
misisse non etiam missus esse dictus sit. Deinde quaesitum est cur et Pater non aliquando dictus
sit missus si per illas species corporales quae oculis antiquorum apparuerunt ipse demonstrabatur.
Si autem Filius tunc demonstrabatur, cur tanto post missus diceretur cum plenitudo temporis
venit 11 ut ex femina nasceretur, quandoquidem et antea mittebatur cum in illis formis corporaliter
apparebat. Aut si non recte missus diceretur nisi cum Verbum caro factum est 12, cur Spiritus
Sanctus missus legatur cuius incarnatio talis non facta est. Si vero per illas antiquas
demonstrationes nec Pater nec Filius sed Spiritus Sanctus ostendebatur, cur etiam ipse nunc
diceretur missus cum illis modis et antea mitteretur. Deinde subdivisimus ut haec diligentissime
tractarentur, et tripertitam fecimus quaestionem cuius una pars in secundo libro explicata est, duae
sunt reliquae de quibus deinceps disserere aggrediar 13. Iam enim quaesitum atque tractatum est in
illis antiquis corporalibus formis et visis non tantummodo Patrem nec tantummodo Filium nec
tantummodo Spiritum Sanctum apparuisse, sed aut indifferenter Dominum Deum qui Trinitas ipsa
intellegitur aut quamlibet ex Trinitate Personam quam lectionis textus indiciis circumstantibus
significaret.

Quaesitum secundum: num formabatur creatura nova, in qua Deus
ostenderetur, aut mittebantur Angeli?
1. 4. Nunc ergo primum quaerimus quod sequitur. Nam secundo loco in illa distributione positum
est utrum ad hoc opus tantummodo creatura formata sit in qua Deus, sicut tunc oportuisse
iudicavit, humanis ostenderetur aspectibus; an Angeli qui iam erant ita mittebantur ut ex persona
Dei loquerentur, assumentes corporalem speciem de creatura corporea in usum ministerii sui; aut
ipsum corpus suum cui non subduntur sed subditum regunt mutantes atque vertentes 14 in species
quas vellent accommodatas atque aptas actionibus suis secundum attributam sibi a Creatore
potentiam. Qua parte quaestionis quantum Dominus dederit pertractata postremo erit videndum id
quod institueramus inquirere, utrum Filius et Spiritus Sanctus et antea mittebantur, et si ita est quid
inter illam missionem et eam quam in Evangelio legimus distet 15; an missus non sit aliquis eorum
nisi cum vel Filius factus est ex Maria virgine vel cum Spiritus Sanctus visibili specie sive in columba
sive in igneis linguis apparuit 16.

Augustinus fatetur excedere vires intentionis suae utrum Angeli aliquid ex
inferioribus elementis assumant an propria corpora transforment.
1. 5. Sed fateor excedere vires intentionis meae utrum Angeli manente spiritali sui corporis
qualitate per hanc occultius operantes assumant ex inferioribus elementis corpulentioribus quod
sibi coaptatum quasi aliquam vestem mutent et vertant in quaslibet species corporales etiam ipsas

47

