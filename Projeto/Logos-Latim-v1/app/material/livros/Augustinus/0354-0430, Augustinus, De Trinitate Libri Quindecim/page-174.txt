4. 6. Nec illa igitur trinitas, quae nunc non est, imago Dei erit; nec ista imago Dei est, quae tunc
non erit: sed ea est invenienda in anima hominis, id est rationali, sive intellectuali, imago Creatoris,
quae immortaliter immortalitati eius est insita. Nam sicut ipsa immortalitas animae secundum
quemdam modum dicitur; habet quippe et anima mortem suam, cum vita beata caret, quae vera
animae vita dicenda est; sed immortalis ideo nuncupatur, quoniam qualicumque vita, etiam cum
miserrima est, numquam desinit vivere: ita quamvis ratio vel intellectus nunc in ea sit sopitus, nunc
parvus, nunc magnus appareat, numquam nisi rationalis et intellectualis est anima humana; ac per
hoc si secundum hoc facta est ad imaginem Dei 26 quod uti ratione atque intellectu ad
intellegendum et conspiciendum Deum potest, profecto ab initio quo esse coepit ista tam magna et
mira natura, sive ita obsoleta sit haec imago, ut pene nulla sit, sive obscura atque deformis, sive
clara et pulchra sit, semper est. Denique deformitatem dignitatis eius miserans divina Scriptura:
Quamquam, inquit, in imagine ambulat homo, tamen vane conturbatur: thesaurizat, et nescit cui
congregabit ea 27. Non itaque vanitatem imagini Dei tribueret, nisi deformem cerneret factam. Nec
tantum valere illam deformitatem, ut auferat quod imago est, satis ostendit, dicendo: Quamquam
in imagine ambulat homo 28. Quapropter ex utraque parte veraciter pronuntiari potest ista
sententia, ut quemadmodum dictum est: Quamquam in imagine ambulat homo, tamen vane
conturbatur; ita dicatur, Quamquam vane conturbatur homo, tamen in imagine ambulat.
Quamquam enim magna natura sit, tamen vitiari potuit, quia summa non est: et quamquam vitiari
potuerit, quia summa non est, tamen quia summae naturae capax est, et esse particeps potest,
magna natura est. Quaeramus igitur in hac imagine Dei quamdam sui generis trinitatem, adiuvante
ipso qui nos fecit ad imaginem suam 29. Non enim aliter possumus haec salubriter investigare, et
secundum sapientiam quae ab illo est aliquid invenire: sed ea quae in superioribus libris, et maxime
in decimo, de anima humana vel mente diximus, si lectoris vel memoria teneantur atque
recolantur, vel diligentia in eisdem locis in quibus conscripta sunt, recenseantur, non hic desiderabit
prolixiorem de rei tantae inquisitione sermonem.
4. 7. Inter cetera ergo in libro decimo diximus, hominis mentem nosse semetipsam 30. Nihil enim
tam novit mens, quam id quod sibi praesto est: nec menti magis quidquam praesto est, quam ipsa
sibi. Et alia, quantum satis visum est, adhibuimus documenta, quibus hoc certissime probaretur.

An etiam mens infantis se nosse credenda est?
5. 7. Quid itaque dicendum est de infantis mente, ita adhuc parvuli et in tam magna demersi rerum
ignorantia, ut illius mentis tenebras mens hominis quae aliquid novit exhorreat? An etiam ipsa se
nosse credenda est, sed intenta nimis in eas res quas per corporis sensus tanto maiore, quanto
noviore coepit delectatione sentire, non ignorare se potest, sed cogitare se non potest? Quanta
porro intentione in ista quae foris sunt sensibilia feratur, vel hinc solum conici potest, quod lucis
huius hauriendae sic avida est, ut si quisquam minus cautus aut nesciens quid inde possit accidere,
nocturnum lumen posuerit ubi iacet infans, in ea parte ad quam iacentis oculi possint retorqueri,
nec cervix possit inflecti, sic eius inde non removetur aspectus, ut nonnullos ex hoc etiam
strabones fieri noverimus, eam formam tenentibus oculis, quam teneris et mollibus consuetudo
quodam modo infixit. Ita et in alios corporis sensus, quantum sinit illa aetas, intentione se quasi
coarctant animae parvulorum, ut quidquid per carnem offendit aut allicit, hoc solum abhorreant
vehementer aut appetant: sua vero interiora non cogitent, nec possint admoneri ut hoc faciant;
quia nondum admonentis signa noverunt, ubi praecipuum locum verba obtinent, quae sicut alia
prorsus nesciunt. Quod autem aliud sit non se nosse, aliud non se cogitare, iam in eodem volumine
ostendimus 31.
5. 8. Sed hanc aetatem omittamus, quae nec interrogari potest quid in se agatur, et nos ipsi eius
valde obliti sumus. Hinc tantum certos nos esse suffecerit, quod cum homo de animi sui natura
cogitare potuerit, atque invenire quod verum est, alibi non inveniet, quam penes se ipsum. Inveniet
autem, non quod nesciebat, sed unde non cogitabat. Quid enim scimus, si quod est in nostra mente
nescimus; cum omnia quae scimus, non nisi mente scire possimus?

In mente se ipsam cogitante quaedam trinitas existit.
6. 8. Tanta est tamen cogitationis vis, ut nec ipsa mens quodam modo se in conspectu suo ponat,
nisi quando se cogitat: ac per hoc ita nihil in conspectu mentis est, nisi unde cogitatur, ut nec ipsa
mens, qua cogitatur quidquid cogitatur, aliter possit esse in conspectu suo, nisi se ipsam cogitando.
Quomodo autem, quando se non cogitat, in conspectu suo non sit, cum sine se ipsa nunquam esse
possit, quasi aliud sit ipsa, aliud conspectus eius, invenire non possum. Hoc quippe de oculo
corporis non absurde dicitur: ipse quippe oculus loco suo fixus est in corpore, aspectus autem eius
in ea quae extra sunt tenditur, et usque in sidera extenditur. Nec est oculus in conspectu suo;

174

