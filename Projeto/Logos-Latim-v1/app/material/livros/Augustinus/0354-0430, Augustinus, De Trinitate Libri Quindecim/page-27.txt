potest Filius a se facere quidquam nisi quod viderit Patrem facientem 33(non enim hoc ex forma
servi dixit, sed ex forma Dei, sicut iam ostendimus; haec autem verba non indicant quod minor sit
sed quod de Patre sit); ita non hinc efficitur ut minor sit Spiritus Sanctus quia dictum est de illo: Non
enim loquetur a semetipso, sed quaecumque audiet loquetur 34; secundum hoc enim dictum est
quod de Patre procedit. Cum vero et Filius de Patre sit, et Spiritus Sanctus a Patre procedat, cur non
ambo Filii dicantur nec ambo geniti, sed ille unus Filius unigenitus, hic autem Spiritus Sanctus nec
Filius nec genitus, quia si genitus utique Filius, alio loco, si Deus donaverit et quantum donaverit,
disseremus 35.

A Patre clarificatus Filius minor Patre non est.
4. 6. Verumtamen hic evigilent si possunt qui hoc etiam sibi suffragari putaverunt quasi ad
demonstrandum Patrem Filio maiorem, quia dixit Filius: Pater, clarifica me 36. Ecce et Spiritus
Sanctus clarificat eum; numquidnam et ipse maior est illo? Porro autem si propterea Spiritus
Sanctus glorificat Filium quia de Filii accipiet et ideo de eius accipiet quia omnia quae habet Pater 37
ipsius sunt, manifestum est quia cum Spiritus Sanctus glorificat Filium, Pater glorificat Filium. Unde
cognoscitur quod omnia quae habet Pater non tantum Filii sed etiam Spiritus sSncti sunt quia
potens est Spiritus Sanctus glorificare Filium quem glorificat Pater. Quod si ille qui glorificat eo
quem glorificat maior est, sinant ut aequales sint qui se invicem glorificant. Scriptum est autem
quod et Filius glorificet Patrem: Ego te, inquit, glorificavi super terram 38. Sane caveant ne putetur
Spiritus Sanctus maior ambobus quia glorificat Filium quem glorificat Pater, ipsum autem nec a
Patre nec a Filio glorificari scriptum est 39.

Filius et Spiritus non minores, quia missi.
5. 7. Sed in his convicti ad illud se convertunt ut dicant: "Maior est qui mittit quam qui mittitur".
Proinde maior est Pater Filio quia Filius a Patre se missum assidue commemorat 40, maior est et
Spiritu Sancto quia de illo dixit Iesus: Quem mittet Pater in nomine meo 41; et Spiritus Sanctus
utroque minor est quia et Pater eum mittit, sicut commemoravimus, et Filius cum dicit: Si autem
abiero, mittam eum ad vos 42. Qua in quaestione primum quaero unde et quo missus sit Filius. Ego,
inquit, a Patre exii et veni in hunc mundum 43, ergo a Patre exire et venire in hunc mundum, hoc est
mitti. Quid igitur est quod de illo idem ipse Evangelista dicit: In hoc mundo erat, et mundus per
ipsum factus est, et mundus eum non cognovit?, deinde coniungit: In sua propria venit 44, illuc
utique missus est quo venit. At si in hunc mundum missus est quia exiit a Patre et venit in hunc
mundum, et in hoc mundo erat, illuc ergo missus est ubi erat. Nam et illud quod scriptum est in
Propheta Deum dicere: Caelum et terram ego impleo 45, si de Filio dictum est (ipsum enim nonnulli
volunt intellegi vel Prophetis vel in Prophetis locutum), quo missus est nisi illuc ubi erat? ubique
enim erat qui ait: Caelum et terram ego impleo. Si autem de Patre dictum est, ubi esse potuit sine
Verbo suo et sine Sapientia sua quae pertendit a fine usque ad finem fortiter et disponit omnia
suaviter 46? Sed neque sine Spiritu suo usquam esse potuit. Itaque si ubique est Deus, ubique est
etiam Spiritus eius. Illuc ergo et Spiritus Sanctus missus est ubi erat. Nam et ille qui non invenit
locum quo eat a facie Dei et dicit: Si ascendero in caelum, tu ibi es; si descendero in infernum,
ades 47; ubique volens intellegi praesentem Deum, prius nominavit Spiritum eius. Nam sic ait: Quo
abibo ab Spiritu tuo? Et quo a facie tua fugiam 48?

Filius, quod de Maria natus est, in hunc mundum missus advenit.
5. 8. Quocirca si et Filius et Spiritus Sanctus illuc mittitur ubi erat, quaerendum est quomodo
intellegatur ista missio sive Filii sive Spiritus Sancti. Pater enim solus nusquam legitur missus. Et de
Filio quidem ita scribit Apostolus: Cum autem venit plenitudo temporis, misit Deus Filium suum
factum ex muliere, factum sub Lege, ut eos qui sub Lege erant redimeret 49. Misit, inquit, Filium
suum factum ex muliere. Quo nomine quis catholicus nesciat non eum privationem virginitatis sed
differentiam sexus hebraeo loquendi more significare voluisse? Cum itaque ait: Misit Deus Filium
suum factum ex muliere, satis ostendit eo ipso missum Filium quo factus est ex muliere. Quod ergo
de Deo natus est, in hoc mundo erat 50; quod autem de Maria natus est, in hunc mundum missus
advenit 51. Proinde mitti a Patre sine Spiritu Sancto non potuit, non solum quia intellegitur Pater
cum eum misit, id est fecit ex femina, non utique sine Spiritu suo fecisse; verum etiam quod
manifestissime atque apertissime in Evangelio dicitur virgini Mariae quaerenti ab Angelo: Quomodo
fiet istud? Spiritus Sanctus superveniet in te, et virtus Altissimi obumbrabit tibi 52; et Matthaeus
dicit: Inventa est in utero habens de Spiritu Sancto 53; quamquam et apud Isaiam prophetam ipse
Christus intellegitur de adventu suo futuro dicere: Et nunc Dominus misit me, et Spiritus eius 54.

27

