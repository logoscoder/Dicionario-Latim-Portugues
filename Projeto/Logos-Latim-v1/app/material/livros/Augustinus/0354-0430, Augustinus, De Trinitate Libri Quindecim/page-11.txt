enim aliquo genere loquuntur Scripturae quod in consuetudine humana non inveniatur quia utique
hominibus loquuntur 190.

In Scripturis alia dicta de Christo secundum formam Dei, alia secundum formam
servi.
12. 24. Secundum formam Dei dictum est: Ante omnes colles genuit me 191, id est ante omnes
altitudines creaturarum, et: Ante luciferum genui te 192, id est ante omnia tempora et temporalia;
secundum formam autem servi dictum est: Dominus creavit me in principio viarum suarum 193. Quia
secundum formam Dei dixit: Ego sum veritas, et secundum formam servi: Ego sum via 194. Quia
enim ipse est primogenitus a mortuis 195, iter fecit Ecclesiae suae ad regnum Dei ad vitam
aeternam, cui caput est ad immortalitatem etiam corporis, ideo creatus est in principio viarum Dei
in opera eius. Secundum formam enim Dei principium est quod et loquitur nobis 196, in quo principio
fecit Deus caelum et terram 197; secundum formam autem servi: Sponsus procedens de thalamo
suo 198. Secundum formam Dei: Primogenitus omnis creaturae, et ipse est ante omnes et omnia in
illo constant; secundum formam servi: Ipse est caput corporis Ecclesiae 199. Secundum formam Dei
Dominus gloriae. Unde manifestum est quod ipse glorificet sanctos suos. Quos enim praedestinavit,
ipsos et vocavit; et quos vocavit, ipsos et iustificavit; quos autem iustificavit, ipsos et glorificavit 200.
De illo quippe dictum est quod iustificet impium 201; de illo dictum est quod sit iustus et
iustificans 202. Si ergo quos iustificavit, ipsos et glorificavit, qui iustificat ipse et glorificat, qui est, ut
dixi, Dominus gloriae. Secundum formam tamen servi satagentibus discipulis de glorificatione sua
respondit: Sedere ad dexteram meam aut ad sinistram non est meum dare vobis, sed quibus
paratum est a Patre meo 203.

Filius ipse electis gloriam parat.
12. 25. Quod autem paratum est a Patre eius et ab ipso Filio paratum est quia ipse et Pater unum
sunt 204. Iam enim ostendimus in hac Trinitate per multos locutionum divinarum modos etiam de
singulis dici quod omnium est propter inseparabilem operationem unius eiusdemque
substantiae 205. Sicut et de Spiritu Sancto dicit: Cum ego iero, mittam illum ad vos 206. Non dixit,
"mittemus", sed ita quasi tantum Filius eum missurus esset, non et Pater; cum alio loco dicat: Haec
locutus sum vobis apud vos manens; advocatus autem ille Spiritus Sanctus quem mittet Pater in
nomine meo, ille vobis declarabit omnia 207. Hic rursus ita dictum est quasi non eum missurus esset
et Filius, sed tantum Pater. Sicut ergo ista ita et illud quod ait, sed quibus paratum est a Patre
meo 208, cum Patre se intellegi voluit parare sedes gloriae quibus vellet. Sed dicit aliquis: "Illic cum
de Spiritu Sancto loqueretur, ita se missurum ait ut non negaret Patrem missurum, et alio loco ita
Patrem ut non negaret se missurum; hic vero aperte ait: Non est meum dare, atque ita secutus a
Patre dixit ista praeparata". Sed hoc est quod praestruximus secundum formam servi dictum, ut ita
intellegeremus: Non est meum dare vobis, ac si diceretur: "Non est humanae potestatis hoc dare",
ut per illud intellegatur hoc dare per quod Deus et aequalis est Patri. Non est meum, inquit, dare, id
est non humana potestate ista do, sed quibus paratum est a Patre meo; sed iam tu intellege quia si
omnia quae habet Pater, mea sunt 209, et hoc utique meum est, et cum Patre ista paravi.

Quomodo Filius non iudicabit et iudicabit.
12. 26. Nam et illud quaero quomodo dictum sit: Si quis non audit verba mea, ego non iudicabo
illum 210. Fortassis enim ita hoc dixit: Ego non iudicabo illum, quemadmodum ibi: Non est meum
dare. Sed quid hic sequitur? Non enim veni, inquit, ut iudicem mundum, sed ut salvum faciam
mundum. Deinde adiungit et dicit: Qui me spernit et non accipit verba mea, habet qui se iudicet 211.
Hic iam intellegeremus Patrem nisi adiungeret et diceret: Verbum quod locutus sum, ipsum
iudicabit illum in novissimo die 212. Quid igitur iam nec Filius iudicabit quia dixit: Ego non iudicabo
illum, nec Pater, sed verbum quod locutus est Filius? Immo audi adhuc quod sequitur: Quia ego,
inquit, non ex me locutus sum, sed ille qui me misit Pater, ille mandatum mihi dedit quid dicam et
quid loquar; et scio quia mandatum eius vita aeterna est. Quae ego loquor, ita ut dixit mihi Pater,
sic loquor 213. Si ergo non iudicat Filius sed verbum quod locutus est Filius, ideo autem iudicat
verbum quod locutus est Filius quia non ex se locutus est Filius, sed qui misit eum Pater mandatum
ei dedit quid dicat et quid loquatur. Pater utique iudicat cuius verbum est quod locutus est Filius,
atque ipsum Verbum Patris idem ipse est Filius. Non enim aliud est mandatum Patris, aliud Verbum
Patris; nam et verbum hoc appellavit et mandatum. Videamus ergo ne forte quod ait: Ego non ex
me locutus sum, hoc intellegi voluerit. Ego non ex me natus sum. Si enim verbum Patris loquitur, se
ipsum loquitur quia ipse est Verbum Patris. Plerumque enim dicit: Dedit mihi Pater 214, in quo vult

11

