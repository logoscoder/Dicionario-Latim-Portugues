et potentiae posse, aeternitati aeternam esse, iustitiae iustam esse, magnitudini magnam esse, hoc
est essentiae ipsum esse. Et quia in illa simplicitate non est aliud sapere quam esse, eadem ibi
sapientia quae essentia.

Pater et Filius una essentia, non tamen simul unum Verbum.
2. 3. Pater igitur et Filius simul una essentia, et una magnitudo, et una veritas, et una sapientia.
Sed non Pater et Filius simul ambo unum verbum quia non simul ambo unus Filius. Sicut enim Filius
ad Patrem refertur, non ad se ipsum dicitur, ita et Verbum ad eum cuius Verbum est refertur, cum
dicitur Verbum. Eo quippe Filius quo verbum et eo Verbum quo Filius. Quoniam igitur Pater et Filius
simul non utique unus Filius, consequens est, ut Pater et Filius simul non ambo unum Verbum. Et
propterea non eo Verbum quo sapientia, quia Verbum non ad se dicitur, sed tantum relative ad
eum cuius Verbum est, sicut Filius ad Patrem; sapientia vero eo quo essentia. Et ideo quia una
essentia, una sapientia. Quoniam vero et Verbum sapientia est, sed non eo Verbum quo sapientia
(Verbum enim relative, sapientia essentialiter intellegitur), id dici accipiamus, cum dicitur Verbum
ac si dicatur nata sapientia 12, ut sit et Filius et Imago 13. Et haec duo cum dicuntur, id est, nata
sapientia, in uno eorum eo quod est nata et Verbum et Imago et Filius intellegatur, et in his
omnibus nominibus non ostendatur essentia, quia relative dicuntur; at in altero quod est
"sapientia", quoniam et ad se dicitur (se ipsa enim sapiens est), etiam essentia demonstretur et hoc
eius esse quod sapere 14. Unde Pater et Filius simul una sapientia quia una essentia, et singillatim
sapientia de sapientia sicut essentia de essentia. Quapropter non quia Pater non est Filius, et Filius
non est Pater, aut ille ingenitus, ille autem genitus, ideo non una essentia quia his nominibus
relativa eorum ostenduntur. Uterque autem simul una sapientia et una essentia, ubi hoc est esse
quod sapere; non autem simul uterque Verbum aut Filius, quia non hoc est esse quod Verbum esse,
aut Filium esse, sicut iam satis ostendimus, ista relative dici.

In Scripturis Sapientia ostenditur genita.
3. 4. Cur ergo in Scripturis nusquam fere de sapientia quidquam dicitur nisi ut ostendatur a Deo
genita, vel creata 15? Genita scilicet per quam facta sunt omnia 16; creata vero vel facta, sicut in
hominibus cum ad eam quae non creata et facta, sed genita est convertuntur et illustrantur; in ipsis
enim fit aliquid quod vocetur eorum sapientia; vel illud Scripturis praenuntiantibus aut narrantibus,
quod Verbum caro factum est et habitavit in nobis 17; hoc modo enim Christus facta sapientia 18 est,
quia factus est homo. An propterea non loquitur in illis Libris sapientia vel de illa dicitur aliquid nisi
quod eam de Deo natam ostendat aut factam, quamvis sit et Pater ipsa sapientia, quia illa nobis
sapientia commendanda erat et imitanda cuius imitatione formamur 19? Pater enim eam dicit ut
Verbum eius sit; non quomodo profertur ex ore verbum sonans, aut ante pronuntiationem cogitatur;
spatiis enim temporum hoc completur, illud autem aeternum est, et illuminando dicit nobis et de se
et de Patre, quod dicendum est hominibus. Ideoque ait: Nemo novit Filium, nisi Pater, et nemo novit
Patrem, nisi Filius, et cui voluerit Filius revelare 20, quia per Filium revelat Pater, id est, per Verbum
suum. Si enim hoc verbum quod nos proferimus temporale et transitorium, et se ipsum ostendit et
illud de quo loquimur, quanto magis Verbum Dei per quod facta sunt omnia 21? Quod ita ostendit
Patrem sicuti est Pater, quia et ipsum ita est, et hoc est quod Pater, secundum quod sapientia est
et essentia. Nam secundum quod Verbum non hoc est quod Pater quia Verbum non est Pater, et
Verbum relative dicitur, sicut Filius, quod utique non Pater. Et ideo Christus virtus et sapientia
Dei 22, quia de Patre virtute et sapientia etiam ipse virtus et sapientia est, sicut lumen de Patre
lumine et fons vitae 23 apud Deum Patrem, utique fontem vitae. Quoniam apud te, inquit, fons
vitae, in lumine tuo videbimus lumen 24, quia sicut Pater habet vitam in semetipso, sic dedit Filio
vitam habere in semetipso 25; et: erat lumen verum quod illuminat omnem hominem venientem in
hunc mundum 26, et lumen hoc Verbum erat apud Deum, sed et Deus erat Verbum 27. Deus autem
lumen est, et tenebrae in eo non sunt ullae 28; lumen vero non corporale sed spiritale, neque ita
spiritale ut illuminatione factum sit, quemadmodum dictum est Apostolis: Vos estis lumen mundi 29,
sed lumen quod illuminat omnem hominem 30, ea ipsa et summa sapientia Deus unde nunc
agimus 31. Sapientia ergo Filius de sapientia Patre sicut lumen de lumine, et Deus de Deo, ut et
singulus Pater lumen, et singulus Filius lumen; et singulus Pater Deus, et singulus Filius Deus; ergo
et singulus Pater sapientia, et singulus Filius sapientia. Et sicut utrumque simul unum lumen et
unus Deus, sic utrumque una sapientia. Sed Filius factus est nobis sapientia a Deo et iustitia et
sanctificatio 32, quia temporaliter nos ad illum convertimur, id est, ex aliquo tempore, ut cum illo
maneamus in aeternum. Et ipse ex quodam tempore Verbum caro factum est et habitavit in
nobis 33.

Sapientia illa sine exemplo nobis exemplum.
100

