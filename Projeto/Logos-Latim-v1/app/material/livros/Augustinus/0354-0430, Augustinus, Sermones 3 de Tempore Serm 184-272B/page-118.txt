accipit, gaudet; quando reddit, plorat: ut accipiat, precatur; ne reddat, calumniatur. Da quidem et
homini, et noli te avertere ab eo qui mutuum petit 8. Sed tantum accipe, quantum dedisti. Non
ploret cui dedisti: nam beneficium perdidisti. Et si hoc ipsum quod datum est, vel quod accepit
exigitur, forte ad manum nondum habet: pertulisti petentem, exspecta non habentem: cum
habuerit, reddet tibi. Noli facere angustias ei, cuius angustias relaxasti. Ecce tu dedisti, et exigis:
sed non habet unde reddat; cum habuerit, reddet tibi. Noli clamare et dicere: Numquid fenus
quaero? Tantum peto, quantum dedi: quod dedi, hoc accipiam. Bene facis, sed nondum habet. Non
es fenerator, et vis cui praestitisti, ut quaerat feneratorem, ut tibi reddat. Si propterea fenus non
exigis, ne te feneratorem patiatur; quare vis ut propter te alium feneratorem patiatur? Premis,
suffocas: etsi tantum exigis, quantum dedisti; suffocando tamen et angustias faciendo, non
beneficium dedisti, sed potius maiores angustias intulisti. Sed forte dicis: Habet unde reddat: habet
domum, vendat; habet possessionem, vendat. Quando a te petivit, ideo petivit ne venderet: propter
te non faciat, qui subvenisti ne fieret. Hoc fiat ita circa homines, hoc iubet Deus, hoc vult Deus.

Deus Filium suum pro nobis pauperem fecit.
5. 6. Sed avarus es? Dicit tibi Deus: Esto avarus, esto quantum potes avarus; sed me conveni pro
avaritia tua. Dicit tibi Deus: Me conveni, ego filium meum divitem pauperem pro te feci. Propter nos
enim pauper factus est Christus, cum dives esset 9. Aurum quaeris? ille fecit. Argentum quaeris? ille
fecit. Familiam quaeris? ille fecit. Pecora quaeris? ille fecit. Possessiones quaeris? ille fecit. Quid
quaeris tantum quae fecit? Ipsum accipe qui fecit. Cogita quemadmodum te dilexit. Omnia per
ipsum facta sunt, et sine ipso factum est nihil 10. Omnia per ipsum, et ipse inter omnia. Qui fecit
omnia, factus est inter omnia. Qui fecit hominem factus est homo: factus est quod fecit, ne periret
quem fecit. Qui fecit omnia, factus est inter omnia. Attende divitias: quid ditius eo, per quem facta
sunt omnia? Et tamen ille cum dives esset, mortalem carnem accepit in utero virginis. Infans natus
est, pannis infantilibus involutus est, in praesepi positus est; patienter exspectavit aetates,
patienter tempora pertulit, per quem facta sunt tempora. Suxit, vagivit, infans apparuit. Sed
iacebat, et regnabat: in praesepi erat, et mundum continebat: a matre nutriebatur, et a Gentibus
adorabatur: a matre nutriebatur, et ab Angelis nuntiabatur: a matre nutriebatur, et stella fulgente
declarabatur. Tales divitiae, talis paupertas: divitiae, ut creareris; paupertas, ut restituereris. Quod
ille ergo pauper susceptus est hospitio quasi pauper, dignatio fuit suscipientis, non miseria egentis.

Christus eget in membris suis.
6. 7. Forte dicis tibi: O beati qui meruerunt Christum suscipere! O si ego tunc fuissem! o si unus
fuissem de duobus illis, quos invenit in via! Tu esto in via, non deerit hospes Christus. Putas enim
iam non tibi licere suscipere Christum? Unde, inquis, licet? Iam resurgens manifestatus est
discipulis suis, ascendit in coelum, ibi est ad dexteram Patris; non est venturus nisi in ultimo
saeculo ad iudicandos vivos et mortuos: venturus autem in claritate, non in infirmitate; daturus
regnum, non quaesiturus hospitium. Quando dabit regnum, excidit tibi quod dicturus est: Cum uni
ex minimis meis fecistis, mihi fecistis 11? Ille dives, egens est usque in finem saeculi. Eget prorsus,
non in capite, sed in membris suis. Ubi eget? In quibus doluit, quando dixit: Saule, Saule, quid me
persequeris? 12 Obsequamur ergo Christo. Nobiscum est in suis, nobiscum est in nobis: nec frustra
dixit: Ecce ego vobiscum sum usque ad consummationem saeculi 13. Haec faciendo agnoscimus
Christum in bonis operibus, non corpore, sed corde; non oculis carnis, sed oculis fidei. Quia vidisti,
credidisti, ait cuidam discipulo suo incredulo, qui dixerat: Non credam, nisi tetigero. Et Dominus:
Veni, tange, et noli esse incredulus. Tetigit, et clamavit: Dominus meus et Deus meus! Et Dominus:
Quia vidisti me, credidisti 14. Ipsa est tota fides tua, quia credis quod vides: laudo eos qui non
vident, et credunt; quia cum viderint, gaudebunt.

98

SERMO 240

IN DIEBUS PASCHALIBUS
DE RESURRECTIONE CORPORUM, CONTRA GENTILES

Evangelia inter se concordare valde operosus labor.
1. Per hos dies, sicut recolit Caritas vestra, solemniter leguntur evangelicae lectiones ad
resurrectionem Domini pertinentes. Omnes enim Evangelistae quatuor, neque de passione, neque
de resurrectione eius tacere potuerunt. Nam quia multa fecit Dominus Iesus, non omnes omnia

118

