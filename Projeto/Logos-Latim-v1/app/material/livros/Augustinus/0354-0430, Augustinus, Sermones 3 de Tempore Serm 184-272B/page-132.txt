1. Et hodie resurrectio Domini recitata est de sancto Evangelio. Lectum est autem Evangelium
secundum Ioannem. Audivimus quae in aliis libris Evangelii non audieramus. Omnibus quidem
communis est praedicatio veritatis, et de uno fonte omnes biberunt 1: sed in praedicatione
Evangelii, sicut saepe commonui Caritatem vestram, alia omnes, alia tres, alia duo, alia singuli
posuerunt. Modo ergo quod audivimus secundum Ioannis Evangelium, quia Maria vidit Dominum, et
dixit ad eam Dominus: Noli me tangere; nondum enim ascendi ad Patrem 2, solus evangelista
Ioannes commemorat. Hinc ergo loquendum est Sanctitati vestrae. Visis etiam linteaminibus in
sepulcro, Dominum non resurrexisse crediderant, sed ablatum esse. Ipse Ioannes (se ipsum enim
dicit, quem diligebat Iesus 3) cum audisset nuntiantibus mulieribus et dicentibus: Tulerunt
Dominum meum de monumento 4, cucurrit cum Petro, et attendit in monumentum, vidit sola
linteamina, et credidit. Quid credidit? Non quia resurrexerat, sed quia de monumento perierat. Hoc
sequentia verba testantur. Sic enim scriptum est, quod modo audivimus: Attendit, vidit, et credidit:
nondum enim sciebat Scripturas, quia oportebat eum a mortuis resurgere 5. Apparuit ergo quid
credidit: quod fidei non erat, hoc credidit: credidit, sed falsum credidit. Apparuit ei postea Dominus,
fugavit falsum, inseruit verum.

Christum Deum et hominem credamus.
2. Tamen illud quod solet movere lectorem et auditorem non incuriosum neque neglegentem,
quomodo sit dictum: Noli me tangere; nondum enim ascendi ad Patrem 6; hic videamus, Domino
ipse adiuvante, quid dictum sit. Movet enim hoc, quid est: Noli me tangere; nondum enim ascendi
ad Patrem. Quando enim ascendit ad Patrem? Sicut indicant Actus Apostolorum, quadragesimo die
post resurrectionem suam, quem diem in nomine ipsius celebraturi sumus: tunc ascendit ad
Patrem; tunc eum discipuli qui manibus tetigerunt, oculis deduxerunt. Tunc sonuit angelica vox: Viri
Galilaei, quid statis, intuentes in coelum? Hic Iesus qui assumptus est a vobis, sic veniet quomodo
eum vidistis euntem in coelum 7. Si ergo tunc ascendit ad Patrem, quid dicimus, fratres mei? Maria
non poterat eum tangere in terra stantem, et poterat tangere in coelo sedentem? Si hic non
poterat, quanto minus poterat ibi? Quid est ergo: Noli me tangere; non enim ascendi ad Patrem? Sic
enim sonant verba, tamquam diceret, Tunc me tange, cum ascendero; antequam ascendam, noli
me tangere. O Domine, hic es, et non tango; cum ascenderis, tangam? Deinde si antequam ad
Patrem ascenderet, tactum horrebat humanum; quomodo se discipulis non solum videndum, sed
etiam contrectandum praebuit, quando dixit: Quid cogitatis in cordibus vestris? Videte manus meas
et pedes meos: palpate, et videte, quia spiritus carnem et ossa non habet, sicut me videtis
habere 8. Incredulus etiam ille discipulus Thomas tetigit latus perforatum, et exclamavit: Dominus
meus et Deus meus! 9 Quando tetigit, nondum ascenderat Iesus ad Patrem. An forte aliquis
insipiens dixerit: Antequam ad Patrem ascenderet, viri eum poterant tangere; mulieres autem non
poterant, nisi cum ad Patrem ascenderet? Absurda est ista cogitatio, et perversa sententia. Prorsus
quod audivit Maria, audiat Ecclesia. Hoc omnes audiant, omnes intellegant, omnes faciant. Quid
ergo est: Noli me tangere; nondum enim ascendi ad Patrem? Quod me vides, hominem solum
putas, Patri aequalem esse adhuc nescis: noli me tangere talem, noli in hominem solum credere,
sed Verbum aequale genitori intellege. Quid ergo est: Noli me tangere? Noli credere. Quid noli
credere? Quia hoc solum sum quod vides. Ascendam ad Patrem, et tunc tange. Tibi ascendo,
quando intellexeris aequalem. Quando enim me putas minorem, nondum ascendo tibi.

De muliere Chananea Dominum tangente.
3. Tangere autem, credere esse, puto quia facile possumus intellegere de illa muliere, quae tetigit
fimbriam vestimenti Christi, et salva facta est. Recordamini Evangelium: Dominus Iesus Christus
ibat ad visitandam archisynagogi filiam, quae primo nuntiata fuit infirma, postea mortua. Illo
pergente, ecce mulier de transverso venit, quae fluxu sanguinis laborabat per duodecim annos, et
in medicis frustra curantibus et non sanantibus, omnia sua consumpserat: dixitque in corde suo: Si
tetigero fimbriam vestimenti eius, salva ero 10. Hoc ipsum dicere, iam tangere fuit. Denique audi
sententiam. Cum salva facta esset secundum fidem suam, ait Dominus Iesus Christus: Tetigit me
aliquis. Et discipuli: Turbae te comprimunt, et dicis, Quis me tetigit? Et ille: Tetigit me aliquis; nam
ego scio virtutem exiisse de me 11. Gratia processit, ut illa sanaretur, non ut ille minueretur. Dicunt
ergo, discipuli, Premunt te turbae; et tu unum aut unam sensisti? et ille: Tetigit me aliquis: illi
premunt, ista tetigit. Quid est, illi premunt, ista tetigit? Iudaei affligunt, Ecclesia credidit.

Maria Ecclesiae credentis figura.
4. Secundum hunc ergo intellectum, quo videmus mulierem tetigisse, quod est credidisse,
secundum hoc dictum est ad Mariam: Noli me tangere 12; ascendam, et tange. Tunc enim tange,

132

