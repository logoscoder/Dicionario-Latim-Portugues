Alacriter in hac sanctissima nocte vigilandum. Vigilant boni, vigilant et mali.
Boni a malis discant quomodo vigilandum.
1. Beatus Paulus apostolus exhortans nos ad imitationem suam, inter alia multa suae virtutis
insignia, dicit etiam: In vigiliis saepius 1. Quanto ergo alacrius in hac vigilia, velut matre omnium
sanctarum vigiliarum, vigilare debemus, in qua totus vigilat mundus? Non ille mundus, de quo
scriptum est: Si quis dilexerit mundum, non est caritas Patris in illo: quoniam omnia quae in mundo
sunt, concupiscentia carnis est, et concupiscentia oculorum, et ambitio saeculi, quae non est a
Patre 2. Talem quippe mundum, id est filios infidelitatis, regunt diaboli et angeli eius: contra quos
nobis esse colluctationem idem dicit apostolus, ubi ait: Non est nobis colluctatio adversus carnem
et sanguinem, sed adversus principes et potestates, et rectores mundi, tenebrarum harum 3. Quod
et nos fuimus aliquando, nunc autem lux in Domino 4. Luce itaque vigiliarum, resistamus rectoribus
tenebrarum. Non ergo ille mundus in hac solemnitate vigilat: sed ille de quo dicitur: Deus erat in
Christo mundum reconcilians sibi, non reputans illis delicta eorum 5. Quamquam tam clara sit
vigiliae huius celebritas toto orbe terrarum, ut etiam illos vigilare carne compellat, qui corde, non
dicam, dormiunt, sed tartarea impietate sepulti sunt. Vigilant etiam ipsi nocte ista, de qua etiam
visibiliter redditur, quod tanto ante promissum est: Et nox tamquam dies illuminabitur 6. Fit hoc in
cordibus piorum, quibus dictum est: Fuistis aliquando tenebrae. nunc autem lux in Domino 7. Fit hoc
etiam in aemulis omnium, et qui vident in Domino, et qui invident Domino. Vigilat ergo ista nocte et
mundus inimicus, et mundus reconciliatus. Vigilat iste, ut laudet medicum liberatus: vigilat ille, ut
blasphemet iudicem condemnatus. Vigilat iste, mentibus piis fervens et lucescens: vigilat ille,
dentibus suis frendens et tabescens. Denique istum caritas, illum iniquitas: istum christianus vigor,
illum diabolicus livor nequaquam dormire in hac celebritate permittit. Unde ab ipsis etiam nostris
inimicis nescientibus admonemur quemadmodum debeamus vigilare pro nobis, si propter nos
vigilant etiam qui invident nobis. Eorum quippe qui nullo modo Christi sunt nomine consignati,
tamen ista nocte multi dolore, multi pudore; nonnulli etiam qui fidei propinquant, Dei iam timore
non dormiunt. Diversis causis excitat eos ista solemnitas. Quomodo ergo debet gaudendo vigilare
Christi amicus, quando et dolendo vigilat inimicus? Quomodo in tanta Christi gloria inardescat
vigilare christianus, quando erubescit dormire paganus? Quomodo decet eum, qui hanc domum
magnam intravit, in tanta eius festivitate vigilare, quando iam vigilat qui disponit intrare? Vigilemus
ergo, et oremus; ut et forinsecus et intrinsecus hanc vigiliam celebremus. Deus nobis loquatur in
lectionibus suis; Deo loquamur in precibus nostris. Si eloquia eius obedienter audiamus, in nobis
habitat quem rogamus.

43

SERMO 220

IN VIGILIIS PASCHAE

Solemnitas iterat quod veritas semel factum esse clamat. Memoria servat
reliquias cogitationis.
1. Scimus, fratres, et fide firmissima retinemus, semel Christum mortuum esse pro nobis 1; pro
peccatoribus iustum, pro servis Dominum, pro captivis liberum, pro aegrotis medicum, pro miseris
beatum, pro egenis opulentum, pro perditis quaesitorem, pro venditis redemptorem, pro grege
pastorem, et quod est omnibus mirabilius, pro creatura creatorem: servantem tamen quod semper
est, tradentem quod factus est; Deum latentem, hominem apparentem; virtute vivificantem,
infirmitate morientem, divinitate immutabilem, carne passibilem: ut ait Apostolus: Qui traditus est
propter delicta nostra, et resurrexit propter iustificationem nostram 2. Hoc semel factum esse,
optime nostis. Et tamen solemnitas tamquam saepius fiat, revolutis temporibus iterat, quod veritas
semel factum tot Scripturarum vocibus clamat. Nec tamen contraria sunt veritas et solemnitas, ut
ista mentiatur, illa verum dicat. Quod enim semel factum in rebus veritas indicat, hoc saepius
celebrandum in cordibus piis solemnitas renovat. Veritas quae facta sunt, sicut facta sunt aperit:
solemnitas autem non ea faciendo, sed celebrando, nec praeterita praeterire permittit. Denique
Pascha nostrum immolatus est Christus 3. Ille utique semel occisus, qui iam non moritur, mors ei
ultra non dominabitur 4. Proinde secundum vocem veritatis, semel Pascha dicimus factum, et
ulterius non futurum: secundum autem vocem solemnitatis, omni anno dicimus Pascha venturum.
Sic intellegi arbitror quod in Psalmo scriptum est: Cogitatio hominis confitebitur tibi, et reliquiae
cogitationis diem solemnem celebrabunt tibi 5. Nisi enim quod de rebus temporaliter gestis dicitur
cogitatio memoriae commendaret, nullas post tempus reliquias inveniret. Ideo cogitatio hominis
intuens veritatem Domino confitetur: reliquiae vero cogitationis quae sunt in memoria, notis
temporibus non cessant celebrare solemnia, ne ingrata cogitatio iudicetur. Ad hoc pertinet noctis
huius tam praeclara solemnitas, ubi vigilando tamquam resurrectionem Domini per cogitationis

60

