superstitiosior idololatria quam Aegyptiorum; nam Aegyptus perfudit mundum figmentis talibus,
qualia deinceps dicit Apostolus. Cum dixisset: In similitudinem imaginis corruptibilis hominis;
addidit: et volucrum, et quadrupedum, et serpentium. Numquid enim, fratres, in aliis templis
vidistis simulacrum capite canino vel taurino, ceterorumque animalium irrationabilium figmenta?
Haec enim idola Aegyptiorum sunt. Utrumque enim genus complexus, ait Apostolus: In
similitudinem imaginis corruptibilis hominis, et volucrum, et quadrupedum, et serpentium.
Propterea tradidit illos Deus in desideria cordis eorum, in immunditiam; ut contumeliis afficiant
corpora sua in semetipsis 8. Haec mala eorum, ex impietate superbiae sunt. Ista vero peccata quia
de superbia sunt, non solum peccata, sed etiam supplicia sunt. Cum enim dicit: Tradidit illos Deus,
iam de vindicta est cuiusdam peccati, ut haec faciant. Qui commutaverunt veritatem Dei in
mendacium 9. Quid est: Commutaverunt veritatem Dei in mendacium? In similitudinem scilicet
imaginis corruptibilis hominis, et volucrum, et quadrupedum, et serpentium. Et ne quisquam eorum
diceret: Non simulacrum colo, sed quod significant simulacra; subiecit statim: Et coluerunt, et
servierunt creaturae potius quam Creatori 10. Intellegite prudenter. Aut simulacrum enim colunt, aut
creaturam. Qui simulacrum colit, convertit veritatem Dei in mendacium. Nam mare veritas est;
Neptunus autem, mendacium factum ab homine, conversa veritate Dei in mendacium: quia Deus
fecit mare; homo autem, simulacrum Neptuni. Sic Deus fecit solem; homo autem, simulacrum solis
faciendo, convertit veritatem Dei in mendacium. Sed ne dicant: Non colo simulacrum, sed solem
colo; ideo dixit: Coluerunt creaturam potius quam Creatorem.
2. Sed forsitan dicet aliquis: Etsi ipse humiliter natus est, in discipulorum nobilitate iactare se voluit.
Non elegit reges, aut senatores, aut philosophos, aut oratores: immo vero elegit plebeios,
pauperes, indoctos, piscatores. Petrus piscator, Cyprianus orator. Nisi fideliter praecederet piscator,
non humiliter sequeretur orator. Non de se quisquam desperet abiectus: teneat Christum, et spes
eius falsa non erit.
3. Quid volebat Simon, nisi laudari in miraculis, extolli superbia? Ipsa enim eum compulit, ut
pecunia emendum putaret donum Spiritus Sancti 11. Cui superbiae contrarius Apostolus, in
humilitate manendo, in meridie fervens spiritu 12, fulgens prudentia, dicit: Neque qui plantat est
aliquid, neque qui rigat; sed qui incrementum dat, Deus 13. Quia dixerat: Ego plantavi, Apollo
rigavit; sed Deus incrementum dedit 14. Et iterum: Numquid Paulus pro vobis crucifixus est? aut in
nomine Pauli baptizati estis? 15 Vide quomodo se coli respuit pro Christo, et non vult se fornicanti
animae ostentare pro sponso. Nonne magnum videtur plantare et rigare? Sed neque qui plantat est
aliquid, neque qui rigat. Quomodo timuit? Non se dicit aliquid ad salutem eorum quos in Christo
aedificare cupiebat 16.
4. Nec ipse Apostolus voluit in se poni spem, sed in veritate quam annuntiabat. Quod per ipsum
dicebatur melius erat, quam ipse per quem annuntiabatur. Licet si nos, inquit. Parum est, audi
sequentia: aut angelus, inquit, de coelo annuntiaverit vobis aliquid praeterquam quod accepistis,
anathema sit 17. Videbat posse falsum mediatorem transfigurare se in angelum lucis 18, et aliquid
falsum annuntiare. Sicut ergo superbi homines volunt se adorari pro Deo, sibi arrogare quidquid
possunt, se nominari, et si fieri potest, Christum ipsum gloria transire: ita diabolus et angeli eius.
Donatum Donatistae pro Christo habent. Si audiant aliquem paganum detrahentem Christo, forsitan
patienter ferant, quam si audiant detrahentem Donato.
5. Quia ipse Christus loquitur in sanctis suis, dicente Apostolo: An experimentum quaeritis eius qui
in me loquitur Christus? 19 Et licet dicat: Neque qui plantat est aliquid, neque qui rigat; sed qui
incrementum dat Deus 20; non quia se ipsum, sed quia illum in se diligi volebat: perhibet tamen
testimonium quibusdam, dicens: Quia sicut angelum Dei excepistis me, sicut Christum Iesum 21. In
omnibus ergo sanctis suis ipse est amandus, qui ait: Esurivi, et dedistis mihi manducare 22. Non
enim ait: Dedistis illis: sed: Dedistis mihi. Tanta est caritas capitis erga corpus suum!
6. Quid est Iuno? Iuno, inquiunt, est aer. Iam dudum invitabat ut mare coleremus in Neptuno,
terram coleremus in simulacro telluris: nunc invitat ut aerem colamus. Elementa sunt ista, quibus
mundus iste consistit. Hoc ergo apostolus Paulus in Epistola sua proponens: Cavete, inquit, ne quis
vos decipiat per philosophiam et inanem fallaciam, secundum elementa mundi huius 23. Ipsos enim
tangebat, qui quasi prudentius idola exponunt. Ideo cum diceret philosophiam; in eodem loco ait,
secundum elementa huius mundi: non quasi qualescumque adoratores simulacrorum, sed quasi
doctiores interpretatores signorum cavendos esse admonens.

16

SERMO 198
17

