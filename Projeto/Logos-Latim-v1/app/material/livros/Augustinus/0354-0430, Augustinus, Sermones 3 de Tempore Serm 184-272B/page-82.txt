DE SANCTA PASCHA

Iudaei celebrant Pascha sed quid figuraverit non agnoscunt.
1. Paschales dies celebrantibus nobis, quorum Pascha immolatus est Christus 1, adhuc Iudaei, tam
lucidae huius manifestationis inimici, nocturnas quasdam figuras agunt et die declinato adhuc
somniant. Nam et ipsi Pascha celebrare se dicunt, et, dum perversae sectantur umbras veritatis,
nocte caecantur erroris. Ovem per singulos annos ritu antiquae sollemnitatis occidunt, et quid illa
ovis significabat, etiam Christo a suis occiso parentibus non agnoscunt. Dum legunt dixisse, et non
intellegunt praedixisse, audiunt cum dicta recitantur, nec vident cum praedicta complentur. Habent
Legem et Prophetas 2, et, quid Lex de Pascha figuraverit, nolunt agnoscere per Prophetas. Lege
praecipiente populus ovis occisione pastus est; Propheta praedicente Christus sicut ovis ad
immolandum ductus est 3. Quod priores Israelitae liberati ab Aegypto festivitate figuraverunt, hoc
posteriores captivati a diabolo iniquitate fecerunt. Iam et ipsum Pascha agebant, quando ab eis
interfectus est Christus; a veritate discordabat impietas, et concordabat cum veritate sollemnitas;
tunc in eorum escas ovis mactabatur, quando eorum linguis et dentibus Christus occidebatur. Quod
more significabant, scelere implebant. Unde ipse Christus, in pecore figuratus, in homine expressus,
illos occidit epulatos, nos pascit occisus. Et adhuc filii eorum, vetus patrum suorum fermentum
indigesta vanitate ructantes, de azymis gloriantur; nec intellegunt, illo cibo sine vetustate fermenti
consparso novam significari vitam, quae praesignata in typo revelatur in Christo.

Quod antiqua sollemnitas praenuntiabat futurum christiana sollemnitas
ostendit impletum.
2. Nos ergo, quorum Pascha immolatus est Christus, diem festum, ut ait Apostolus, celebremus,
non in fermento veteri et nequitiae, sed in azymis sinceritatis et veritatis 4; ut quod legitima
antiquitas praenuntiabat futurum, christiana celebritas ostendat impletum, atque ita illos in umbris
remansisse videamus, nos luci adhaesisse gaudeamus.

69

SERMO 229/D

DE SANCTA PASCHA

Mysteriorum Christi meditatio sit nobis Paschae quotidiana celebratio.
1. Semper quidem, fratres, meminisse debetis, quod Christus traditus est propter delicta nostra, et
resurrexit propter iustificationem nostram 1; maxime tamen his diebus tantae gratiae commoniti,
quibus hoc ipsum, quod semel factum est, anniversaria celebritate non permittimur oblivisci, fide
informati, spe firmati, cantate inflammati, sollemniter temporalia frequentemus, indesinenter
desideremus aeterna. Si enim Deus proprio Filio non pepercit, sed pro nobis omnibus tradidit eum,
quomodo non etiam cum illo omnia nobis donavit? 2 Christus passus est, moriamur peccato;
Christus resurrexit, vivamus Deo. Christus transit de hoc mundo ad Patrem 3; non hic haereat cor
nostrum, sed ad superna sequatur. Caput nostrum pependit in ligno, concupiscentiam carnis
crucifigamus; iacuit in sepulchro, consepulti praeterita obliviscamur; sedet in caelo, desiderium ad
sublimia transferamus; venturus est iudex, iugum cum infidelibus non ducamus; resuscitaturus est
etiam cadavera mortuorum, meritum mutando corpori mutata mente faciamus; positurus est malos
ad sinistram, bonos ad dexteram, locum nobis operibus eligamus; regni eius non erit finis, finem
vitae huius minime timeamus. Tota eruditio pacis nostrae in eo est, cuius livore sanati sumus 4.

Sed sollemnitas annualis laetius innovat Christi mysteria.
2. Quapropter, carissimi, horum omnium perseverantissima meditatio sit nobis Paschae quotidiana
celebratio. Neque enim dies istos ita praecipuos habere debemus, ut passionis et resurrectionis
Dominicae memoriam neglegamus, cum corpus eius et sanguinem quotidianas epulas habeamus:
verumtamen ista festivitas clarius commemorat, ferventius excitat, laetius innovat; quoniam facti
recordationem ipsis quodammodo aspectibus annuo temporum circuitu repraesentat. Agite ita
festum transiturum, atque venturum regnum semper cogitate mansurum. Si enim sic nos exhilarant
praetereuntes dies, quibus Christi passionem et resurrectionem devota sollemnitate recolimus,
quomodo beatificabit aeternus, ubi eum videbimus, et cum eo permanebimus, quem nunc
desiderando et sperando gaudemus? Quantam dabit exsultationem Ecclesiae suae, cui regeneratae
per Christum tollit quodammodo carnalis naturae praeputium, hoc est, nativitatis opprobrium? Hinc

82

