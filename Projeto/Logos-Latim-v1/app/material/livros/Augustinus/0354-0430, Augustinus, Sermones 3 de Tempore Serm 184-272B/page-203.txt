Quid est incredibilius, Deum talia fecisse, an mundum credere potuisse? Quid, si et ipse modus
consideretur a nobis, quo credidit mundus? Etiam ipse vere divinus advertitur, et valde mirabilis
invenitur. Ineruditos liberalibus disciplinis, et omnino quantum ad saeculi doctrinas pertinet
impolitos, non peritos grammatica, non armatos dialectica, piscatores Christus cum retibus fidei ad
mare saeculi paucissimos misit. Quid dico a "paucissimos"? Duodecim misit. Et tamen per eos sic
omni genere piscium implevit ecclesias, ut plurimi etiam ex ipsis sapientibus saeculi, quibus
videbatur ignominiosa crux Christi, ea in fronte signentur, et de qua erubescendum putabant,
nobisque insultabant, eam in pudoris arce constituant.

147 SERMO 272/B
IN DIE PENTECOSTES

Christus quod promisit implevit.
1. Hodierno die credo quod noverit Caritas vestra adventum Sancti Spiritus Domini Ecclesiam
celebrare; promisit enim Dominus missurum se Sanctum Spiritum Apostolis suis, et secundum
fidelissimam pollicitationem suam utique quod promisit implevit. Sicut enim resurrectio Domini
confirmavit in fide hominum divinitatem eius, qui propter nos homo fieri dignatus est, sic multo
magis ascensus caelum, et plenius atque perfectius donum Spiritus Sancti quod misit, et implevit
discipulos suos, iam factos utres novos, ut vinum novum possent suscipere; ideo cum linguis
loquerentur, ebrii dicti sunt et musto pleni 1. Audientium vox testimonium dominicae Scripturae fuit:
Nemo enim mittit vinum novum in utres veteres 2, Dominus dixerat. Parabat ergo vinum novum
utribus novis. Utres enim veteres erant, quamdiu carnaliter de Christo sentiebant; ad utrem enim
veterem pertinebat illa sententia apostoli Petri, quando ei ait Dominus timenti ne moreretur
Christus, et quas sic periret quomodo et ceteri homines: Redi post me, satanas, scandalum es
mihi 3. Ista turbatio Petri ad utrem veterem pertinebat. At ubi resurrexit Dominus, et ostendit se
illis, et palpaverunt quod planxerant in cruce pendere; viderunt membra viventia, quae mortua et
sepulta plangebant; confirmati sunt in fide, et crediderunt ei. Ascendit in caelum, et mandat ut
congregarent se in unum locum, et ibi exspectarent quo usque mitteret ipse promissionem suam.
Congregati ergo in unum locum orando et desiderando promissionem, exuperunt vetustatem, et
induti sunt novitatem. Facti ergo iam capaces susceperunt Spiritum Sanctum die Pentecostes. Et
non sine causa magnum sacramentum et evidentissimum quidem nos diem istum celebramus.
Intendat autem Sanctitas vestra, quomodo sibi consonent Scripturae veteres et novae: ibi enim
gratia promissa est, hic data; ibi figurata, hic perfecta. Quemadmodum si quis artifex rerum
formandarum de alio metallo, aere aut argento, formas quas fusurus est primo de cera componit, et
prima adumbratio viam facit futurae soliditatis - ipsas enim formas facit, quas impleturus est - sic
etiam Dominus veteri populo figuris delineavit omnia et deformavit, novo populo autem effusione
perfectissima implevit. Quae sit ergo illa forma, et quae ista adimpletio in die Pentecostes, advertat
aliquanto intentius Sanctitas vestra: operae pretium est intentionis; cum magno fructu dicitur,
quando intentius auditur quod dicitur. Estote certe et vos utres novi, ut per ministerium nostrum
vinum capere possitis.

Multitudo consors unam animam facit.
2. Quaeritur a nobis saepe: Si nos diem Pentecosten propter adventum Sancti Spiritus celebramus,
Iudaei quare celebrant Pentecosten? Nam et ipsi habent Pentecosten. Audistis mane, qui fuistis
intenti, cum legeretur lectio Tobiae ad memoriam beati Theogenis, quod in die Pentecostes sibi
fecerit prandium, invitaturus aliquos de suis, qui digni essent participare cum illo mensam, ex eo
quod esset timor in eis Domini: Die Pentecostes, ait, qui est sanctus de septimanis 4. Septies enim
septem quadraginta novem fiunt: huc additur unum propter unitatem, ut redeamus ad caput, quod
unitas confirmat omnem multitudinem. Et multitudo, nisi unitate ligetur, rixosa et litigiosa est;
multitudo autem consors unam animam facit, sicut et ipsis illis qui acceperunt Spiritum Sanctum, ut
Scriptura dicit, erat anima una et cor unum in Deum 5. Fiunt ergo quinquaginta, quod sacramentum
est Pentecostes. Quare ergo illud celebrant Iudaei, nisi quia ibi figura erat? Attendite: nostis, et
nullus omnino Christianorum est qui hoc ignoret quod dicturus sum, apud Iudaeos agnum occidi, et
celebrari Pascha in figura futurae Dominicae passionis. Nam etiam hoc illis mandatum est, ut
quaererent agnum ex capris et ovibus 6. Unde potest inveniri agnus ex capris et ovibus? Sed, quod
ibi imperatum est impossibile, possibilitatem futuram Domini nuntiabat: inventus est enim agnus ex
capris et ovibus, quia Dominus noster Iesus Christus secundum carnem natus ex semine David, ex
peccatoribus et iustis habet originem. Invenis in origine Domini, secundum generationes quas
Evangelistae exponunt, et peccatores multos et iustos; ideo et tales vocavit, id est peccatores, quia
et per tales venit. Congregat enim Ecclesiam suam de iustis et peccatoribus: in regnum caelorum

203

