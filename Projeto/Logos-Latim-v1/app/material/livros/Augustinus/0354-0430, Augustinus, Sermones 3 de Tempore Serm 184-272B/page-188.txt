habebat unde moreretur pro te: oportebat Christum mori pro te, et in Verbo non erat unde
moreretur propter te; quia simplex vita, sine carne et sanguine, sine ulla mutabilitate, in principio
erat Verbum, et Verbum erat apud Deum, et Deus erat Verbum 18. Quam longe a morte! Ergo quae
misericordia! Maria utique de genere humano: virgo, sed homo; sancta, sed homo. Dominus autem,
unigenitum Verbum, assumpsit pro te, quod offerret pro te. Assumpsit autem pro te, non nisi ex te;
quia unde moreretur pro te, non habebat in se. Nec tu habebas unde viveres, nec ille unde
moreretur. O magna mutatio! Vive de ipsius, quia de tuo mortuus est.

137 SERMO 265/E
DE QUADRAGESIMA ASCENSIONIS DOMINI
FRAGMENTUM

De solo iudicii die me tenetis debitorem.
1. ................................................................................................... fudit. Reddidi. Pretium vestrum
de latere eius exivit. In ligno pependit sacculus pretii vestri. Reddidi ergo vobis sanguinem Christi.
Reddidi resurrectionem. Reddidi ab illo missum Spiritum Sanctum. Reddidi Ecclesiam toto orbe
diffusam. Promisi frangenda idola, templa daemonum evertenda. Factum est. Redditum est. Promisi
per haereses exercitationem habituram Ecclesiam non perituram, et quibusdam inutilibus praecisis
sarmentis vitem putari non amputari. Et hoc reddidi. Factum est. Promisi sanguinem coronasque
martyrum. Reddidi. De solo adhuc iudicii die me tenetis debitorem. Quid festinatis? Et ipsum
reddetur. Et utinam, quomodo veniet, sic vos paratos inveniat!

Vide Christum humiliatum et vide exaltatum.
2. De Christo ergo cantavimus: Tu es Dominus altissimus super omnem terram. Nimis exaltatus es
super omnes deos 1. Quis est enim exaltatus nisi qui fuerat humiliatus? Vide humiliatum et vide
exaltatum. Apostolus tibi utrumque dicit. Exaltatus enim ab initio quia in principio erat Verbum 2.
Haec altitudo caret initio, caret tempore quia per ipsum facta sunt omnia 3. Quid ergo de illo
Apostolus? Cum in forma Dei esset, inquit, non rapinam arbitratus est esse aequalis Deo 4; quia
natura erat, rapina non erat. Non enim vindicavit sibi aequalitatem Dei sed semper aequalis quia
natus aequalis, ergo cum in forma Dei esset, non rapinam arbitratus est esse aequalis Deo. Audisti
eius altitudinem ineffabilem. Audi et humilitatem. Semetipsum, inquit, exinanivit. Quomodo? Ergo
perdidit quod erat? Non. Et quomodo semetipsum exinanivit? Non amittendo quod erat, sed
suscipiendo quod non erat. Audi ipsum Apostolum hoc exponentem. Cum dixisset: semetipsum
exinanivit, tamquam quaereremus quomodo, <addidit: Formam servi accipiens>, non amittendo
quod erat, sed accipiendo quod non erat, in forma Dei exsistens, postea formam servi accipiens.
Fuit ergo exinanitio accipere humilia, non perdere sublimia. Formam servi accipiens exinanivit.
Intus in homine Deus latebat. Si quod intus erat videretur, homo <ille> non crucifigeretur 5. Si
homo ille non crucifigeretur, ille sanguis non funderetur. Si sanguis ille non funderetur, mundus non
redimeretur. Semetipsum ergo exinanivit formam servi accipiens in similitudine hominum factus nam in forma Dei non est factus quia per ipsum facta sunt omnia, ut non diceretur: Factum est
Verbum. Ergo factus est qui fecit ne periret quod fecit -. In similitudine hominum factus et habitu
inventus ut homo. Humiliavit se factus oboediens usque ad mortem, mortem autem crucis. Ecce
quousque humiliatus. Et quid sequitur? Propter quod Deus eum exaltavit et donavit ei nomen quod
est super omne nomen, ut in nomine Iesu omne genu flectatur caelestium terrestrium et
infernorum et omnis lingua confiteatur quia Dominus Iesus Christus in gloria est Dei Patris 6. Nimis
exaltatus super omnes deos et tu solus altissimus super omnem terram 7.

Multum interest inter Christum et alios homines.
3. Nimis exaltatus super omnes deos. Super quos deos? Sunt enim dii. Ostendit nobis Psalmus:
Deus stetit in synagoga deorum 8, deos dicens homines natos ex homine. Sed illi sunt adoptati filii.
Alius est natura, alii gratia. Filius unus natura, ceteri gratia. Dominus noster Iesus Christus natura
<filius> secundum id quod Verbum est. Qui adoptati? Ceteri qui in eum crediderunt. Homines illi,
homo illo sed nimis exaltatus super omnes deos 9. Multum interest inter te et illos. Natus es, nati
sunt; sed alia est conditio, alia miseratio. Mortuus es, moriuntur; sed alia est necessitas, alia
benignitas. Morimur omnes necessitate, mortuus est solus benignitate. Nati sumus omnes
conditione, natus est ille miseratione. Nimis ergo exaltatus super omnes deos, quia homo es et

188

