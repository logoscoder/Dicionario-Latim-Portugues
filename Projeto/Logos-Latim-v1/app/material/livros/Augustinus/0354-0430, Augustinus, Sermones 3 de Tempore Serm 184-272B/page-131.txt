factorem: In principio erat Verbum, et Verbum erat apud Deum, et Deus erat Verbum: hoc erat in
principio apud Deum. Omnia per ipsum facta sunt. Vide factum: Et verbum caro factum est, et
habitavit in nobis 9. Videmus ergo Iesum, sed praedicata iam nobis fide Apostolorum. Quod nos
novimus, illi nondum noverant. Non facio iniuriam. Non audeo dicere ignorantes: sed tamen video
ignorantiam confitentes. Non noverant, postea didicerunt, quod iam nos novimus. Christum et
Deum et hominem, Christum et factorem rerum et factum in rebus, Christum et creatorem hominis
et creatum hominem, nos novimus, illi nondum. Deus Christus aequalis est Patri: tantus est,
quantus ille: talis est, qualis ille: hoc est quod ille; non hic est, qui ille. Hoc est quod ille; quia ille
Deus; et ille Deus ille omnipotens, et ille omnipotens; ille immutabilis, et ille immutabilis: hoc est
quod ille. Non hic est, qui ille; quia ille Pater, hic Filius. Hoc quicumque novit, illi ascendit ad
Patrem: qui hoc non novit, nondum illi ascendit Christus ad Patrem; parvulus cum illo est, in terra
cum illo est, aequalis omnipotenti nondum illi est. Proficienti ascendit, cum illo qui proficit ascendit.
Quid est ergo: Noli me tangere 10? Tactus fidem significat. Tangendo enim acceditur ad eum qui
tangitur. Mulierem illam videte, quae fluxum sanguinis patiebatur. Dixit in corde suo: Sanabor, si
tetigero fimbriam vestimenti eius 11. Accessit et tetigit, sanata est. Quid est, Accessit et tetigit?
Propinquavit et credidit. Ut sciatis eam credendo tetigisse, Dominus dixit: Tetigit me aliquis. Quid
est: Tetigit me; nisi, Credidit in me? Et ut noveritis hoc esse Tetigit me, quod est Credidit in me;
Responderunt discipuli, et dixerunt ei: Turbae te comprimunt, et dicis, Quis me tetigit? 12 Si solus
ambulares, si spatium tibi ambulandi turba fecisset, si nemo iuxta te esset, bene diceres: Tetigit
me aliquis. Turba premit te, tu unum tangentem commemoras. Et ille repetiit: Tetigit me aliquis.
Prius enim dixerat: Quis me tetigit? et postea: Tetigit me aliquis. Nostis, quia dicitis: Turbae te
comprimunt. Tetigit me aliquis. Turba ista premere novit, tangere non novit. Constat hoc eum
significare voluisse dicendo: Quis me tetigit? Tetigit me aliquis. Ut illum tactum fidem credamus
esse tangentis, vel potius credentis accessum. Quid sibi ergo vult: Noli me tangere; nondum enim
ascendi ad Patrem meum 13? Quod me vides, hoc me putas: nondum ascendi ad Patrem. Hominem
me vides, hominem me putas: sum quidem homo, sed non hic stet fides tua. Noli me sic tangere, ut
hominem tantummodo credas. Nondum enim ascendi ad Patrem meum. Ascendo ad Patrem meum,
et tange me: id est, profice, intellege me aequalem Patri, et tunc tange, et salva eris. Noli me
tangere; nondum enim ascendi ad Patrem meum. Quod descendi vides, quod ascendi nondum
vides. Nondum enim ascendi ad Patrem meum. Memetipsum exinanivi formam servi accipiens, in
similitudinem hominum factus, et habitu inventus ut homo 14. Hoc crucifixum est, hoc sepultum,
hoc resuscitatum. Illud autem: Cum in forma Dei esset, non rapinam arbitratus est esse aequalis
Deo 15, nondum vides. Quod ascendi nondum vides. Noli tangendo terram, coelum perdere: noli
remanendo in homine, in Deum non credere. Noli me tangere, nondum enim ascendi ad Patrem.

Ariani et Photiniani refutantur.
4. Procedat Arianus: prius procedat Photinianus. Respondemus Photiniano: Noli tangere. Quid est,
Noli tangere? Noli sic credere: nondum tibi Christus ascendit ad Patrem. Procedat Arianus. Ego,
inquit, Deum credo Christum, sed minorem. Nec tibi adhuc ascendit ad Patrem. Cum ascenderit ad
Patrem, extende te, ut tangas: extende te, tange Deum. Et ego, inquit, Deum profiteor; sed alterius
naturae, et alterius substantiae; creatum, non per quem creata sunt omnia; factum, non in principio
Verbum sine tempore 16. Adhuc ergo infra es; nondum tibi ascendit ad Patrem. Vis ascendat tibi ad
Patrem? Crede: Cum in forma Dei esset, non rapinam arbitratus est esse aequalis Deo 17. Rapina
non erat, quia natura erat. Rapina usurpatur, natura cognoscitur. In forma Dei non rapinam
arbitratus est esse aequalis Deo. Sic est natus, et semper natus; et natus, et semper natus, et sine
initio natus. Tu quid dicis, Ariane? Erat tempus, quando non erat Filius. Vides quia nondum tibi
ascendit ad Patrem? Noli tangere, noli sic credere. Non est tempus inter Patrem et Filium. Genuit
Pater, natus est Filius: sine tempore ille genuit, sine tempore natus est, per quem facta sunt
tempora. Sic tange, et ascendit tibi ad Patrem. Verbum, sed coaeternum Deo: Sapientia Dei, sed
sine qua nunquam Pater fuit. Respondere tibi habet caro tua, et confabulatura tecum, dictura tibi in
tenebris: Quomodo natus is fuit? Tenebrae tecum loquuntur. Exponatur mihi, clamas: clamo,
exponatur mihi. Quid tibi vis exponatur? Natus est, an non natus? Non enim esset Filius, nisi natus.
Si ergo natus est, fuit tempus quando non erat. Falsum est hoc: terra loqueris, de terra loqueris.
Expone ergo mihi, ait, quomodo natus, si semper fuit. Non expono, non expono; non possum. Non
expono: sed pro me prophetam oppono: Generationem eius quis enarrabit? 18

104 SERMO 245
IN DIEBUS PASCHALIBUS

Christum resurrexisse non credebant Apostoli.
131

