accipio corpus aereum, aut accipio corpus aethereum. Ipsum accipio, sed non iam mortis huius.
Quia oportet corruptibile, non aliud, sed hoc induere incorruptionem; et mortale, non aliud, sed hoc
induere immortalitatem. Tunc fiet sermo qui scriptus est: Absorpta est mors in victoriam. Cantetur
Alleluia. Tunc fiet sermo qui scriptus est, qui sermo non iam pugnantium, sed triumphantium:
Absorpta est mors in victoriam. Cantetur Alleluia. Ubi est, mors aculeus tuus? Cantetur Alleluia.
Aculeus autem mortis est peccatum 8. Sed quaeres locum eius et non invenies 9.

Canta et ambula!
3. Sed etiam hic inter pericula, inter temptationes, et ab aliis, et a nobis cantetur Alleluia. Fidelis
enim Deus, qui non permittet, inquit, vos temptari super id quod potestis. Ergo et hic cantemus
Alleluia. Adhuc est homo reus, sed fidelis est Deus. Non ait: Non permittet vos temptari, sed: Non
permittet vos temptari super id quod potestis; sed faciet cum temptatione etiam exitum, ut possitis
sustinere 10. Intrasti in temptationem: sed faciet Deus etiam exitum, ne pereas in temptatione; ut
quomodo vas figuli, formeris praedicatione, coquaris tribulatione. Sed quando intras, exitum cogita;
quia fidelis est Deus, custodiet Dominus introitum tuum, et exitum tuum 11. Porro autem, cum
factum fuerit corpus hoc immortale et incorruptibile, quando perierit tota temptatio; quia corpus
quidem mortuum est; quare mortuum est? Propter peccatum. Spiritus autem vita est, Apostoli
verba sunt; quare? Propter iustitiam. Remittimus ergo mortuum corpus? Non, sed audi: Si autem
spiritus eius, qui suscitavit Christum a mortuis, habitat in vobis; qui suscitavit Christum a mortuis,
vivificabit et mortalia corpora vestra 12. Modo enim corpus animale, tunc spiritale. Factus est enim
primus homo in animam viventem, novissimus homo in spiritum vivificantem 13. Ideo vivificabit et
mortalia corpora vestra propter inhabitantem Spiritum eius in vobis 14. O felix illic Alleluia! o secura!
o sine adversario! Ubi nemo erit inimicus, nemo perit amicus. Ibi laudes Deo, et hic laudes Deo; sed
hic a sollicitis, ibi a securis; hic a morituris, ibi a semper victuris; hic in spe, ibi in re; hic in via, illic
in patria. Modo ergo, fratres mei, cantemus, non ad delectationem quietis, sed ad solacium laboris.
Quomodo solent cantare viatores; canta, sed ambula; laborem consolare cantando, pigritiam noli
amare; canta et ambula. Quid est "ambula"? Profice, in bono profice. Sunt enim, secundum
Apostolum, quidam proficientes in peius. Tu Si proficis, ambulas, sed in bono profice, in recta fide
profice, in bonis moribus profice: canta et ambula. Noli errare, noli redire, noli remanere. Conversi
ad Dominum.
Et post Sermonem:
Die crastina sanctorum martyrum Mariani et Iacobi festivitas illucescit; sed, quoniam causa tantae
congregationis sancti concilii adhuc aliquantulum occupati sumus, die tertio eiusdem diei natalis
ipsius, adiuvante Domino, debitum sermonem reddemus vobis.

118 SERMO 257
IN DIEBUS PASCHALIBUS
TRACTATUS DIE DOMINICA QUEM DIXIT AD MEMORIAM SANCTORUM
1. Quod hebraica lingua dicitur Alleluia, latine est: Laudate Dominum. Laudemus ergo Dominum
Deum nostrum, non tantum voce sed etiam corde, quoniam qui corde laudat, interioris hominis
voce laudat. Vox ad homines sonus est, vox ad Deum affectus est.

Melius mendax ego quam mentiatur Scriptura.
2. Dixit quidam in ecstasi sua, sicut legistis, sicut audistis: Omnis homo mendax 1. Inde fuit qui non
credebat, nisi tetigisset corpus Domini. Mendacium ei videbatur quod condiscipuli eius verum
loquebantur. Et parum illi erat veritatem audire, volebat et tangere. Exhibuit autem illi hoc Dominus
in his quae sequuntur in Evangelio postea recitanda. Quicumque autem audit: Omnis homo mendax
non se debet figere in mendacio et nolle inde surgere, tamquam ratiocinari apud se rationem
inaniter, tamquam homo mendax, et dicere sibi: Quando non ero homo? Si autem quamdiu hic sum
homo, ero mendax; melius ego mendax ero quam mentiatur Scriptura quae dicit: Omnis homo
mendax. Si enim ego verax, Scriptura mendax erit, sed quia Scriptura mendax esse non potest, ego
mendax ero. Haec ibi garriens requiescere sibi securus videtur tamquam in portu mendacii ubi
faciat naufragium. Bene tibi requiescere quasi in isto portu cupiebas; audi scopulum in quo
incurras: Perdes omnes qui loquuntur mendacium 2. Et ista Scriptura Dei est quae dicit: Perdes

157

