crediderit et baptizatus fuerit, salvus erit 2. Exigitur a nobis fides, offertur salus: Qui crediderit et
baptizatus fuerit, salvus erit. Pretiosum est quod nobis promittitur, gratis fit quod iubetur.

Salus credentibus promissa discernenda a salute temporali.
1. 2. Qui crediderit et baptizatus fuerit, salvus erit. Quid enim? qui haec audiebant, salvi non erant?
Nonne multi salvi credunt, salvi sunt et antequam credant? Salvi plane: sed vana salus hominum 3.
Qualis est ista salus, quae tibi cum iumento tuo communis est? Verumtamen etiam ipsa unde, nisi
ab illo, de quo scriptum est: Homines et iumenta salvos facies, Domine? Et addidit: Secundum
multitudinem misericordiae tuae, Deus 4. Tanta est enim multitudo misericordiae tuae, ut veniat a
te salus in istam carnem mortalem hominum, veniat et ad carnem pecorum. Haec est multitudo
misericordiae tuae. Filiis tuis quid? Ecce homines et iumenta salvos facies, Domine. Nihil nobis
amplius? Quod hominibus quibuscumque, quod pecoribus, hoc praestatur et nobis? Non plane hoc.

Christus nobis fons vitae et salutis.
2. 2. Sed quid? Audi: Filii autem hominum sub tegmine alarum tuarum sperabunt: inebriabuntur ab
ubertate domus tuae, et torrente voluptatis tuae potabis eos. Quoniam apud te est fons vitae 5.
Christus est fons vitae. Habebamus salutem cum iumentis, quousque veniret ad nos fons vitae: fons
vitae venit ad nos, et fons vitae mortuus est propter nos. Negabit vitam suam, qui nobis erogavit
mortem suam? Ipsa est salus, quae non est vana. Quare? Quia non transit.

Per hominem decepti, per hominem redempti.
2. 3. Homines et filii hominum in quo differant. Bene animadvertenda est ista distinctio: Homines et
iumenta salvos facies, Domine: Homines, pertinentes ad hominem. Filii autem hominum,
pertinentes ad Filium hominis, sub tegmine alarum tuarum sperabunt. Constituite vobis ante oculos
duos homines. Erigite fidem, evigilet cor vestrum: recordamini hominem in quo decepti sumus;
recordamini hominem a quo redempti sumus. Ille homo numquid filius hominis? Adam homo erat,
filius hominis non erat. Ideo Dominus Christus assidue se dicit filium hominis, ut faciat nos recordari
hominem qui non fuit filius hominis: ut recordemur in illo mortem, in isto vitam; in illo peccatum, in
isto remissionem peccatorum; in illo vinculum, in isto libertatem; in illo damnationem, in isto
absolutionem. Duo ergo isti homines significati sunt in his verbis: Homines et iumenta salvos facies,
Domine. Homines, pertinentes ad hominem: et iumenta, simul cum iumentis eos salvos facies.
Homo enim in honore positus non intellexit, sicut scriptum est: Homo in honore positus non
intellexit; comparatus est iumentis insensatis, et similis factus est eis 6. Propterea: Homines et
iumenta, quibus similes facti sunt homines, quia non intellexerunt, et eis quibus dominari creati
sunt, comparati sunt, salvos facies.

Christus moriens mortem nostram destruxit.
3. 4. Salus hic vera non inventa a Christo. natus mortalis, ut auferret. Numquid ipsa est salus, de
qua dictum est: Qui crediderit, et baptizatus fuerit, salvus erit 7? Alia est illa salus, longe alia. Angeli
hanc habent: nolite eam quaerere in terra. Magna est, sed non est hic. Non est ista res de ista
regione, non est hic talis salus. Sursum cor. Quid hic quaeris in terra salutem hanc? Ipsa salus huc
venit, et mortem nostram hic invenit. Numquid Dominus noster Iesus Christus, quando venit ad nos
in carne, invenit hic salutem istam in regione nostra? Magnum quid huc attulit mercator iste de
regione sua veniens: mercator iste invenit in regione nostra quod hic abundat. Quid hic abundat?
Nasci et mori. Plena est terra his mercibus, nasci et mori. Natus est, et mortuus est. Sed qua via
natus est? Ad istam regionem venit, sed non ea via qua et nos venit. De coelo enim venit a Patre.
Et tamen natus est mortalis. Natus est de Spiritu Sancto ex virgine Maria. Numquid nos sic de Adam
et Eva? Nos per concupiscentiam carnis, ille autem non per ipsam. Maria enim virgo sine virili
amplexu, sine concupiscentiae aestu; quoniam ne pateretur hunc aestum, ideo ei dictum est:
Spiritus Sanctus superveniet in te, et virtus Altissimi obumbrabit tibi 8. Virgo ergo Maria non
concubuit et concepit: sed credidit et concepit. Natus est enim mortalis mortalibus. Quare mortalis?
Quia in similitudine carnis peccati 9: non in carne peccati, sed in similitudine carnis peccati. Quid
habet caro peccati? Mortem et peccatum. Quid habuit similitudo carnis peccati? Mortem sine
peccato. Si haberet peccatum, caro esset peccati: si mortem non haberet, non esset similitudo
carnis peccati. Talis venit, Salvator venit: mortuus est, sed mortem occidit: finivit in se quam
timebamus; suscepit illam, et occidit illam; quomodo summus venator leonem cepit, et necavit.

Mors in victoriam absorbebitur.
108

