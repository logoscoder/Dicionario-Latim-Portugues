48

SERMO 223/B

TRACTATUS DE NOCTE SANCTA

In hac sollemnissima vigilia vigilandum et orandum est christianis.
1. Dominus noster Iesus Christus in plenitudine temporis pro aeterna nostra salute passurus monuit
discipulos dicens: Vigilate et orate, ne intretis in temptationem 1. Quod licet assidue debeat curare
Christianus, ne singulas noctes somnus absumat, exemplo Apostoli dicentis: In vigiliis saepius 2, hac
tamen nocte ut universus Christo vigilet mundus, sacratior et sanctior vigilia constituta est; ut id
quod semel fecit divina miseratio, anniversaria sollemnitate celebret humana devotio, ne delere
permittat oblivio. Semel enim Christus mortuus est, iustus pro iniustis 3. Resurgens autem a
mortuis iam non moritur, mors ei ultra non dominabitur. Quod enim mortuus est peccato, mortuus
est semel; quod autem vivit, vivit Deo. Sic et nos existimemus nos mortuos esse peccato, vivere
autem Deo in Christo Iesu 4. Hoc tam magnum sacramentum ut semper memoria retineret, dies
anni quo factum est non utique debuit similis ceteris noctibus praeterire; sed celebritate
sollemnissima in mentes religiosorum redit. Ad hoc autem Iudaei Christum occiderunt, ut perderent
de terra memoriam eius. Hoc eis excepta poena aeterna interim redditur, ut illius clarificata
memoria nec ipsorum scelus mundus obliviscatur; quisquis enim noctis huius lucem toto terrarum
orbe miratur, simul Iudaeorum tenebras detestatur. Sed facinus eorum nos abominemur; tantum
autem bonum, quod nobis Dominus de malo eorum praestitit, fideliter teneamus, et sollemniter
celebremus.

Christo dormienti vigilamus ut morte quam passus est nos vivamus.
2. Quia hac nocte, carissimi fratres, qua sepultum recolimus Dominum, vigilias celebramus, eo
tempore vigilemus, quo pro nobis ille dormivit. Ille quippe longe ante per Prophetam suam nuntians
passionem: Ego dormivi, inquit, et exsurrexi, quoniam Dominus suscepit me 5. Patrem Dominum
appellavit. Nocte igitur qua dormivit nos vigilamus, ut morte qua passus est nos vivamus; illius
dormitione temporali vigilias celebramus, ut illo pro nobis vigilante in aeternam vigiliam resurrecti
infatigabiles maneamus. Hac autem nocte etiam resurrexit, cui resurrectioni nostra vigilat
exspectatio. Traditus est propter peccata nostra, et dormivit: Resurrexit propter iustificationem
nostram 6. Unde nos hac ipsa una nocte, in qua dormivit, nostram vigiliam frequentamus, ut in eius
vigilia securi eodem somno quandoque careamus; et evigilationis eius horam vigilando
exspectamus, ne in ipsa iustificatione nostra, propter quam resurrexit, subrepente neglegentia, non
corpore sed corde dormiamus. Vigilemus ergo, carissimi, et oremus, ne intremus in temptationem.

49

SERMO 223/C
DE NOCTE SANCTA

Somnus Christi voluntatis fuit, non necessitatis.
1. Dominus noster Iesus Christus passioni proximus, ubi pro debitis nostris quod non debebat
exsolvit, ut chirographum quo rei tenebamur eius sanguine deleretur 1, ait discipulis suis: Vigilate et
orate, ne intretis in temptationem 2. Ex hac eius commendatione instituta est ista sollemnitas: ut
eius diei anniversario reditu vigiletur, quo eius exspectata est resurrectio. Exaudiat nos vigilantes in
sollemnitate sua, qui dormivit pro salute nostra. In eius quippe rei prophetia et ex persona ipsius
dictum fuerat: Ego dormivi, et somnum cepi; et exsurrexi, quoniam Dominus suscipiet me 3.
Tamquam diceret: Ne sibi Iudaei praevaluisse videantur; ego dormivi, voluntatis fuit, non
necessitatis. Ipse prorsus, ipse dormivit, tamquam dignatus, non tamquam superatus; quippe qui
potestatem habebat ponendi animam suam, et iterum sumendi eam 4. Non tamen ideo Iudaei sine
scelere fuerunt, quia ipse potestate dormivit; ut enim eorum facinus demonstraret, dixit in alio
Psalmo: Dormivi turbatus 5. Nam hoc ad ipsos retulit, qui eum a se turbatum esse putaverunt, cui
velut victo insultaverunt, et tamen cum eius mortem nefariis vocibus expetissent, alienos se facere
ab eius interfectione conati sunt; ut non ipsorum sed Pilati factum videretur, qui eum crucifigendum
militibus dedit. Ideo continuo Psalmus ipse: Filii hominum, inquit, dentes eorum arma et sagittae, et
lingua eorum gladius acutus 6. Tamquam diceret: Et si non propriis manibus, ore tamen proprio
peremistis, cuius mortem petistis. Sed quid in alio Psalmo dicit? Numquid qui dormit non adiciet ut
resurgat? 7 Ecce surrexit qui dormierat; vigilavit, et factus est sicut passer singularis super

67

