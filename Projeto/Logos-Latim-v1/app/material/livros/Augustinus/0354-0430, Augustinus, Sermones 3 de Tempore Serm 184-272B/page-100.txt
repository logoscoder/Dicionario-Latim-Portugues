FRAGMENTUM

Mare et arida terra allegorice enarrantur.
1. Videmus terram, videmus mare: opera Dei sunt; ista subiacent oculis nostris, illa subiacent
intellectibus nostris; ista nota sunt carni nostrae, illa nota sunt menti nostrae. Quid est arida in
Ecclesia? Arida vocatur omnis anima sitiens Deum. Segregatae sunt enim aquae, et apparuit
arida 1. Mare hoc saeculum est et mali aquae sunt amarae; segregatae sunt et congregatae in
congregatione una, id est praedestinatae ad unum finem, quo dirigit Deus omnes quos separat a
sanctis. Separat autem Deus; nam homo non potest ista separare, et apparet arida per
separationem. Duos homines pone simul unus desiderat spectaculum alter ecclesiam. Iuncti
corpore, separantur desideriis. Ille pertinet ad aquam amaram, hic apparet arida. Unde probamus
quia arida est ista terra, quae significat homines bona desiderantes? Dicit Psalmus Deo: Anima mea
sicut terra sine aqua tibi 2. Anima mea sitiit te. Sitit, arida est; segregata est ab aquis maris. Non
adtendat quia nondum corpore segregata est; iam desiderium fecit segregationem. Alii desiderant
Deum, alii desiderant saeculum. Quid ergo sitit arida? Imbrem de caelo, imbrem de nubibus,
imbrem de Scripturis, imbrem de firmamento. Cum autem desiderat imbrem, dulcem aquam
desiderat separatam ab aqua amara. Sed Deus novit quia desiderat arida, latet enim et in occulto
est. Desideria maris, id est, desideria saecularia, apparent. Si quis desiderat pecuniam, movetur ad
ipsam pecuniam, vult illam adquirere; quia visibilis res est pecunia, apparet desiderium eius. Qui
autem desiderat Deum, latet desiderium ipsius; quia latet Deus, quem desiderat; intus est, occulta
res est. Sitit quidem, et arida est; sed apparet oculis Dei. Et non praetermisit fructum, statim dixit:
Germinet terra herbam pabuli 3. Germinet terra ipso die quo facta est arida. Non potuit arida illa
sine fructu diu esse. Audiamus et nos verbum Dei: et germinet terra herbam pabuli, id est bona
opera misericordiae, de quibus dicit Isaias: Frange esurienti panem tuum, et egenum sine tecto
induc in domum tuam 4, et cetera. Firmamentum ergo Scriptura Dei est; luminaria in firmamento,
intellegentia Scripturarum; lumina autem in caelo, intellectus in Scripturis. Vis pervenire ad lumen
caeleste? Prius terra esto dans fructus, id est praecedant opera misericordiae; post opera enim
misericordiae venit illuminatio lucis illius, quam desideras.

84

SERMO 229/T

EX SERMONIBUS OCTAVARUM PASCHAE

FRAGMENTUM
Luminaria in firmamento posita allegorice enarrantur.
1. Evangelistae luminaria sunt, Scriptura Dei firmamentum. Evangelium autem, quod habet
testimonium a Lege et Prophetis, luminaria sunt in firmamento caeli. Parvulus autem in Ecclesia
nondum potest capere cibum, sed est lacte contentus, quod significat luminare minus et stellae. Et
ideo: Luminare maius ad potestatem diei, luminare minus ad potestatem noctis 1. Quamdiu
carnales sunt homines, et non possunt illam sapientiam, per quam facta sunt omnia, cogitare, in
nocte sunt: sed non deseruit noctem; praestitit fidem. Non enim noctem deseruit Deus; dedit illi
luminaria sua. Dies solem quaerit, sol ei sufficit; luna et stellae nocti datae sunt, illuminant illam; et
quando luna non lucet super terram, lux illa quae est in aere de stellis est. Unde fit, ut exeamus
foras nocte et videamus arbores; et si non discernimus, tamen videmus utcumque lucem stellarum;
et ideo quando crassa sunt nubila, tollitur et lux stellarum, et sic est homo ante se sub divo,
quomodo intus in cubiculo. Ergo habet et nox lucem quamdam suam. Videamus quid dicit Apostolus
in illis muneribus, in illis donis spiritalibus: Unicuique datur manifestatio Spiritus ad utilitatem.
Quomodo datur? Alii quidem datur per Spiritum sermo sapientiae, alii sermo scientiae 2. Qui
intellegit quid intersit inter sermonem sapientiae et sermonem scientiae, intellexit quid intersit inter
luminare maius et luminare minus. Audiamus sermonem Sapientiae: In principio erat Verbum, et
Verbum erat apud Deum, et Deus erat Verbum; hoc erat in principio 3 et cetera. Qui
comprehendunt, dies est, sol illis lucet; sed nisi primum a nocte, non venerunt ad lucem: Tenebrae
enim erant super abyssum, et dixit Deus: Fiat lux 4. Nemo dicat quia a luce coepit. Omnes enim ex
peccatoribus iustificamur. Capiant ergo qui possunt, quod dixi de Evangelio. Sed dicunt mihi: Non
intelleximus quid est: In principio erat Verbum 5. Si ergo adhuc nox est, adtende quia assumpsit
carnem Verbum, et fecit tibi quasi lumen nocturnum: Verbum enim caro factum est, et habitavit in
nobis 6 Et in rubo loquitur Deus per angelum Moysi. Audi ubi est sermo Sapientiae. Quid vocaris,
dixit Moyses? Quomodo te nuntio populo? Si dictum fuerit: Quis te misit? quid dicam? Audi
sermonem Sapientiae: Dices filiis Israel: "Qui est" misit me ad vos 7. Quis potest capere: Qui est?

100

