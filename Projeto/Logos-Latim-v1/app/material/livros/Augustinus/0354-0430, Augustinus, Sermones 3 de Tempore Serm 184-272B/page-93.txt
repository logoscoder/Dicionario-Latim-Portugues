2. Et modo, fratres mei, in caelo est Iesus. Quando erat ante discipulos, secundum visibilem
carnem, secundum contrectabilem substantiam corporalem, et visus est, et tactus est; modo autem
cum sedeat ad dexteram Patris, quis nostrum eum tangere potest? Et tamen vae nobis, nisi eum
fide tangamus. Omnes tangimus, qui credimus. Certe in caelo est, certe longe est, certe existimari
non potest quanto intervallo spatiorum distat a nobis. Crede, et tangis. Quid dicam, tangis? Quia
credis, apud te habes de quo credis. Ergo si credere tangere est, immo si tangere credere est, quid
sibi vult: Noli me tangere, nondum enim ascendi ad Patrem meum 6? quid est hoc? Quid quaeris
carnem meam, qui nondum intellegis divinitatem meam? Vultis nosse quomodo volebat tangere
mulier ista? Quaerebat quasi mortuum, quem resurrecturum non credebat. Tulerunt Dominum
meum de monumento 7; et plangit quasi hominem. O tangere! Quia ergo videbat eam circa formam
servi occupatam, formam Dei, qua aequalis est Patri, nec sapere, nec credere, nec intellegere
noverat, differt tactum, ut impleat tactum. Noli me, inquit, tangere, nondum enim ascendi ad
Patrem meum. Tangis me antequam ascendam ad Patrem, et in solo homine credis; quid tibi
prodest, quod credis? Sine ergo ascendam ad Patrem. Unde numquam recessi, tibi ascendo, si
credideris aequalem Patri. Non enim Dominus noster Iesus Christus sic descendit a Patre, ut
desereret Patrem; quia, et quod ascendit a nobis, non recessit a nobis. Ascensurus enim et sessurus
ad dexteram Patris porro longe ait discipulis: Ecce ego vobiscum sum usque in. consummationem
saeculi 8.

77

SERMO 229/L

TRACTATUS DE QUINTA FERIA SANCTAE PASCHAE

Laudanda fides non ea est quae plangit mortuum in sepulchro.
1. De lectione Evangelii hodie secundum Ioannem resurrectio Domini recitata est, et audivimus
quaesitum esse Dominum a discipulis, et non inventum in sepulchro; hoc autem mulieres
nuntiaverunt, non eum credentes resurrexisse, sed furto ablatum esse de sepulchro. Quod autem
venerunt duo discipuli, Ioannes ipse evangelista - ipse enim intellegitur, quem diligebat Iesus - et
cum illo Petrus, et ingressi sunt, et viderunt linteamina sola, nullum autem corpus; quid scriptum
est de ipso Ioanne? Si advertistis: Intravit, ait, et vidit, et credidit 1. Hoc quod audistis, credidit, non
est fides laudata; creduntur enim et vera et falsa. Nam si fides eius laudata esset vel commendata
in eo quod dictum est: vidit, et credidit, non sequeretur Scriptura dicens: Nondum enim noverat
Scripturas, quia oportebat Iesum resurgere a mortuis 2. Ergo vidit, et credidit; quid ergo credidit?
quid credidit, nisi quod mulier dixerat, ablatum esse Dominum de sepulchro? Dixerat enim:
Tulerunt Dominum de monumento, et nescio ubi posuerunt eum 3. Cucurrerunt illi, ingressi sunt,
viderunt linteamina sola, nullum corpus; et crediderunt eum perisse, non resurrexisse. Viderunt
ablatum de sepulchro, crediderunt viri ablatum, et abierunt. Mulier stetit, et coepit corpus Iesu
lacrimis quaerere, coepit ad monumentum plorare; illi minorem curam habuerunt, fortiores sexu,
sed minores affectu. Mulier plus quaerebat Iesum, quia ipsa prior in paradiso perdiderat Iesum; quia
per illam mors intraverat, plus vitam quaerebat. Et tamen quomodo quaerebat? Tamquam corpus
mortui, non incorruptionem vivi Dei; quia nec ipsa credebat, ideo in sepulchro non fuisse corpus,
quia resurrexerat Dominus. Ingressa vidit angelos. Ecce angeli non se ostenderunt Petro et Ioanni,
et ostenderunt se mulieri. Prorsus, carissimi, hoc commendatur, quia sexus infirmior plus quaesivit,
quod prior, ut diximus, perdidit. Vident illam angeli, et dicunt: Non est hic, resurrexit 4. Adhuc illa
stat et plorat, adhuc non credit; periisse Dominum de sepulchro existimabat. Vidit et Iesum: non
putat Iesum, hortulanum putavit, adhuc corpus mortui exigit. Si tu, inquit, tulisti eum, dic mihi ubi
posuisti eum, et ego tollam eum 5. Quid tibi opus est, quod non amas? Mihi, inquit, detur. Quae sic
quaerebat mortuum, quomodo credidit vivum? Postea Dominus appellat eam nomine suo. Maria
agnovit vocem, respexit Salvatorem; et ipsa illi tamquam ipsi respondit: Rabboni, quod
interpretatur, Domine.

Fides laudata credit in Christum unigenitum Patris, coaeternum, aequalem.
2. Quid sibi vult quod sequitur: Noli me tangere, nondum enim ascendi ad Patrem meum? Vade, et
dic discipulis meis: Ascendam ad Patrem meum et ad Patrem vestrum, ad Deum meum et ad Deum
vestrum 6, hoc quidem quaestionem non habet. Ascendam ad Patrem meum, quia Unigenitus sum;
et ad Patrem vestrum, quia adoptati estis, et simul dicitis omnes: Pater noster qui es in caelis 7. Et
Deum meum et Deum vestrum. Non sic meum, quomodo vestrum: meum enim Deum, quia factus
sum homo; vestrum Deum, quia semper homines. Secundum hoc enim Deus Christi Pater, quia
factus est homo; ideo est Deus ipsius, Deus creaturae unigeniti Verbi. Psalmum interroga: De
ventre matris meae Deus meus es tu 8. Ante ventrem matris, Pater meus; de ventre matris, Deus

93

