IN TRADITIONE SYMBOLI

Brevis expositio totius symboli.
1. Tempus est ut Symbolum accipiatis quo continetur breviter, propter aeternam salutem, omne
quod creditur. Symbolum autem nuncupatur a similitudine quadam translato vocabulo quia
symbolum inter se faciunt mercatores quo eorum societas pacto fidei teneatur. Et vestra societas
est mercium spiritalium ut similes sitis negotiatoribus bonam margaritam quaerentibus 1. Haec est
caritas quae diffundetur in cordibus vestris per Spiritum Sanctum qui dabitur vobis 2. Ad hanc
pervenitur ex fide quae isto Symbolo continetur ut credatis in Deum Patrem omnipotentem,
invisibilem, immortalem, regem saeculorum, visibilium et invisibilium Creatorem et quidquid aliud
digne de illo vel ratio sincera vel Scripturae sanctae auctoritas loquitur. Nec ab ista excellentia Dei
Filium separetis. Neque enim sic ista de Patre dicuntur ut ab illo aliena sint qui dixit: Ego et Pater
unum sumus 3, et de quo Apostolus ait: Qui cum in forma Dei esset, non rapinam arbitratus est
esse aequalis Deo 4. Rapina quippe usurpatio est alieni, cum illa aequalitas natura sit sui; ac per
hoc quomodo non erit omnipotens Filius per quem facta sunt omnia 5, cum etiam sit virtus et
sapientia Dei 6 de qua sapientia scriptum est quod cum sit una, omnia potest 7? Est autem etiam
ipsa natura invisibilis, in ea ipsa forma in qua aequalis est Patri. Natura quippe invisibile est Verbum
Dei quod in principio erat apud Deum et Deus erat Verbum 8; in qua natura etiam immortalis
omnino, id est, omni modo incommutabilis manet. Nam et anima humana secundum quemdam
modum dicitur immortalis, sed non est vera immortalitas ubi tanta est mutabilitas, per quam et
deficere et proficere potest; unde mors eius est alienari a vita Dei per ignorantiam quae est in illa 9;
vita vero eius concurrere ad fontem vitae ut in lumine Dei videat lumen 10, secundum quam vitam
etiam vos per Christi gratiam reviviscitis a morte quadam cui renuntiatis. Verbum autem Dei quod
est unigenitus Filius cum Patre semper incommutabiliter vivit; nec deficit quia permansio non
minuitur nec proficit quia perfectio non augetur. Est etiam ipse rex saeculorum 11, visibilium et
invisibilium Creator; quia sicut dicit Apostolus: In ipso condita sunt omnia in caelo et in terra,
visibilia et invisibilia, sive Throni sive Dominationes sive Principatus sive Potestates: omnia in ipsum
et per ipsum creata sunt et omnia illi constant 12. Sed quoniam semetipsum exinanivit, non formam
Dei amittens, sed formam servi accipiens 13, per hanc formam servi invisibilis visus est, quia natus
est de Spiritu Sancto et ex Maria virgine. In hac formam servi omnipotens infirmatus, quia passus
est sub Pontio Pilato; per hanc formam servi immortalis mortuus est, quia crucifixus est et sepultus;
per hanc formam servi rex saeculorum die tertio resurrexit; per hanc formam visibilium et
invisibilium Creator ascendit in caelum, unde numquam recessit; per hanc formam servi, sedet ad
dexteram Patris, qui est brachium Patris, de quo dicit Propheta: Et brachium Domini cui revelatum
est 14? in hac forma servi venturus est iudicare vivos et mortuos, in qua particeps esse voluit
mortuorum, cum sit vita vivorum. Per ipsum nobis Spiritus Sanctus missus est a Patre et ab ipso.
Spiritus Patris et Filii, ab utroque missus, a nullo genitus, unitas amborum, aequalis ambobus. Haec
Trinitas unus Deus est, omnipotens, invisibilis, immortalis, rex saeculorum, visibilium et invisibilium
Creator. Neque enim tres deos aut tres omnipotentes aut tres creatores vel quidquid aliud de Dei
excellentia similiter dici potest dicimus, quia nec tres dii sed unus Deus; quamvis in hac Trinitate
Pater non sit Filius, et Filius non sit Pater, et Spiritus Sanctus nec Filius sit nec Pater, sed ille Pater
Filii, ille Filius Patris, ille Spiritus et Patris et Filii. Credite ut intellegatis, nisi enim credideritis, non
intellegetis 15. Ex hac fide gratiam sperate, in qua vobis peccata omnia dimittentur. Hac enim salvi
eritis - non ex vobis sed Dei donum est - non operibus, ne forte quis extollatur 16. Ipsius enim eritis
figmentum, creati in Christo Iesu in operibus bonis quae praeparavit Deus, ut in illis ambuletis 17 et,
vetustate deposita induentes hominem novum 18, sitis creatura nova, cantantes canticum novum 19,
hereditatem accepturi aeternam per Testamentum Novum; unde etiam post istam mortem quae in
omnes homines pertransiit 20, quae vetustati primi hominis debetur et redditur, sperate etiam in
fine vestrorum corporum resurrectionem, non ad passiones dolorum, sicut resurrecturi sunt impii,
nec ad gaudia carnalium desideriorum, sicut putant stulti, sed sicut Apostolus ait: Seminatur corpus
animate, resurget corpus spiritale 21, ubi spiritui beatificato sic erit subditum corpus et ad omnem
facilitatem mira felicitate subiectum, ut iam non aggravet animam 22 nec ullam quaerat
refectionem, quia nullam patietur defectionem, sed maneat in aeterna vita ubi spiritui nostro cum
corpore erit ipsa aeternitas vita.

Symbolum nullo modo scribendum sed memoria semper tenendum atque
recolendum.
2. Hunc igitur brevem sermonem de universo Symbolo vobis debitum reddidi. Quod Symbolum cum
audieritis totum, istum sermonem nostrum breviter collectum recognoscetis. Nec ut eadem verba
teneatis, ullo modo scribere debetis, sed audiendo perdiscere, nec cum tenueritis scribere, sed

38

