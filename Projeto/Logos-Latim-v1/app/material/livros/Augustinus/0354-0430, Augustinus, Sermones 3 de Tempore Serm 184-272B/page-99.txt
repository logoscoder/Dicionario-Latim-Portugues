posteaquam ter negavit 10? Respexit eum Dominus et flevit amare 11. Numquam deflevisset si
Dominus non respexisset. Denique ut intellegatis quomodo dictum sit: Respexit eum, Evangelium
inspicite et videte quia Dominus eo loco erat, quando negavit Petrus, ut eum oculis corporeis non
respiceret; audiebatur enim ipse a principibus Iudaeorum in interioribus domus. Petrus autem
negavit in atrio. Sed ubi non respicit qui ubique est?

Christi oves Petro commendantur.
4. Propter hoc interrogatus est de amore et commendatae sunt ei oves Christi. Dictum est illi:
Pasce agnos meos. Pasce oves meas 12. Agnos commendabat agnus ille. Commendabat agnos suos
qui fecit sibi agnos. Quomodo sibi fecit agnos agnus? Ecce agnus Dei. De illo dictum est: Ecce
agnus Dei. Et quomodo sibi fecit agnos? Ecce qui tollit peccatum mundi 13. Sic fecit et hos quos
modo videmus albatos. Utinam eos non devorent lupi! Tu Domine custodi qui commendasti Petro.
Tu custodi qui custodis et Petrum. Ipse est et ovis de qua scriptum est: Sicut ovis ad immolandum
ductus est 14. Ille semper agnus quia semper sine peccato. Nec miremini sine peccato: In principio
erat Verbum, Verbum erat apud Deum, Deus erat Verbum 15. Unde ibi possit esse peccatum? Ad
nativitatem humanam respicite. Nasci sine peccato voluit, quem virgo concepit, quem non carnalis
concupiscentia desideravit. Conceptio filii: fides matris. Natus est de Spiritu Sancto et virgine
Maria 16, non trahens ex Adam originale peccatum, non trahens, non addens. Innocenter natus,
innocenter vivens, innocenter moriens. Ecce agnus Dei; ecce qui tollit peccatum mundi. Quando
oves suas Petro commendabat, nos commendabat. Quando nos commendabat Petro, Ecclesiae
commendabat membra sua. Commenda ergo Domine Ecclesiae tuae Ecclesiam tuam, commendet
se tibi Ecclesia tua. Dicimus enim: Non nobis Domine, non nobis, sed nomini tuo da gloriam 17. Nos
enim quid sumus sine te, nisi Petrus quando te negavit ter? Dominus ut ostenderet Petrum sibi, id
est, ut ostenderet Petrum Petro, aliquantum avertit ab eo faciem, et negavit. Convertit ad eum
faciem quando respexit, et flevit 18. Lacrimis culpam diluit, fudit ex oculis aquam et baptizavit
conscientiam. Inspiciamus illum in quodam Psalmo ubi scriptum est: Ego dixi in abundantia mea:
Non movebor in aeternum 19. Unde, si non Petrus est dicens: Tecum sum usque ad mortem 20, et si
oportuerit me mori pro te non recedo abs te 21? In abundantia sua dicit. Quid dicit? Non movebor in
aeternum. Sed postea quam interrogatus, ter negavit, et flevit, videte quid adiungit - ipsius enim
sunt verba iam paenitentis -: Ego dixi in abundantia mea: Non movebor in aeternum. Domine in
voluntate tua praestitisti decori meo virtutem. Avertisti faciem tuam a me et factus sum
conturbatus 22. Avertisti faciem tuam et ostendisti mihi faciem meam: Nescio quid dicis; non novi
hominem 23. Ecce est Petrus ipse in seipso; ecce quod est: Avertisti faciem tuam et factus sum
conturbatus. Ergo reddidit Dominus, respiciendo, faciem suam et factus est confirmatus.

82

SERMO 229/R

EX SERMONIBUS OCTAVARUM PASCHAE
FRAGMENTUM

Lux et firmamentum allegorice enarrantur.
1. Lucis nomine per allegoriam omnes iustos atque fideles appellatos intellegimus, sicut dicit
Apostolus: Fuistis aliquando tenebrae, nunc autem lux in Domino 1. Sed lux ista facta est. Erat
autem lumen verum, quod illuminat omnem hominem venientem in hunc mundum 2, quod non est
factum, sed natum de Deo. Lux illa non est facta, et per non factam facta est ista. Sic et
firmamentum: quomodo a lucente Deo facta est lux, sic a firmo Deo factum est firmamentum. Et
invenimus firmamentum in Ecclesia oportere intellegi auctoritatem divinarum Scripturarum; et ideo
prius lux, postea firmamentum; quia Scriptura per homines iustos facta est, et nisi prius
iustificarentur, ut lux essent, Scriptura propagari non posset, ut firmamentum fieret inter aquas et
aquas, medium inter populos hominum inferiores et populos angelorum superiores. Quare? Quia
angeli non desiderant de Scripturis proficere, ideo non sunt sub firmamento, sub auctoritate
Scripturarum; quia illi speciem divinitatis et sapientiae contemplantur. Nos autem merito sub
firmamento sumus, quibus voluntas Dei per auctoritatem Scripturarum aperitur.

83

SERMO 229/S

EX SERMONIBUS OCTAVARUM PASCHAE

99

