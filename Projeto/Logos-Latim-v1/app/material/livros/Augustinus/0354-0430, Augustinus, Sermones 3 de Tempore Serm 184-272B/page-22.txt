ante praedictas, sed post rerum eventum, ut haec quae facta sunt prophetata putarentur, a nobis
esse confictas; Iudaeorum codices recitamus, ut tollatur dubitatio Paganorum: qui iam in Magis illis
figurabantur, quos Iudaei de civitate in qua natus est Christus, divinis eloquiis instruebant, et eum
ipsi nec requirebant, nec agnoscebant.

Iudaeos et Gentes Christus sibi applicuit.
3. 4. Nunc ergo, carissimi, gratiae filii et haeredes, videte vocationem vestram 7, et manifestato
Iudaeis et Gentibus Christo tamquam angulari lapidi 8 perseverantissima dilectione cohaerete.
Manifestatus enim est in ipsis cunabulis infantiae suae his qui prope, et his qui longe erant 9;
Iudaeis in pastorum propinquitate, Gentibus in Magorum longinquitate. Illi ipso die quo natus est,
isti ad eum hodie advenisse creduntur. Manifestatus ergo est, nec illis doctis, nec istis iustis.
Praevalet namque imperitia in rusticitate pastorum, et impietas in sacrilegiis Magorum. Utrosque
sibi lapis ille angularis applicuit: quippe qui venit stulta mundi eligere, ut confunderet sapientes 10;
et non vocare iustos, sed peccatores 11; ut nullus magnus superbiret, nullus infimus desperaret.
Unde Scribae et Pharisaei dum nimis docti et nimis iusti sibi videntur, cuius nascentis civitatem
ostenderunt prophetica eloquia recitantes, hunc reprobaverunt aedificantes. Sed quia factus est in
caput anguli 12, et quod natus ostendit, passus implevit; huic nos inhaereamus cum alio pariete
habente reliquias Israel, quae per electionem gratiae salvae factae sunt 13. Eos enim pastores illi
praefigurabant de proximo coniungendos, ut et nos, quorum ex longinquo vocationem Magorum
significabat adventus, iam non peregrini et inquilini, sed cives sanctorum et domestici Dei
maneamus, coaedificati super fundamentum Apostolorum et Prophetarum, ipso summo angulari
lapide existente Christo Iesu 14: qui fecit utraque unum 15, ut in uno amemus unitatem, et ad
colligendos ramos qui etiam de oleastro inserti, per superbiam fracti haeretici sunt facti, quoniam
potens est Deus iterum inserere illos 16, habeamus infatigabilem caritatem.

20

SERMO 201

IN EPIPHANIA DOMINI

Manifestatio Christi Gentibus.
1. Ante paucissimos dies Natalem Domini celebravimus: hodierno autem die manifestationem, qua
manifestari Gentibus coepit, solemnitate non minus debita celebramus. Illo die natum pastores
Iudaei viderunt: hodie Magi ab Oriente venientes adoraverunt. Natus quippe fuerat lapis ille
angularis, pax duorum parietum ex circumcisione et praeputio, non ex parva diversitate
venientium; ut in illo copularentnr, qui factus est pax nostra, et fecit utraque unum 1. Hoc in
pastoribus Iudaeorum, et Magis Gentium praesignatum est. Inde coepit, quod in universo mundo
fructificaret et cresceret. Nos itaque duos dies, Nativitatis et Manifestationis Domini nostri, spiritali
laetitia gratissimos habeamus. Iudaei pastores ad eum angelo nuntiante, gentiles Magi stella
demonstrante perducti sunt. Haec stella vanas computationes astrologorum divinationesque
confudit, cum stellarum adoratoribus Creatorem coeli et terrae adorandum potius demonstravit.
Nam ipse novam stellam declaravit natus, qui antiquum solem obscuravit occisus 2. Illa luce
inchoata est fides Gentium; illis tenebris accusata est perfidia Iudaeorum. Quid erat illa stella, quae
nec unquam antea inter sidera apparuit, nec postea demonstranda permansit? Quid erat, nisi
magnifica lingua coeli, quae narraret gloriam Dei 3, quae inusitatum virginis partum inusitato
fulgore clamaret, cui postea non apparenti Evangelium toto orbe succederet? Quid denique Magi
venientes dixerunt? Ubi est qui natus est rex Iudaeorum? Quid est hoc? Nonne tam multi antea
reges erant nati Iudaeorum? Quid tantopere alienae gentis regem nosse et adorare cupierunt?
Vidimus enim, inquiunt, stellam eius in Oriente, et venimus adorare eum 4. Numquid hoc tanta
devotione requirerent, tanto pietatis affectu desiderarent, nisi eum agnoscerent regem Iudaeorum,
qui rex est etiam saeculorum?

In Pilato et Magis gentes significatae.
2. Hinc et Pilatus nonnulla utique aura veritatis afflatus est, quando in eius passione titulum
scripsit: Rex Iudaeorum: quem Iudaei conati sunt mendosi emendare. Quibus ille respondit: Quod
scripsi, scripsi 5: quia praedictum erat in Psalmo: Tituli inscriptionem ne corrumpas 6. Advertamus
itaque magnum hoc et mirabile sacramentum. Magi ex Gentibus erant, ipse etiam Pilatus ex
Gentibus: illi stellam viderunt in coelo, ille titulum scripsit in ligno: utrique tamen non regem
Gentium, sed Iudaeorum vel quaerebant, vel agnoscebant. Iudaei vero ipsi nec stellam secuti sunt,

22

