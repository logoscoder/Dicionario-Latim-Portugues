107 SERMO 248
IN DIEBUS PASCHALIBUS

In duabus piscationibus tota figuratur Ecclesia.
1. Et hodie lectio recitata est de his quae facta sunt post resurrectionem Domini secundum
evangelistam Ioannem. Audivit nobiscum Caritas vestra, Dominum Iesum Christum ad mare
Tiberiadis ostendisse se discipulis suis; et qui eos iam fecerat piscatores hominum, invenit eos
adhuc piscatores piscium. Per totam noctem nihil ceperunt: viso autem Domino, et eo iubente retia
mittentes, ceperunt quantum numerum audistis 1. Nunquam hoc Dominus iuberet, nisi aliquid
significare vellet, quod nobis nosse expediret. Quid ergo pro magno potuit ad Iesum Christum
pertinere, si pisces caperentur, aut si non caperentur? Sed illa piscatio, nostra erat significatio.
Recolamus ergo vobiscum duas illas piscationes discipulorum factas iubente Domino Iesu Christo,
unam ante passionem, alteram post resurrectionem 2. In his ergo duabus piscationibus tota
figuratur Ecclesia, et qualis est modo, et qualis erit in resurrectione mortuorum. Modo enim habet
sine numero multos, et bonos et malos: post resurrectionem autem habebit certo numero solos
bonos.

Piscatio prima in Lc 5, 4 ss. describitur.
2. Recordamini ergo primam piscationem, ubi videamus Ecclesiam qualis est in isto tempore.
Dominus Iesus invenit discipulos suos piscantes, quando primum eos vocavit, ut sequerentur eum.
Tunc tota nocte nihil ceperunt. Eo autem viso, audierunt ab illo: Mittite retia. Domine, inquiunt, per
totam noctem nihil cepimus; sed ecce in verbo tuo rete mittimus. Miserunt, iubente Omnipotente.
Quid potuit aliud fieri, nisi quod ille voluisset? Sed tamen eodem ipso facto aliquid nobis, ut dixi,
quod nosse expediat, significare dignatus est. Missa sunt retia. Adhuc Dominus nondum erat
passus, nondum resurrexerat. Missa sunt retia: ceperunt tantum piscium, ut duo navigia
implerentur, et ipsa retia eadem piscium multitudine scinderentur 3. Tunc illis dixit: Venite et faciam
vos piscatores hominum 4. Acceperunt ab illo retia verbi Dei, miserunt in mundum tamquam in
mare profundum: ceperunt quantam multitudinem Christianorum cernimus et miramur. Duo autem
illa navigia, duos populos significabant, Iudaeorum et Gentium, Synagogae et Ecclesiae,
circumcisionis et praeputii. Illorum enim duorum navigiorum, tamquam duorum parietum de
diverso venientium, lapis angularis est Christus 5. Sed quid audivimus? Ibi premebantur navigia
prae multitudine. Sic fit modo: multi christiani qui male vivunt, Ecclesiam premunt. Parum est quia
premunt et retia disrumpunt. Nam si non essent retia scissa, schismata non essent commissa.

Piscatio altera de qua Io 21, Ecclesiam caelestem significat.
3. Transeamus ergo ab ista piscatione quam toleramus, et ad illam veniamus quam ardenter
optamus et fideliter exoptamus. Ecce Dominus mortuus est, sed resurrexit: apparuit ad mare
discipulis suis 6, iubet eos retia mittere, non quomodocumque. Intendite. Nam in prima piscatione
non illis dixit: Mittite retia in dexteram, aut in sinistram. Quia si diceret, In sinistram; soli mali
significarentur: si diceret, In dexteram; soli boni figurarentur. Ideo non dixit, vel, In dexteram, vel,
In sinistram, quia permixti erant capiendi boni cum malis. Iam modo post resurrectionem qualis erit
Ecclesia, audite, discernite, gaudete, sperate, comprehendite. Mittite, inquit, retia in dexteram
partem 7. Iam dexteri capiuntur: nulli mali timeantur. Scitis enim quia dixit se separaturum esse
oves ab haedis; oves positurum ad dexteram, haedos ad sinistram: sinistris dicturum: Ite in ignem
aeternum; dexteris dicturum: Accipite regnum 8. Ecce unde: Mittite retia in dexteram partem.
Miserunt, ceperunt: certus est numerus; nemo est ibi super numerum 9. Modo autem quanti super
numerum accedunt ad altare, in populo Dei videntur, et in libro vitae non scribuntur. Ibi ergo certus
numerus est. De quibus piscibus et vos esse affectate; non audiendo tantum et laudando, sed
intellegendo et bene vivendo. Mittuntur ergo retia, capiuntur pisces magni. Quis est enim ibi tunc
parvus, quando erunt aequales Angelis Dei 10? Capiuntur ergo pisces magni, centum quinquaginta
et tres 11. Dicet mihi aliquis, Et tot erunt sancti? Absit a nobis ut tantam paucitatem esse sanctorum
et in illo regno futurorum etiam de sola ista Ecclesia suspicemur. Certus numerus erit: sed millia
millium erunt de populo Israelitico. Ioannes sanctus in Apocalypsi de solo populo Israel duodecies
duodena millia dicit futuros, qui se cum mulieribus non conquinaverunt; virgines enim
permanserunt. At vero de caeteris gentibus venire dicit cum stolis albis tanta millia hominum, quae
numerare nemo potest 12.

136

