2. Scio agere diabolum partes suas, nec quiescere loqui in cordibus eorum, quos ad suam partem
seducendo trahit. Scio fornicatoribus adulteris, qui contenti non sunt coniugibus suis, dicere
diabolum in corde: "Non sunt magna carnis peccata". Contra hoc, contra diaboli susurrationem
debemus habere Christi incantationem. Quia Christianos decipit inimicus per carnis illecebram, cum
eis facit leve quod grave est, sed mentiendo, non veraciter faciendo. Quid prodest quia satanas
facit leve, quod Christus ostendit grave? Quid prodest quia magnum pondus infelicitatis leve
appenditur in trutina falsitatis? Quid prodest quia leve tibi dicit diabolus quod grave tibi dicit Deus?
Nonne inventurus es grave quod dixit tibi Deus, et longe a te futurus est promissor inimicus?
Novum aliquid facit diabolus? dicere Christianis fidelibus: "Nihil est quod facis: in carne tua peccas.
Non enim in spiritu peccas. Facile deletur, facile venia datur". Quid magnum facit? Artificium illud
est quod dixit in paradiso: "Non morte morieris" 3. Dixerat Deus: Qua die manducaveritis, morte
moriemini 4. Venit inimicus, et ait: "Quid, quia dixit vobis Deus: Morte moriemini? Non morte
moriemini, sed quando manducaveritis, aperientur oculi vestri, et eritis sicut dii 5". Dimissa est
minatio Dei, audita est promissio diaboli. Inventa est vera minatio Dei, et falsa deceptio diaboli. Sed
quid profuit, obsecro vos, quid profuit quia dixit mulier: Serpens me induxit, et ipse vir: Mulier quam
dedisti mihi sociam dedit mihi et comedi 6? Numquid valuit excusatio, et non secuta est damnatio?

Incontinentes redarguuntur ne differant conversionem.
3. Ideo vobis dico, fratres mei, filii mei. Qui habetis uxores, nihil aliud noveritis. Qui non habetis, et
ducere vultis, integri vos ad eas servate, sicut ipsas vultis integras ad vos venire. Qui continentiam
polliciti estis, nolite retro respicere 7. Ecce dixi vobis. Ego solvi me. Erogatorem me Dominus posuit,
non exactorem 8. Et tamen ubi possumus, ubi datur, ubi conceditur, ubi scimus, corripimus,
obiurgamus, anathematizamus, excommunicamus. Et tamen non corrigimus. Quia neque qui
plantat est aliquid, neque qui rigat, sed qui incrementum dat, Deus 9. Et modo quia loquor vobis,
quia terreo vos, quia moneo vos, opus est ut exaudiat me Deus, et agat aliquid in silentio in
cordibus vestris. Breviter dico, et hoc vobis commendo. Et fideles terreo, et vos aedifico. Membra
Christi estis, nolite me, Apostolum audite: Tollens ergo membra Christi, faciam membra
meretricis? 10 Dicere habet nescio quis: Sed meretrix non est, concubina mea est. Habes uxorem,
qui hoc dicis? Habeo. Illa ergo, velis nolis, meretrix est. Vade, et dic quia iniuriam tibi fecit
episcopus, si habes uxorem, et alia tecum dormit. Quaecumque illa est, meretrix est. Sed servat tibi
forsitan fidem, et non novit nisi te unum, et non disponit nosse alium. Cum ergo illa sit casta, tu
quare fornicaris? Si illa unum, tu quare duas? Non licet, non licet, non licet. In gehennam eunt. Vel
hinc sim liber. Vel hinc liceat mihi dicere quod verum est. Corrigant se, qui tales sunt, cum vivunt.
Subito veniat mors, et non est qui corrigatur. Quando veniat novissima hora nescitur. Cum dicitur
cras, cras, fit corvus: it, et non redit 11. Sed vos me audite baptizati; vos me audite infantes; vos me
audite regenerati per Christum. Obsecro vos per altare quo accessistis, per sacramenta quae
accepistis, per nomen quod super vos invocatum est, per iudicium futurum vivorum et mortuorum,
obsecro, adiuro et obstringo per nomen Christi; non imitemini eos, nisi quos fideles tales esse
cognoveritis. Amen.

59

SERMO 225

IN DIE PASCHAE
AD INFANTES.
Quid erat Christus ante incarnationem.
1. 1. Commendat nobis divinae circa nos altitudinem gratiae Filius Dei sine tempore natus ex Patre.
Quid enim erat antequam esset in homine? Putate vos quaesisse atque dixisse. Putamus enim,
fratres mei, antequam Christus de Maria virgine nasceretur, erat, an non erat? Putate nos quaerere,
unde non licet dubitare. His itaque cogitationibus ipse Dominus respondit, quando ei dictum est:
Quinquaginta annos nondum habes, et Abraham vidisti? Respondit enim, et dixit: Amen, amen dico
vobis, antequam Abraham fieret, ego sum 1. Ergo erat, sed homo nondum erat. Ne forte aliquis
dicat, Angelus erat; sanctum Evangelium dixit vobis quia Christus erat. Et quaeritis quid erat? In
principio erat Verbum, et Verbum erat apud Deum. Ecce quod erat: In principio erat Verbum. Non
est in principio factum Verbum, sed erat Verbum 2. De isto autem mundo audi quid dicit Scriptura:
In principio fecit Deus coelum et terram 3. Quaeritis per quod fecit? In principio erat Verbum, per
quod fieret coelum et terra. Non est factum, sed erat Verbum. Iam restat quaerere quale Verbum:
quia verba dicuntur et nostra. Nostra quidem verba cogitatione concipiuntur, voce pariuntur; et
tamen cogitata et prolata transeunt. Illud autem quid? Et Verbum erat apud Deum. Dic ubi erat, dic

73

