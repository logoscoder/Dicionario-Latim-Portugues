ista, et si qua alia suggerit pietas, sanctis instructa lectionibus: ut nati ex Virgine Domini
celebritatem non inaniter frequentemus, inchoati bona voluntate, perficiendi plenissima caritate;
quae et diffunditur in cordibus nostris, non per nos ipsos, sed per Spiritum Sanctum qui datus est
nobis 17.

11

SERMO 194

IN NATALI DOMINI

Audite, recolite, amate, praedicate.
1. 1. Audite, filii lucis, adoptati in regnum Dei; fratres carissimi, audite; audite, et exsultate, iusti, in
Domino, ut vos rectos possit decere laudatio 1. Audite quod nostis, recolite quod audistis, amate
quod creditis, praedicate quod amatis. Sicut anniversarium celebramus hunc diem, sic huic diei
debitum exspectate sermonem. Natus est Christus, Deus de Patre, homo de matre. De Patris
immortalitate, de matris virginitate. De Patre sine matre, de matre sine patre. De Patre sine
tempore, de matre sine semine. De Patre principium vitae, de matre finis mortis. De Patre ordinans
omnem diem, de matre consecrans istum diem.

Verbum angelorum et hominum cibus.
2. 1. Praemisit enim hominem Ioannem, qui tunc nasceretur, cum dies inciperent minui: et natus
est ipse, cum dies inciperent crescere, ut ex hoc praefiguraretur quod ait idem Ioannes: Illum
oportet crescere, me autem minui 2. Debet enim vita humana in se deficere, in Christo proficere; ut
qui vivunt, iam non sibi vivant, sed ei qui pro omnibus mortuus est et resurrexit 3: et dicat
unusquisque nostrum quod dicit Apostolus: Vivo autem iam non ego, vivit vero in me Christus 4.
Illum enim oportet crescere, me autem minui.
2. 2. Laudant eum condigne omnes Angeli eius, quorum cibus aeternus est, incorruptibili eos sagina
vivificans; quia Verbum Dei est, cuius vita vivunt, cuius aeternitate semper vivunt, cuius bonitate
semper beate vivunt. Illi eum condigne laudant, Deum apud Deum, et dant gloriam in excelsis
Deo 5. Nos autem plebs eius et oves manuum eius 6, pro modulo infirmitatis nostrae pacem per
bonam voluntatem reconciliati mereamur. Ipsorum enim Angelorum vere hodierna vox est, quam
nato nobis Salvatore exsultando fuderunt: Gloria in excelsis Deo, et in terra pax hominibus bonae
voluntatis 7. Laudant ergo illi competenter, laudemus et nos obedienter. Sunt illi nuntii eius, sumus
et nos pecora eius. Implevit in coelo mensam ipsorum, implevit in terra praesepe nostrum.
Plenitudo enim mensae ipsorum est, quia in principio erat Verbum, et Verbum erat apud Deum, et
Deus erat Verbum 8. Plenitudo praesepii nostri est, quia Verbum caro factum est, et habitavit in
nobis 9. Ut enim panem Angelorum manducaret homo, creator Angelorum factus est homo. Illi
laudant vivendo, nos credendo: illi fruendo, nos petendo: illi capiendo, nos quaerendo: illi intrando,
nos pulsando.

In Verbo omnes thesauri sapientiae et scientiae.
3. 3. Quis enim hominum omnes thesauros sapientiae et scientiae noverit in Christo occultos 10,
atque in paupertate carnis eius absconditos? Quia propter nos pauper factus est, cum dives esset,
ut illius paupertate ditaremur 11. Cum enim mortalitatem assumeret, mortemque consumeret, in
paupertate se ostendit: sed divitias dilatas promisit, non ablatas amisit. Quam multa multitudo
dulcedinis eius, quam abscondit timentibus se, perficit autem sperantibus in se 12! Ex parte enim
scimus, donec veniat quod perfectum est 13. Cui capiendo ut idonei praestaremur, ille aequalis Patri
in forma Dei, in forma servi factus similis nobis, reformat nos ad similitudinem Dei: et factus filius
hominis unicus Filius Dei, multos filios hominum facit filios Dei; et nutritos servos per visibilem
formam servi, perficit liberos ad videndam formam Dei. Filii enim Dei sumus, et nondum apparuit
quid erimus. Et scimus quoniam cum apparuerit, similes ei erimus, quoniam videbimus eum sicuti
est 14. Nam qui sunt illi sapientiae scientiaeque thesauri 15, quae illae divitiae divinae, nisi quia
sufficiunt nobis? Et quae illa multitudo dulcedinis 16, nisi quia satiat nos? Ostende ergo nobis
Patrem, et sufficit nobis 17. Et in quodam psalmo quidam ex nobis, vel in nobis, vel pro nobis, ait illi:
Satiabor, dum manifestabitur gloria tua 18. Ipse autem et Pater unum sunt 19: et qui ipsum videt,
videt et Patrem 20. Ergo Dominus virtutum, ipse est rex gloriae 21. Convertens nos, ostendet nobis
faciem suam; et salvi erimus 22, et satiabimur, et sufficiet nobis.

12

