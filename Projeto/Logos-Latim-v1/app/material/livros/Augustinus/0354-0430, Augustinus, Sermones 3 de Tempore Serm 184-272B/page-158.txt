omnes qui loquuntur mendacium. Ergo omnes perditurus est quia omnis homo mendax. Sed quid
nobis dictum est? quid admoniti sumus? Quia de nostro mendaces sumus. Si autem veraces esse
volumus, ad Dominum confugiamus. De illius veraces sumus, de nostro mendaces 3.

Petrus ne nobis ipsis fidamus exemplar exstitit.
3. Audite hoc uno exemplo brevi et magno; brevi quia cito dicitur, magno quia sapienter
appenditur. Petrus unus ostendit hoc quod volo dici. Quando dixit Domino Christo: Tu es Christus,
Filius Dei vivi, quid respondit? Beatus es Simon Bar-Iona, quia non tibi revelavit caro et sanguis, sed
Pater meus qui in caelis est 4. Verum dixisti, sed non tuum. Unde ergo? Pater meus qui in caelis est
tibi revelavit. Unde beatus quia de Dei, non miser nisi de tuo. Post haec, ubi ei Dominus ait: Beatus
es quia non tibi revelavit caro et sanguis, sed Pater meus qui in caelis est, post haec verba coepit
Dominus Christus praenuntiare passionem et mortem suam. Ibi continuo Petrus: Absit a te,
Domine! 5 Omnis homo mendax 6. Ecce paulo ante Petrus verax, ecce modo Petrus mendax. Sed
unde Petrus verax? Non tibi revelavit caro et sanguis, sed Pater meus qui in caelis est. Unde Petrus
mendax? Redi post me, satanas, non enim sapis quae Dei sunt, sed quae sunt hominum 7. Omnis
homo mendax. Dictum est ergo nobis: Omnis homo mendax, ut fugiamus nos ipsos et curramus ad
Deum qui solus est verax.

119 SERMO 258
ALIUS SERMO
QUEM DIXIT AD BASILICAM MAIOREM
EADEM DIE

Christus angularis lapis et dies a Domino factus.
1. Quod cantavimus Deo: Hic est dies quem fecit Dominus 1, hinc loquamur quod dederit Dominus.
Hic Scriptura utique prophetica aliquid nos intellegere voluit. Quem diem non vulgarem, non
conspicuum oculis carnis! Non eum diem qui oritur et occidit sed diem qui potuit scire ortum,
nescire occasum! Videamus quod supra dixerat idem Psalmus: Lapidem quem reprobaverunt
aedificantes, hic factus est in caput anguli. A Domino factus est, iste est mirabilis in oculis nostris 2.
Et sequitur: Hic est dies quem fecit Dominus. Exordium diei huius a lapide angulari sumamus. Quis
est lapis angularis quem reprobaverunt aedificantes nisi Dominus Christus quem reprobaverunt
Iudaeorum doctores? Legis enim periti doctores Iudaeorum reprobaverunt eum dicentes: Non est
iste a Deo qui solvit sabbatum 3. Iam dixistis: Non est iste a Deo qui solvit sabbatum. Lapidem
quem reprobaverunt aedificantes hic factus est in caput anguli. Quomodo in caput anguli? Quare
angularis lapis dictus est Christus? Quia omnis angulus duos parietes de diverso pacificat. Venerunt
Apostoli de circumcisione, venerunt de gente Iudaeorum, venerunt inde et illae turbae quae
praecedebant et sequebantur iumentum eius, dicentes quod in hoc ipso Psalmo est: Benedictus qui
venit in nomine Domini 4; venerunt inde tot ecclesiae de quibus dicit apostolus Paulus: Eram
ignotus facie ecclesiis Iudaeae quae sunt in Christo, tantum autem audiebant quia ille qui aliquando
nos persequebatur, nunc evangelizat fidem quam aliquando vastabat et in me magnificabant
Deum 5, Iudaei sed adhaerentes Christo sicut Apostoli, venientes et credentes Christo et unum
parietem facientes. Restabat alius pars, Ecclesia de Gentibus veniens. Invenerunt se; pax in Christo,
unitas in Christo qui fecit utraque unum 6. Ipse est dies quem fecit Dominus. Totum diem intellege
caput et corpus, caput Christus, corpus Ecclesia. Iste est dies quem fecit Dominus.

Qui baptizantur ex tenebris dies efficiuntur.
2. Recolite primam mundi condicionem. Tenebrae erant super abyssum et Spiritus Dei
superferebatur super aquam. Et dixit Deus: Fiat lux, et facta est lux. Ed divisit Deus lucem a
tenebris et lucem vocavit diem, tenebras autem vocavit noctem 7. Cogitate tenebras istorum
antequam venirent ad remissionem peccatorum. Tenebrae ergo erant super abyssum, antequam
ista fuissent dimissa peccata. Sed Spiritus Dei superferebatur super aquas. Descenderunt isti in
aquis, super aquas ferebatur Spiritus Dei, pulsae sunt tenebrae peccatorum, iste est dies quem
fecit Dominus. Huic diei Apostolus dicit: Fuistis enim aliquando tenebrae, nunc autem lux in
Domino 8. Numquid dixit: Fuistis tenebrae in Domino? Tenebrae in vobis, lux in Domino. Vocavit
autem Deus lucem diem, quia ipsius gratia fit quod fit 9. Illi per se ipsos tenebrae esse potuerunt,
lux fieri nisi Dominus fecisset, non potuerunt. Quia iste est dies quem fecit Dominus 10, non ipse
dies, sed Dominus.

158

