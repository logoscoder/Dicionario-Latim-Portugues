uno loco commemoro. Et Isaias dicit: Requiescet in eo Spiritus Sanctus. Et enumerat: Spiritus
sapientiae et intellectus, spiritus consilii et fortitudinis, spiritus scientiae et pietatis, spiritus timoris
Dei 15. Accedit iste Spiritus, et septem fiunt et decem. Cum accesserint septem ad decem, faciunt
sanctos, non de lege credentes, sed de Dei adiutorio praesumentes; ut dicatur Domino suo: Adiutor
meus esto ne derelinquas me, neque despicias me Deus salutaris meus. Quoniam pater meus et
mater mea dereliquerunt me, Dominus autem assumpsit me 16. Et isti vobiscum dicere didicerunt:
Pater noster, qui es in caelis. Accessit ergo misericordia ad legem. Non timeamus, qui in decem et
septem sumus; si enim in decem et septem sumus, ad centum quinquaginta et tres perveniemus;
et si ad centum quinquaginta et tres perveniemus, ad dexteram erimus; si ad dexteram erimus,
regnum percipiemus.

113 SERMO 253
IN DIEBUS PASCHALIBUS

Petrus de amore ter a Domino interrogatur.
1. Evangelium sancti Ioannis apostoli, quod dicitur secundum Ioannem, hodie terminatum est de
his quae narravit quomodo apparuerit Dominus post resurrectionem discipulis suis. Compellavit
ergo apostolum Petrum illum praesumptorem et negatorem, cum loqueretur ei iam vivus morte
devicta et dicebat: Simon Ioannis (sic enim appellabatur Petrus) amas me? 1 Respondebat ille quod
erat in corde ipsius. Si Petrus respondebat quod in corde habebat, Dominus quare quaerebat qui
corda videbat? Denique etiam Petrus ipse mirabatur et cum quodam taedio audiebat quaerentem
quem noverat scientem. Semel dictum est: Amas me? Responsum est: Diligo te, Domine, tu scis. Et
iterum: Amas me? Domine, omnia nosti, diligo te. Et tertio: Amas me? Contristatus est Petrus 2.
Quid contristaris, Petre? Quia ter respondes amorem? Oblitus es trinum timorem? Sine interroget te
Dominus, medicus est qui te interrogat, ad sanitatem pertinet quod interrogat. Noli taedio affici.
Exspecta: impletur e numerus dilectionis ut deleat numerum negationis 3.

Dominicus grex Petro pascendus traditur.
2. Ubique tamen, ubique, id est in ipso ternario numero interrogationis suae, Dominus Iesus
respondenti amorem commendat agnos suos, et dicit: Pasce agnos meos, pasce oves meas 4;
tamquam diceret: Quid mihi retribuis quia diligis me? Dilectionem ostende in ovibus meis. Quid mihi
praestas quia diligis me, quando ego tibi praestiti unde diligeres me? Sed dilectionem tuam erga
me, habes ubi ostendas, habes ubi exerceas: Pasce agnos meos. Quatenus autem essent pascendi
agni dominici, oves tanto pretio comparatae quanta essent dilectione pascendae, in
consequentibus demonstravit. Postquam enim Petrus, impleto legitimo numero trinae responsionis,
professus est se esse Domini dilectorem, commendatis sibi ovibus eius audit de sua futura
passione 5. Hic demonstravit Dominus sic diligendas oves suas ab eis quibus eas commendat ut
parati sint mori pro eis. Sic idem Ioannes in epistula sua: Sicut pro nobis Christus animam suam
posuit sic et nos debemus pro fratribus ponere 6.

Petrus, negando mortuus, maturus ad mortem subeundam declaratur.
3. Responderat ergo Domino Petrus per superbam quamdam praesumptionem, quando ei dixerat:
Animam meam pro te pono 7. Nondum acceperat vires quibus impleret promissum; modo iam ut
possit hoc facere, impletur caritate; ideo ei dicitur: Amas me? et respondet: Amo 8; quia hoc non
implet nisi caritas. Quid est ergo, Petre? Quando negasti, quid timuisti? Totum quod timuisti hoc
erat mori. Vivus tecum loquitur quem mortuum vidisti; noli iam timere mortem; in illo victa est
quem timebas mori. Pependit in cruce, confixus est clavis, spiritum reddidit, lancea percussus est,
in sepulchro positus; hoc timuisti quando negasti, ne hoc patereris timuisti et mortem timendo
vitam negasti. Modo intellege: quando timuisti mori, tunc es mortuus. Mortuus est enim negando,
sed resurrexit plorando 9. Quid deinde ait illi: Sequere me 10? Sciens eius maturitatem. Si enim
meministis, immo quia meminerunt qui legerunt - commemorentur etiam qui legerunt et non
meminerunt aut cognoscant qui non legerunt - dixerat Petrus: Sequar te quocumque ieris 11. Et
Dominus ad illum: Non potes me sequi modo, sequeris autem postea 12. Modo, inquit, non potes.
Promittis sed ego video vires tuas, ego venam cordis inspicio et quod verum est aegroto renuntio:
Non potes me sequi modo. Sed ista medici renuntiatio non est desperatio, adiunxit et ait: Sequeris
autem postea. Eris sanus et sequeris. Modo iam quia videt quid agatur in corde ipsius et videt quod

149

