sana est. Intendite, ut aliquid dicam, unde capiatis, exemplum rei quam non possum dicere. Sunt
quaedam aegrotantium desideria: ardent desiderio aut alicuius fontis, aut alicuius pomi; et sic
ardent, ut existiment quia si sani fuerint, frui debeant ipsis desideriis suis. Venit sanitas, et perit
cupiditas. Quod desiderabat, fastidit: quia hoc in illo febris quaerebat. Et qualis est ista sanitas, in
qua convalescit aegrotus?

Sanitas nostra immortalitatis erit.
8. 7. Sanitas ista qua dicimur sani, quid est? Sed tamen hinc capite exemplum. Quia cum multa sint
aegrotantium desideria, quae ista sanitas tollit; quomodo illa tollit ista sanitas, sic omnia tollit
immortalitas: quia sanitas nostra immortalitas est. Recolite Apostolum, et videte quid erit: Oportet
corruptibile hoc induere incorruptionem, et mortale hoc induere immortalitatem 17. Et erimus
aequales Angelis Dei 18. Numquid illi miseri sunt, qui non epulantur? Nonne ideo beatiores, quia istis
non indigent? An vero quilibet dives aequabitur Angelis? Angeli vere divites sunt. Quid dicuntur
divitiae? Facultates. Angeli habent magnas facultates, qui habent magnas facilitates. Audis cum
laudatur dives: Quantum magnus est, dominus est, dives est, potens est. Quantum magnum ut eat
quo vult, iumenta adsunt, sumptus adsunt, servi adsunt, ministeria adsunt. Omnia ista habet dives:
quo vult it, laborem non patitur. Angelus ubi voluerit, ibi erit: nec dicit: Iunge; nec dicit: Sterne;
quod cum superbia dicunt divites, et tumescere inde volunt, quia habent quibus dicant, Iunge et
Sterne. Infelix, verba ista sunt infirmitatis, non facultatis. Non ergo indigebimus: et ideo beati
erimus. Pleni enim erimus, sed Deo nostro: et omnia quae hic pro magno desideramus, ipse nobis
erit. Pro magno cibum hic quaeris: Deus tibi cibus erit. Amplexum carnis hic quaeris: Mihi autem
adhaerere Deo, bonum est 19. Divitias hic quaeris: quomodo tibi deerunt omnia, quando illum
habebis qui fecit omnia? Et ut verbis Apostoli te faciam securum, de illa vita hoc dixit: Ut sit Deus
omnia in omnibus 20.

116 SERMO 255/A
IN DIEBUS PASCHALIBUS
DE ALLELUIA

De Alleluia.
1. Decet nos quantas possumus laudes dicere Creatori nostro. Cum enim, dilectissimi fratres,
Dominum laudamus, nobis ipsis aliquid conferimus, dum nos in eius amorem extendimus.
Cantavimus enim: Alleluia. Alleluia canticum est novum.

Sinite vos ab Ecclesia matre nutriri.
2. Homo novus cantat canticum novum. Cantavimus nos: cantastis et vos, infantes, qui nuper ab
ipso innovati estis; et nos vobiscum cantavimus, quia eodem pretio redempti sumus. Quod exigit
caritas fraterna admoneam vos, non solum vos, sed etiam eos qui audiunt admoneo tamquam
fratres et filios; fratres, quia una nos genuit Ecclesia mater; filios quia per Evangelium ego vos
genui 1. Bene vivite, dilectissimi filii, ut bonas causas de tanto sacramento suscepto habere possitis.
Corrigantur vitia, componantur mores, suscipiantur virtutes; assit unicuique vestrum pietas,
sanctitas, castitas, humilitas, sobrietas; ut tales fructus offerentes Deo, delectetur in vobis, et vos in
illo. Gaudeamus et nos de profectu spei vestrae, videntes in vobis fructus mercedis spei nostrae.
Diligite Dominum, quia diligit vos; frequentate hanc matrem, quae genuit vos. Videte quid vobis
contulerit haec mater, ut creaturam coniungeret Creatori, servos faceret filios Dei, mancipia diaboli
faceret fratres Christi. His tantis eius beneficiis non eritis ingrati, si ei dignum obsequium vestrae
praesentiae exhibueritis. Neque potent quispiam propitium habere Deum Patrem, qui Ecclesiam
contempserit matrem. Haec ergo sancta et spiritalis mater quotidie vobis spiritales escas
praeparat, per quas non corpora sed animas vestras reficiat. Panem vobis caelestem largitur,
calicem vobis salutarem propinat; non vult quemquam filiorum suorum tali fame laborare. Agite pro
vobis, dilectissimi, non deserere tantam matrem; ut saturemini ab ubertate domus eius, et torrente
deliciarum suarum 2 potari vos faciat, assignetque Deo Patri dignos filios, quos pie nutriendos ad
aeternam vitam incolumes liberosque perducat.

117 SERMO 256
155

