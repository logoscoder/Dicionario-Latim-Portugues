Oportebat autem ut erigerentur aliquantum, et iam inciperent eum spiritaliter cogitare, tamquam
Verbum Patris, Deum apud Deum, per quem facta sunt omnia 5: et non eos sinebat caro, quam
videbant. Proderat ergo illis confirmari in fide per conversationem eius secum quadraginta diebus:
sed plus proderat eis, ut se ab oculis eorum subtraheret; et qui in terra tamquam frater conversatus
fuerat, de coelo tamquam Dominus subveniret; discerentque illum cogitare secundum Deum. Hoc
enim evangelista Ioannes sonuit: si quis advertat, si quis intellegat. Ait enim Dominus: Non turbetur
cor vestrum 6. Si me diligeretis, inquit, gauderetis, quia vado ad Patrem; quoniam Pater maior me
est 7. Et alio loco, dicit: Ego et Pater unum sumus 8. Tantamque sibi aequalitatem vindicat, non
rapina, sed natura 9, ut hoc diceret cuidam discipulo dicenti sibi: Domine, ostende nobis Patrem, et
sufficit nobis 10: et ille: Philippe, tanto tempore vobiscum sum, et Patrem nescitis? Qui me vidit,
vidit et Patrem 11. Quid est: Qui me vidit? Si secundum oculos carnis, viderunt et qui crucifixerunt.
Quid est ergo: Qui me vidit; nisi, qui intellexit, qui oculo cordis vidit. Quomodo enim sunt aures
interiores, quas quaerebat Dominus, cum diceret: Qui habet aures, audiat 12, cum ante illum nullus
surdus staret: sic est etiam aspectus interior cordis, quo si quis viderat Dominum, viderat Patrem;
quia aequalis est Patri.

Filius Dei misericordia ad mortem usque infirmatus.
3. Audi Apostolum volentem nobis commendare misericordiam ipsius, quia propter nos infirmatus
est, ut sub alis suis pullos colligeret 13, docens alios etiam discipulos, ut et ipsi compaterentur
infirmitati infirmorum, qui ad aliquam firmitatem de infirmitate communi ascendissent; cum ille de
coelesti firmitate ad infirmitatem nostram descenderit: ait illis: Hoc sentite in vobis, quod et in
Christo Iesu. Dignamini, inquit, imitari Filium Dei per compassionem cum parvulis. Qui cum in forma
Dei esset. Iam dicendo, in forma Dei esset, aequalem ostendit Deo. Non enim forma minor est
quam ille cuius forma est. Si enim minor est, forma non est. Tamen ne aliquis dubitaret, adiecit, et
posuit ipsum Verbum, unde ora sacrilegis clauderet: Qui cum in forma Dei esset, inquit, non
rapinam arbitratus est esse aequalis Deo. Quid est, fratres carissimi, quod ait Apostolus: Non
rapinam arbitratus est? Quia naturaliter aequalis. Cui ergo erat rapina aequalitas Dei? Primo
homini, cui dictum est: Gustate, et eritis sicut dii 14. Voluit per rapinam tendere se ad aequalitatem,
et per poenam perdidit immortalitatem. Ille enim cui rapina non erat, non rapinam arbitratus est
esse aequalis Deo. Si ergo non rapina; natura, integra societas et summa ipsa comparatio. Sed quid
fecit? Semetipsum, ait, exinanivit, formam servi accipiens; in similitudinem hominum factus, et
habitu inventus ut homo: humiliavit se, factus obediens usque ad mortem, mortem autem crucis 15.
Parum erat dicere mortem, et genus mortis ostendit. Quare et genus mortis? Quia multi ad mortem
sunt parati: multi enim dicunt: Non timeo mori, sed vellem in lectulo meo mori, circumdatus filiis,
nepotibus, lacrymis uxoris. Mortem quidem videntur isti non recusare, sed eligendo genus mortis,
de timore puniuntur. Ille autem elegit genus mortis, sed quod est deterius omnibus. Quomodo sibi
eligunt homines melius genus mortis, sic ipse deterius elegit, hoc quod exsecrabile erat omnibus
Iudaeis. Non enim timuit mori per falsos testes, per sententiam iudicis, qui veniet iudicare vivos et
mortuos: non timuit mori per ignominiam crucis, ut omnes credentes ab omni ignominia liberaret.
Ergo factus obediens usque ad mortem, mortem autem crucis: tamen naturaliter aequalis Deo;
fortis in virtute maiestatis, infirmus compassione humanitatis: fortis, ut faceret omnia; infirmus, ut
reficeret omnia.

Cur Christus abire vult carne.
4. Quod ergo ait Ioannes attendite: Si diligeretis me, gauderetis, quia vado ad Patrem; quoniam
Pater maior me est 16. Quomodo aequalis, sicut dicit Apostolus? Sicut ipse Dominus: Ego et Pater
unum sumus 17. Et alio loco: Qui me vidit, vidit et Patrem 18. Quomodo hic: Quia Pater maior me
est? Vox ista, fratres, quantum Dominus aspirat advertere, quodam modo exprobrantis fuit et
consolantis. Fixi enim erant in homine, et Deum cogitare non poterant. Tunc enim cogitarent Deum,
si ab illis et ab eorum oculis homo auferretur, ut amputata familiaritate quae cum carne erat facta,
discerent vel absente carne divinitatem cogitare. Ergo hoc eis ait: Si me diligeretis, gauderetis, quia
eo ad Patrem 19. Quare? Ut cum eo ad Patrem, possitis me cogitare aequalem Patri. Propterea enim
maior me est: adhuc cum videtis me in carne, adhuc maior me est Pater. Videte si suscepistis: non
enim noverant nisi hominem cogitare. Hoc dico aliquanto planius, propter fratres nostros tardiores:
qui autem intellexerunt, ferant tarditatem caeterorum et imitentur ipsum Dominum, qui cum in
forma Dei esset, humiliavit se, factus obediens usque ad mortem 20. Si me diligeretis, quid est hoc?
Si me diligeretis, gauderetis, quia eo ad Patrem 21. Si me diligeretis, quid aliud est, quam, non me
diligitis? Quid ergo diligitis? Carnem quam videtis. Ipsam enim non vultis ab oculis discedere. Si
autem me diligeretis; quid est, me? In principio erat Verbum, et Verbum erat apud Deum, et Deus
erat Verbum 22: quod ait ipse Ioannes. Si ergo sic me diligeretis, quomodo per me facta sunt
omnia 23, gauderetis, quoniam vado ad Patrem. Quare? Quoniam Pater maior me est. Adhuc cum

176

