tali debito alienus est. Quod enim debeo, fratres, in nomine Domini redditurus sum. Sed fateor
vobis, non officio segnibus, sed exigentibus reddo.

121 SERMO 260
HABITUS EODEM DIE IN ECCLESIA LEONTIANA

DE MONITIS BAPTIZATORUM
Quod in vobis renatum est, male vivendo ne suffocaveritis.
1. Ne moras faciamus, acturi multa, regeneratis in Baptismo, qui hodie miscendi sunt populo,
brevis, sed gravis sermo reddendus est. Vos qui baptizati estis, et hodie completis sacramentum
octavarum vestrarum, breviter accipite et intellegite translatam fuisse figuram circumcisionis
carnis, ad circumcisionem cordis. Die octavo circumciduntur carne secundum veterem Legem 1: et
hoc propter Dominum Christum, qui post diem septimum sabbatorum octavo Dominico resurrexit.
Cultellis petrinis iussum est circumcidi 2: Petra erat Christus 3. Infantes appellamini, quoniam
regenerati estis, et novam vitam ingressi estis, et ad vitam aeternam renati estis, si hoc quod in
vobis renatum est, male vivendo non suffocetis. Reddendi estis populis, miscendi estis plebi
fidelium: cavete ne imitemini malos fideles, imo falsos fideles; quasi confitendo fideles, sed male
vivendo infideles. Videte, quia testificor vobis coram Deo et Angelis eius: castitatem servate, sive
coniugalem, sive omnimodae continentiae. Quisque quod vovit reddat. Qui non habetis uxores, licet
vobis ducere uxores, sed quarum mariti non vivunt. Feminae quae non habent viros, licet eis
nubere, sed eis viris quorum uxores non vivunt. Qui habetis uxores, nihil mali faciatis praeter
uxores. Reddite quod exigitis. Fides vobis debetur, fidem debetis. Fidem debet maritus uxori, uxor
marito; ambo Deo. Quicumque continentiam vovistis, reddite quod vovistis: quia non exigeretur, si
non vovissetis. Quod potuit licere, non licet: non quia nuptiae damnantur, sed qui retro respicit
damnatur 4. Cavete a fraudibus in negotiis vestris. Cavete a mendaciis et periuriis. Cavete a
verbositate et luxuria. Quaecumque non vultis fieri vobis, nolite facere aliis 5, et hominibus et Deo.
Quid vos onerem? Haec agite, et Deus pacis erit vobiscum 6.

122 SERMO 260/A
IN OCTAVIS PASCHAE - AD INFANTES

Nova vita incipit in sacramento, perficietur in caelo.
1. Sermo mihi est ad vos, modo nati infantes, parvuli in Christo, nova proles Ecclesiae, gratia patris,
fecunditas matris, germen pium, examen novellum, flos nostri honoris et fructus laboris, gaudium
et corona mea, omnes qui statis in Domino 1. Apostolicis verbis vos alloquor: Ecce nox praecessit,
dies autem appropinquavit; abicite opera tenebrarum, et induite vos arma lucis; sicut in die
honeste ambulate: non comisationibus et ebrietatibus, non cubilibus et impudicitiis, non
contentione et aemulatione; sed induite Dominum Iesum Christum, et carnis providentiam ne
feceritis in concupiscentiis 2, ut et vita induatis, quem sacramento induistis. Quotquot enim in
Christo baptizati estis, Christum induistis. Non est Iudaeus et Graecus, non est servus neque liber,
non est masculus aut femina; omnes enim vos unum estis in Christo Iesu 3. Hoc habet ipsa vis
sacramenti: sacramentum enim est vitae novae, quae in hoc tempore incipit a remissione
praeteritorum omnium peccatorum, perficietur autem in resurrectione mortuorum. Consepulti enim
estis Christo per baptismum in mortem, ut, quemadmodum surrexit Christus a mortuis, sic et vos in
novitate vitae ambuletis 4. Ambulatis autem nunc per fidem, quam diu in hoc mortali corpore
peregrinamini a Domino 5; sed via vobis certa ipse, ad quem tenditis, factus est Christus Iesus
secundum hominem, quod pro nobis fieri dignatus est. Servavit enim multam dulcedinem
timentibus se 6, aperturus et perfecturus eam sperantibus in se, cum id quod nunc in spe
accepimus etiam in re acceperimus. Filii enim Dei sumus, et nondum apparuit quod erimus. Scimus
quia, cum apparuerit, similes ei erimus, quoniam videbimus eum sicuti est 7. Hoc in Evangelio ipse
promisit: Qui diligit me, inquit, mandata mea custodit. Et qui diligit me, diligetur a Patre meo, et
ego diligam illum, et ostendam me ipsum illi 8. Utique videbant eum, quibus loquebatur, sed in
forma servi, qua maior est Pater, non in forma Dei, qua aequalis est Patri. Hanc ostendebat
timentibus, illam servabat sperantibus; in hac peregrinantibus apparebat, ad illam cohabitaturos
vocabat; hanc eis ambulantibus substernebat, illam pervenientibus promittebat.

162

