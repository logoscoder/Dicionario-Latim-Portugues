ipsa carne mortali aliquid ille necessitate, sed omnia voluntate perpessus est; recte creditur etiam
significare aliquid voluisse in singulis quibusque factis, quae circa eius passionem gesta atque
conscripta sunt.

Christus crucem suam portat.
2. Ac primum, quod traditus ut crucifigeretur crucem suam ipse portavit 1; continentiae signum
dedit, et demonstravit praecedens, quid facere debeat qui eum sequi voluerit. Hoc etiam verbo
commonuit, ubi ait: Qui diligit me, tollat crucem suam, et sequatur me 2. Tollit enim quodam modo
crucem suam, qui regit mortalitatem suam.

Calvariae locus.
3. Quod in loco Calvariae crucifixus est 3; significavit in passione sua remissionem omnium
peccatorum, de quibus in Psalmo dicitur: Multiplicatae sunt iniquitates meae super capillos capitis
mei 4.

Duo latrones
4. Quod duo cum illo ab utroque latere crucifixi sunt 5; ostendit alios sibi dextros, alios sinistros
esse passuros: dextros, de quibus dicitur: Beati qui persecutionem patiuntur propter iustitiam 6;
sinistros autem, de quibus dicitur: Et si tradidero corpus meum, ut ardeam, caritatem autem non
habuero, nihil mihi prodest 7.

Titulus.
5. Quod titulus est positus super eius crucem, in quo scriptum erat: Rex Iudaeorum 8, illud ostendit,
quia nec occidendo efficere potuerunt, ut eum regem non haberent, qui eis manifestissime
eminentissima potestate secundum sua opera redditurus est. Unde in Psalmo canitur: Ego autem
constitutus sum rex ab eo super Sion montem sanctum eius 9.

Tribus linguis conscriptus.
6. Quod tribus linguis titulus conscriptus erat, hebraea, graeca, et latina 10; non solum Iudaeis, sed
etiam Gentibus eum regnaturum fuisse declaratum est. Proinde in eodem psalmo cum dixisset: Ego
autem constitutus sum rex super Sion montem sanctum eius, ubi scilicet hebraea lingua regnavit;
continuo tamquam graeca, latinaque subiungens: Dominus, inquit, dixit ad me: Filius meus es tu,
ego hodie genui te: pete a me, et dabo tibi gentes haereditatem tuam, et possessionem tuam fines
terrae 11. Non quia graeca et latina solae sunt gentium linguae: sed quia ipsae maxime excellunt,
graeca, propter studium litterarum; latina, propter peritiam Romanorum. Quamvis in illis tribus
linguis Christo subiuganda universitas gentium omnium monstraretur: non tamen illic scriptum est
et Rex Gentium, sed tantummodo Iudaeorum; ut commendaretur origo seminis, in proprietate
nominis. Lex enim a Sion prodiet, dictum est, et verbum Domini ab Ierusalem 12. Nam qui sunt qui
dicunt in Psalmo: Subiecit plebes nobis, et Gentes sub pedibus nostris 13; nisi de quibus dicit
Apostolus: Si enim spiritalibus eorum communicaverunt Gentes, debent et in carnalibus ministrare
eis 14?

Rex Iudaeorum, quamvis et Gentium.
7. Quod suggesserunt principes Iudaeorum, Pilato, ne absolute scriberet quod sit rex Iudaeorum,
sed quod ipse regem se dixerit Iudaeorum 15; ramis illis fractis ita Pilatus inserendum figurabat
oleastrum 16: quia homo erat ex Gentibus, Gentium scribens confessionem, de quibus merito ipse
Dominus dixit: Auferetur a vobis regnum, et dabitur genti facienti iustitiam 17. Nec ideo tamen, non
est rex ille Iudaeorum. Radix enim portat oleastrum, non oleaster radicem 18. Et quamvis illi rami
per infidelitatem fracti sint; non ideo Deus repulit plebem suam, quam praesciit. Et ego, inquit:
Israelita sum 19. Et quamvis filii regni, qui noluerunt Dei Filium regnare sibi, eant in tenebras
exteriores; tamen multi ab Oriente et Occidente venient, et recumbent, non cum Platone et
Cicerone, sed cum Abraham et Isaac et Iacob in regno coelorum 20. Pilatus quidem regem
Iudaeorum scripsit, non regem Graecorum aut Latinorum; quamvis Gentibus regnaturum. Et quod

55

