bonos et malos, in isto regno coelorum, id est, in Ecclesia huius temporis minimus vocatur ille qui
docet bona, et agit mala: quia ibi est et ipse. Non enim non est ibi: ibi est in regno coelorum, id est,
in Ecclesia, qualis est isto tempore. Docet bona, agit mala: necessarius est, mercenarius est. Amen
dico vobis, ait, perceperunt mercedem suam 11. Prodest aliquid. Nam si nihil prodessent, qui bona
docent et male vivunt, non diceret ipse Dominus suo populo: Scribae et Pharisaei cathedram Moysi
sedent: quae dicunt, facite; quae autem faciunt, facere nolite. Quare? Dicunt enim, et non
faciunt 12.

Praesens vita in operatione, altera in quiete.
5. 4. Intendat ergo Caritas vestra: volo enim exponere qui sunt pisces magni. Qui solverit, inquit,
unum de mandatis istis minimis, minimus vocabitur in regno coelorum. Ibi erit, sed minimus. Qui
autem fecerit, et sic docuerit, magnus vocabitur in regno coelorum 13. Ecce sunt illi pisces magni,
ad dexteram capti. Qui fecerit, et sic docuerit: bona fecerit, bona docuerit; non sibi loquenti male
vivendo contradixerit, cum malae vitae testem habeat linguam bonam. Qui ergo fecerit, et sic
docuerit, magnus vocabitur in regno coelorum. Et sequitur: Dico enim vobis, quia nisi abundaverit
iustitia vestra super Scribarum et Pharisaeorum, non intrabitis in regnum coelorum 14. Modo
quomodo intellegis regnum coelorum? Illud unde dicitur dextris: Venite, benedicti Patris mei,
percipite regnum 15. Nisi abundaverit iustitia vestra plus quam Scribarum et Pharisaeorum. Quid
est, plus quam Scribarum et Pharisaeorum? Respice Scribas illos et Pharisaeos, qui cathedram
Moysi sedent, de quibus dictum est: Quae dicunt, facite; quae faciunt, facere nolite: dicunt enim, et
non faciunt. Ergo iustitia Pharisaeorum est, dicere et non facere. Abundet iustitia vestra super
Scribarum et Pharisaeorum, ut et bona dicatis, et bene vivatis.

Lex nisi Deus adiuvet non impletur.
6. 5. Iam ergo de numero centum quinquaginta trium piscium quid opus est eadem retexere?
Nostis illa. A decem et septem nascitur numerus crescens. Incipe ab uno, perveni ad decem et
septem, ut omnes addas: id est, unum addas ad duos, et fiant tres; addas tres, et fiant sex; addas
quatuor, et fiant decem. Sic omnes adde usque ad decem et septem, et pervenis ad centum
quinquaginta tres. Tota ergo intentio nostra esse non debet, nisi quid sibi volunt decem et septem:
ibi est enim fundamentum centum quinquaginta trium. Quid sibi volunt decem et septem? In lege
agnosce decem. Decem praecepta data sunt prima: Decalogus dicitur scriptus in tabulis digito
Dei 16. In decem agnosce Legem, in septem agnosce Spiritum Sanctum. Septenario enim numero
commendatur Spiritus Sanctus 17. Ideo non nominatur in Lege sanctificatio, nisi septimo die. Fecit
Deus lucem: non dictum est, Sanctificavit eam. Fecit firmamentum: non dictum est, Sanctificavit
firmamentum. Discrevit mare a terra, iussit germinare terram: non dictum est, Sanctificavit. Fecit
lunam et sidera: non dictum est, Sanctificavit. Iussit animalia procedere de aquis natantia et
volantia: non dictum est, Sanctificavit. Iussit de terra exire animalia quadrupedia et omnia repentia:
non dictum est, Sanctificavit. Fecit ipsum hominem: non dictum est: Sanctificavit 18.

Deus luctam in homine etiam renato existentem placat.
7. 5. Ventum est ad septimum diem, ubi requievit; et ipsum sanctificavit 19. Per requiem suam Deus
sanctificavit requiem nostram. Ibi ergo erit sanctificatio nostra plena, ubi cum illo sine fine
requiescemus. Nam quare Deus requiesceret? Non enim operando fatigatus est. Tu si verbo facias,
non fatigaris; si iubeas, et continuo fiat, stas, integer manes. Pauca verba dixit, unde totum fecit, et
subito lassatus est?
7. 6. Ergo legem agnosce in decem; Spiritum Sanctum agnosce in septem. Iungatur Spiritus Legi.
Quia si acceperis Legem, et defuerit tibi adiutorium Spiritus, non imples quod legis, non imples
quod tibi iubetur: sed homo sub Lege insuper praevaricator tenetur. Accedat Spiritus, adiuvet; et fit
quod iubetur. Si desit Spiritus, littera occidit te. Quare littera occidit te? Quia praevaricatorem te
faciet. Nec potes te excusare de ignorantia, quia legem accepisti. Iam quod faceres didicisti,
ignorantia te non excusat, Spiritus te non adiuvat: ergo periisti. Sed quid ait apostolus Paulus:
Littera occidit, Spiritus autem vivificat 20? Unde Spiritus vivificat? Quia facit impleri litteram, ne
occidat. Isti sunt sancti, qui faciunt legem Dei ex dono Dei. Lex iubere potest, iuvare non potest.
Accedit adiutor Spiritus; et fit iussum Dei cum gaudio, cum delectatione. Nam multi faciunt ex
timore. Sed qui faciunt legem, timendo poenam, mallent non esse quod timerent. Qui autem faciunt
Legem amando iustitiam, gaudent et ibi, quia non habent inimicam.

142

