ille dies iam non habet vesperam, quia sine ullo incursu atque obnubilatione tristitiae, quae
plerumque de hominum malignorum permixta conversatione suffunditur, traicit sanctos in octavum
diem, hoc est beatitudinem sempiternam. Aliud est enim, inter ipsa adhuc tempora requiescere in
Domino, quod die septimo id est sabbato significatur; aliud autem, transcendere omnia tempora, et
in artificem temporum sine ullo iam fine componi, quod octavo significatur die, qui non volvendo
cum ceteris, aeternitatis indicium se habere declarat. Septem quippe istis continuis successionis
repetitione volventibus, omnium temporum circuitus peraguntur. Amici autem huius mundi non
significationibus horum dierum figurantur; non enim desiderant in septimo requiem sabbati
spiritalis, unde possit etiam eorum in octavam aeternitatem porrigi intentio; sed ipsis transitoriis
celebrationibus dediti, deserto creatore ad creaturam colendam labuntur, et impii fiunt. Unde
consequenter subiecit ille qui cantat pro octavo; et cum dixisset: Tu Domine servabis nos et
custodies nos a generatione hac in aeternum, adiunxit statim: In circuitu impii ambulant 13;
temporalibus scilicet rationibus subditi, aeternum sapere nescientes.

Ad exaltationem per viam humilitatis tendere debemus.
5. Et in his quidem diebus, in quibus quaedam significatio figuratur, idem invenitur octavus, qui
primus est. Nam ipse dicitur prima sabbati Dominicus dies; sed ipse primus secundo succedente
decedit. In illa revera, quam iste octavus primusque significat, et prima est aeternitas, quam in
origine primorum parentum peccando deserentes, in istam mortalitatem devenimus; et ultimam
quasi octavam, quam post resurrectionem novissima inimica morte destructa 14 repetimus, ut
corruptibile hoc induat incorruptionem, et mortale hoc induat immortalitatem 15; et rediens filius
recipiat stolam primam, quae illi post longinquae peregrinationis laborem, pastionemque
porcorum 16, et ceteras vitae mortalis aerumnas, et septenarios circulos temporum, eadem
novissima et tamquam octava reddatur. Non ergo immerito etiam ipse Dominus noster primo
eodemque octavo die Dominico, demonstrare dignatus est in carne sua etiam corporalis
resurrectionis exemplum; qui non iam moritur, et mors ei ultra non dominabitur 17. Ad quam eius
exaltationem per humilitatem tendere debemus. Nam eam proponens discipulis duobus
quaerentibus, et sedere uno ad suam dexteram, et altero ad sinistram desiderantibus, dixit:
Potestis bibere calicem, quem ego bibiturus sum? 18 Ut intellegerent, ad celsitudinem viam a
convalle plorationis 19 ordiendam; nec se dignos effici ad capiendum caeli fastigium, nisi prius non
dedignarentur crucis opprobrium.

Nostra mentis intentio in octavum, seu aeternum diem dirigatur.
6. Nam et ipse ultimus versus undecimi Psalmi, cuius pro octavo titulus praeminet, Domine
secundum altitudinem tuam multiplicasti filios hominum 20, eidem Domino Iesu Christo dictus
convenienter accipitur, qui in se, Filio Dei et filio hominis, filios Dei faciens filios hominum, eos in
hac terra paucos prae abundantia peccatorum, et tamquam grana in area prae multitudine paleae,
quae velut sola sit undique videtur, ipsos latentes et paene non apparentes in caelesti Hierusalem
multiplicat secundum altitudinem suam, vocans ea quae non sunt tamquam sint 21. Et de qua
altitudine? Quia caecitas ex parte in Israel facta est, ut plenitudo gentium intraret, et sic omnis
Israel salvus fieret 22; exclamatum est ab Apostolo dicente: O altitudo divitiarum sapientiae et
scientiae Dei! 23 Non ergo quaeramus ruinosas altitudines temporalium sublimitatum. Mortui enim
sumus, et vita nostra abscondita est cum Christo in Deo; cum Christus apparuerit vita nostra, tunc
et nos apparebimus cum ipso in gloria 24. Perseveret itaque intentio in octavum, ubi transacto omni
circuitu temporum ambulant impii 25. Quoniam conversatio nostra in spe praecedit in caelum 26,
vivamus cum Christo, in Christo, aequales angelis Dei, et participes illius aeternitatis effecti, qui
nostrae mortalitatis non recusavit particeps fieri. Nam sicut in octavis sacramentorum post septem
dies octavus est, ita in sacramento Pentecostes post septem septimanas, quas quadragesimo et
nono die concludimus, idem octavus additur, ut quinquaginta compleantur; unus in minore numero,
et idem unus in maiore. Aeternitas enim, cuius habet signum iste octavus dies, nec augeri nec
minui potest; et semper ibi hodie est, quoniam non aliquid alicui decedenti succedit. Et hodiernus
ille dies nec a fine inchoatur hesterni, nec ad principium crastini terminatur, sed semper hodiernus
est; quoniam omnia praeterita illo non occidente transierunt, et omnia futura illo non nascente
ventura sunt.

Bonis inhaerete et angustam viam vobis eligite.
7. Praeterita itaque obliviscentes, et in ea quae ante sunt vos extendentes, secundum intentionem
sequentes ad palmam supernae vocationis 27, fratres et filii carissimi, etiam cum sacramentorum
signacula posueritis, huius diei sempiterni spem semper in corde gestate; vestesque nitidas, per

166

