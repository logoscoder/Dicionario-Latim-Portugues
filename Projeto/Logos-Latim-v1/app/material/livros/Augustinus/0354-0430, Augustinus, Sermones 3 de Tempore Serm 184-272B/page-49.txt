36

SERMO 216

IN REDDITIONE SYMBOLI
AD COMPETENTES
Qui sint "competentes"
1. Rudimenta ministerii nostri, et vestri conceptus quo fidei incipitis utero generari coelesti gratia,
adiuvanda sunt ore: ut et noster vos sermo salubriter alloquatur, et nos vester conceptus utiliter
consoletur. Nos instruimus sermonibus, vos proficite moribus. Spargimus sermonem verbi, fructum
reddite fidei. Omnes secundum vocationem qua vocati sumus a Domino, in eius via semitaque
curramus; nullus retro respiciat. Veritas enim quae nec fallit nec fallere potest, aperte denuntiat:
Nemo ponens manum super aratrum, et respiciens retro, aptus erit regno coelorum 1. Hoc nempe
vos concupiscere, ad hoc ambire omnibus mentis vestrae conatibus, ipsum vestrum nomen, quod
competentes vocamini, ostendit. Quid enim aliud sunt competentes, quam "simul petentes"? Nam
quomodo condocentes, concurrentes, considentes, nihil aliud sonat, quam simul docentes, simul
currentes, simul sedentes; ita etiam Competentium vocabulum non aliunde quam de simul petendo
atque unum aliquid appetendo compositum est. Et quod illud est unum, quod petitis vel
concupiscitis, nisi quod quidam abiectis desideriis carnalibus et superatis terroribus saeculi clamat
intrepidus? Si consistant adversum me castra, non timebit cor meum; si exsurgat in me bellum, in
hoc ego sperabo. Et quae illa sit exprimens, adiunxit et dixit: Unam petii a Domino, hanc requiram;
ut inhabitem in domo Domini omnes dies vitae meae. Atque huius regionis et habitationis
beatitudinem explanans, connectit et exprimit: Ut contempler delectationem Domini, et protegar a
templo eius 2.

Renuntiandum saeculo et adhaerendum Christo.
2. Videtis, contirones mei, ad quam delectationem Domini venietis, cum delectationem saeculi
abicitis? Si despicitis mundum, habebitis cor mundum, et videbitis eum qui fecit mundum: et sicut
ille vicit 3, ita et vos in eius gratia vincetis hunc mundum. Quem profecto iam iamque superabitis
atque calcabitis, si non de vestris viribus, sed de Dei misericordissimi adiutorio praesumatis. Nolite
vos despicere, quia nondum apparuit quod eritis. Scitote autem, quoniam cum apparuerit, similes ei
eritis 4, dum apparuerit quod eritis. Scitote autem, quoniam videbitis eum, non qualis in temporis
plenitudine venit ad nos, sed qualis semper manens condidit nos. Exuite vos veterem hominem, ut
induamini novo 5. Pactum vobiscum Dominus inchoat. Vixistis saeculo, carni vos et sanguini
dedistis, imaginem hominis terreni portastis. Sicut ergo imaginem portastis eius qui de terra est, ita
etiam eius qui de coelo est ultra portate 6. Humanus sermo, quia ideo Verbum caro est factum, ut
sicut exhibuistis corpora vestra arma iniquitatis peccato, ita nunc exhibeatis membra vestra arma
iustitiae Deo 7. In perniciem adversus vos vester oppugnator vestris iaculis armabatur: in salutem
vestram adversus eum vicissim membris vestris vester protector armetur. Nihil vobis ille nocebit, si
membra vestra vobis auferentibus non tenebit. Iste vos iure derelinquet, si ab eo vestrum votum
voluntasque dissentiet.

Non abiecte de se sentiendum, sed in bono opere fructificandum.
3. Ecce cum auctione et mercatu fidei, regnum vobis coelorum venale proponitur: inspicite et
congerite vestrae conscientiae facultates, thesauros cordis vestri unanimiter congregate. Et tamen
gratis emitis, si gratam gratiam quae vobis offertur, agnoscitis. Nihil impenditis, et tamen magnum
est quod acquiritis. Non sitis viles vobis, quos cunctorum Creator et vester tam caros aestimat, ut
vobis quotidie Unigeniti sui pretiosissimum sanguinem fundat. Non sic eritis viles si pretiosum
distinguatis a vili; si non creaturae, sed Creatori serviatis; si vobis inferiora vestra non fuerint
dominata, ut immaculati a capitali magnoque peccato mundemini 8; si non in vobis semen verbi
Dei, quod etiam nunc spargit coelestis agricola in agro cordis vestri, aut tamquam in via indignorum
transitu conculcetur, aut tamquam inter petrosa durissimae conscientiae vestrae stoliditate iam
germinans comprimatur, aut inter spinas cupiditatum vestrarum perniciosis aculeis suffocetur. Si a
tam damnosae damnandaeque terrae sterilitate abhorreatis, fructifera vos profecto terra
uberrimaque suscipiet, et cum magno gaudio seminatori et complutori vestro multiplicatam centeni
reddetis ubertatem; aut si ad hoc impares forte fueritis, sexageni fructus usuras exsolvetis: quod si
nec ad hoc occurretis, non erit vester ingratus etiam trigeni proventus 9; quia coelestibus omnes
horreis excipientur, omnes in aeterna requie recondentur. De omnium fructibus coelestis panis ille

49

