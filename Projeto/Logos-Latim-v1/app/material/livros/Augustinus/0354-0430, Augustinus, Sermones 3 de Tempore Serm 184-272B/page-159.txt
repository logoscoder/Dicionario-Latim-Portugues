Incredulus Thomas dies a Domino factus est.
3. Numquid non homo erat Thomas, unus de discipulis quasi homo de turba? Dicebant ei
condiscipuli eius: Vidimus Dominum. Et dicebat ipse: Nisi tetigero, nisi digitum misero in latus eius,
non credam 11. Evangelistae tibi annuntiant et non credis? Ipsis credidit mundus et non credit
discipulus. De ipsis dictum est: In omnem terram exiit sonus eorum et in fines orbis terrae verba
eorum 12. Exeunt verba eorum, perveniunt usque in fines terrae, credit totus mundus, annuntiant
omnes uni et non credit. Nondum erat dies quem fecerat Dominus. Adhuc tenebrae erant in abysso;
in profunditate cordis humani, tenebrae ibi erant. Veniat ille, caput diei huius veniat et dicat
patiens, mitis, non iratus quia medicus: Veni, inquit, veni, tange hoc et crede. Dixisti: Nisi tetigero,
nisi digitum misero, non credam. Veni, tange, mitte digitum, et noli esse incredulus sed fidelis 13.
Veni, mitte digitum. Sciebam vulnera tua, servavi tibi cicatricem meam. Sed plane mittens manum
suam complevit fidem. Quae est enim fidei plenitudo? Ut non credatur Christus tantum homo nec
credatur Christus tantummodo Deus, sed homo et Deus. Ipsa est fidei plenitudo, quia Verbum caro
factum est et habitavit in nobis 14. Ergo iste discipulus oblatis sibi tangendis cicatricibus et membris
Salvatoris sui, at ubi tetigit exclamavit: Dominus meus et Deus meus 15. Hominem tetigit, Deum
cognovit et tetigit carnem, respexit ad Verbum, quia Verbum caro factum est et habitavit in nobis.
Verbum hoc <passum est> carnem suam suspendi in ligno; Verbum hoc passum est in carne sua
clavos figi; Verbum hoc passum est carnem suam lancea transforari; Verbum hoc passum est
carnem suam in sepulchro poni; Verbum hoc resuscitavit carnem suam, obtulit aspectibus
discipulorum videndam, praebuit manibus contrectandam. Tangunt, exclamant: Dominus meus et
Deus meus. Iste est dies quem fecit Dominus 16.

120 SERMO 259
IN DIE DOMINICO OCTAVARUM PASCHAE

Pariter credamus et simul videbimus.
1. Hodiernus dies magno sacramento perpetuae felicitatis est nobis. Non enim sicut iste dies
transiturus est, sic transitura est et vita quam dies iste significat. Itaque, fratres, exhortamur et
obsecramus vos in nomine Domini nostri Iesu Christi, per quem nobis peccata dimissa sunt, qui
voluit pretium nostrum esse sanguinem suum, qui nos indignos qui vel servi eius diceremur, fratres
facere dignatus est, ut omnis intentio vestra, quare christiani estis, et nomen eius in fronte et in
corde portatis, non dirigatur nisi ad illam vitam, quae nobis cum Angelis est futura: ubi perpetua
quies, sempiterna laetitia, indeficiens beatitudo, nulla perturbatio, nulla tristitia, nulla mors. Quam
vitam nosse non possunt, nisi qui experiuntur: experiri autem non poterunt, nisi qui credunt. Si
enim exigatis ut quod vobis promittit Deus, demonstremus vobis, non possumus. Sed audistis
quomodo conclusit Evangelium Ioannis: Beati qui non vident, et credunt 1. Et videre vultis, et ego.
Pariter credamus, et simul videbimus. Non simus duri adversus verbum Dei. Numquid enim, fratres,
dignum est ut Christus descendat modo de coelo, et cicatrices suas nobis ostendat? Ideo illi
incredulo 2 ostendere dignatus est, ut obiurgaret dubios, et instrueret credituros.

De Ecclesiae vicissitudinibus nunc temporibus et in saeculi fine.
2. Octavus ergo iste dies in fine saeculi novam vitam significat: septimus quietem futuram
sanctorum in hac terra. Regnabit enim Dominus in terra cum sanctis suis, sicut dicunt Scripturae, et
habebit hic Ecclesiam, quo nullus malus intrabit, separatam atque purgatam ab omni contagione
nequitiae; quam significant centum quinquaginta tres illi pisces 3, de quibus iam, quantum memini,
aliquando tractavimus. Nam Ecclesia hic primo apparebit in magna claritate et dignitate et iustitia.
Non ibi libebit decipere, non mentiri, non sub ovis pelle lupum latere. Veniet enim Dominus, sicut
scriptum est, et illuminabit abscondita tenebrarum et manifestabit cogitationes cordium: et tunc
laus erit unicuique a Deo 4. Iniqui ergo non ibi erunt: iam enim separabuntur. Tunc tamquam massa
purgata apparebit, veluti in area, multitudo sanctorum, et sic mittetur in horreum coeleste
immortalitatis. Sicut enim frumentum prius ubi trituratur, ibi purgatur; et locus ubi frumenta
pertulerunt trituram, ut a palea mundarentur, decoratur dignitate massae purgatae. Videmus
quippe in area post ventilationem, acervum palearum ex una parte, et acervum frumenti ex alia.
Quo autem palea destinata sit, novimus; et quemadmodum agricolis faciant frumenta laetitiam.
Quomodo ergo apparet in area prius frumentum a palea separatum, et cum gaudium fecerit post
tantos labores inspecta illa congeries, quae latebat in palea, quae non videbatur, quando
triturabatur; deinde in horreum mittitur, atque in secreto servatur: sic in isto saeculo, videtis
quomodo trituratur haec area, sed palea frumento ita permixta est, ut difficile discernatur: quia

159

