boni et mali, sine differentia missa sunt retia; ut caperentur pisces significantes mixturam bonorum
et malorum. Deinde et hoc ibi scriptum est, quia tantum ceperunt piscium, ut duae naviculae
impletae mergerentur, hoc est, ad submersionem premerentur 3. Non enim submersa sunt illa duo
navigia, sed periclitata. Unde periclitata? Multitudine piscium. Significatum est hinc, quia per
multitudinem quam collectura erat Ecclesia, periclitatura erat disciplina. Et hoc adiunctum est in illa
piscatione, atque narratur, quia et retia prae multitudine piscium disrupta sunt. Disrupta retia quid
significaverunt, nisi futura schismata? Tria ergo ista in illa piscatione significata sunt: mixtura
bonorum et malorum, pressura turbarum, separationes haereticorum. Mixtura bonorum et
malorum; quia nec in dexteram, nec in sinistram missa sunt retia: pressura turbarum; quia tantum
captum est, ut naviculae premerentur: separationes haereticorum; quia tanta fuerat multitudo, ut
retia rumperentur.

Plerique nunc ad Ecclesiam pertinentes a Dei regno excludentur.
2. 2. Respicite nunc ad piscationem istam, quae hodie recitata est. Facta est enim post
resurrectionem Domini, ut significaret talem futuram Ecclesiam post nostram resurrectionem.
Mittite, inquit, rete in dexteram partem 4. Discretus est ergo numerus eorum qui ad dexteram
stabunt. Meministis enim Dominum dixisse venturum se esse cum Angelis suis, et quod
congregabuntur ante eum omnes gentes; et dividet eas, sicut pastor dividit oves ab haedis: oves
ponet ad dexteram, haedos ad sinistram. Ovibus dicturus est: Venite, percipite regnum: haedis
dicturus est: Ite in ignem aeternum 5. Mittite in dexteram. Tamquam diceret: Iam resurrexi,
Ecclesiam volo significare, quae erit in resurrectione mortuorum. Mittite in dexteram. Missa sunt
retia in dexteram: nec poterant ea levare prae multitudine piscium. Et ibi dicta est multitudo: sed
hic certus numerus, et multitudo, et magnitudo: ibi autem non est dictus numerus. Modo enim
antequam veniat resurrectio, et separentur boni a malis, illud impletur quod ait propheta:
Annuntiavi, et locutus sum. Quid est: Annuntiavi, et locutus sum? Retia misi. Et quid? Multiplicati
sunt super numerum 6. Est numerus, sunt super numerum. Numerus ad sanctos pertinet, qui sunt
regnaturi cum Christo. Super numerum modo in Ecclesiam intrare possunt, in regnum coelorum non
possunt.

Venturus est finis dextrorum, malo sinistrorum.
3. 2. Quare admoneo, ut eripiatis vos de praesenti saeculo malo. Quare admoneo, ut qui vultis
vivere, non imitemini malos christianos. Non dicatis: Quare? ille non fidelis est, et inebriatur?
Quare? ille non fidelis est, et concubinas habet? Quare? ille non fidelis est, et quotidie fraudes facit?
Quare? ille non fidelis est, et mathematicos consulit? Modo enim qui volueritis esse grana, tunc
inveniemini in massa. Qui autem volueritis palea esse, inveniemini in magno acervo, sed magno
igne incendendo.
3. 3. Quid ergo? Adduxerunt, inquit, retia ad littus. Petrus attraxit retia ad littus: modo cum
Evangelium legeretur, audistis. Ubi audis littus, intellege finem maris: ubi audis finem maris,
intellege saeculi finem. In illa piscatione non ad littus attracta sunt retia: sed ipsi pisces qui capti
sunt, in naviculas fusi sunt. Hic autem traxerunt ad littus. Spera finem saeculi. Venturus est finis;
bono dextrorum, malo sinistrorum. Et quot pisces? Attraxerunt, inquit, retia habentia pisces centum
quinquaginta tres. Et adiecit Evangelista rem necessariam: Et cum tanti, id est, tam magni essent,
non est scissum rete 7. Magni erunt, sed haereses non erunt: et ideo magis haereses non erunt,
quia magni erunt. Qui sunt magni? Lege verba ipsius Domini in Evangelio, et invenies magnos. Ait
enim quodam loco: Non veni Legem et Prophetas solvere, sed adimplere 8.

Nostra iustitia Phariseorum iustitiam superet.
4. 3. Amen enim dico vobis, quoniam quicumque solverit unum de mandatis istis minimis, et
docuerit: solverit et docuerit sic; solverit male vivendo, et docuerit bona docendo: minimus
vocabitur in regno coelorum 9. Sed in quo regno coelorum? In Ecclesia quae modo est; quia et ipsa
vocatur regnum coelorum. Nam si non vocaretur regnum coelorum et ista Ecclesia, quae colligit
bonos et malos, non diceret ipse Dominus in parabola loquens: Simile est regnum coelorum
sagenae missae in mare, quae congregat omnia genera piscium. Sed ecce quid sequitur? Simile est
regnum coelorum sagenae missae in mare. Sagenae, retia sunt: congregat omnia genera piscium.
Sed quid? Trahunt illa ad littus. Hoc in parabola Dominus dicit. Et cum traxerint ad littus, sedent, et
colligunt bonos et mittunt in vascula, malos autem proiciunt. Et exposuit quod proposuit. Quid enim
ait? Sic erit in consummatione saeculi. Intellexistis littus? Veniunt, inquit: Angeli, et colligunt malos
de medio iustorum, et mittunt in caminum ignis ardentis: ibi erit fletus et stridor dentium 10. Tamen
regnum coelorum est appellata Ecclesia. Et quando quidem mare habet pisces simul natantes et

141

