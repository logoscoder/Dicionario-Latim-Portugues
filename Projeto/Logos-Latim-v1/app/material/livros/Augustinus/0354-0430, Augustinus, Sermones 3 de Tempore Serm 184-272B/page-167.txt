quas in novitate vitae vestrae lucidum germen in memoria vobis tamquam verbo visibili scribitur,
ita mutate, ut illud quod indicant non mutetis, fidei luce et veritatis effulgens; nullisque morum
perversorum sordibus maculetur: ut in illo die non nudi inveniamini 28, et a gloria fidei in gloriam
speciei sine ulla difficultate transeatis. Cum autem, quod hodierno die sollemniter geritur, ex istis
cancellis, quibus vos a ceteris distinguebat spiritalis infantia, populo permixti fueritis, bonis
inhaerete; et mementote quia pervertunt mores bonos colloquia prava; sobrii estote, iusti, et nolite
peccare 29. Desponsavi enim vos uni viro virginem castam exhibere Christo; et timeo ne sicut
serpens Evam seduxit astutia sua, sic et vestri sensus corrumpantur a castitate Dei, quae est in
Christo 30. Amicitia quae est huius mundi adulterat animas, et fornicare facit ab uno et vero et
legitimo coniuge 31, a quo anulum Sancti Spiritus accepistis. Cavete viam latam, quae ducit ad
interitum, et multi sunt qui ambulant per eam 32; nolite deficere in angusta via, cuius finis est
aeterna latitudo. Et si quando, quod de humana vita huius saeculi fluctibus necesse est contingat,
in temptationes varias incideritis 33, multorumque hominum iniquitatibus circumlatrati fueritis, cum
perseverantia fidei et gaudio spei et ardore caritatis cantate pro octavo, et dicite: Salvum me fac
Domine quoniam defecit sanctus; quoniam diminutae sunt veritates a filiis hominum; vana locutus
est unusquisque ad proximum suum 34.

Filii hominis per Christum Dei filii efficiuntur.
8. Vos autem, filii hominis, iam facti fili Dei, quo usque graves corde? 35 Nolite diligere vanitatem et
quaerere mendacium, et nullum locum dabitis diabolo 36. Nec unusquisque vestrum, cum inter
tumultus temptationum et scandalorum inconcussus haeserit Christo, et verbum Dei amplexus
immobilis steterit, se solum granum esse arbitretur, quia undique palea circumvallatus non videt
consortes horrei sui. Respiciat, illis etiam temporibus, antequam fusus esset in terra sanguis Christi,
pretium orbis terrarum, Elia sancto dicente: Ego relictus sum solus; fuisse responsum: Reliqui mihi
septem milia virorum, qui non curvaverunt genua ante Baal 37. Quae septem milia cum illo, quando
adhuc in huius saeculi area triturabantur, nondum se in massa tangebant; et ideo sibi singuli soli
esse videbantur. Uberior massa est in omnibus gentibus, quae servabitur Domino, et custodietur a
generatione hac et in aeternum; quia occulto consilio secundum altitudinem suam 38 multiplicabit
filios hominum.

125 SERMO 260/D
TRACTATUS DE DOMINICO DIE OCTAVARUM SANCTAE PASCHAE

Fuimus aliquando tenebrae, nunc autem lux in Domino.
1. Primo die Dominico agnoscit Caritas vestra, hoc est, ante istos octo dies hoc nos Domino
cantasse, quod hodie: Hic est dies, quem fecit Dominus 1. Quis enim est dies, quem non fecit
Dominus? Sed per nomen diei commendare volebat Spiritus Dei praecipuum quoddam opus Dei.
Quid autem melius in omnibus operibus Dei, quam homo fidelis? Sicut enim et illo die vobis
commemoravimus, in primis operibus mundi dixit Deus: fiat lux, et facta est lux. Et divisit Deus
inter lucem et tenebras; et lucem vocavit diem, et tenebras noctem 2. Si ergo lucem vocavit diem,
sine dubio illi, quibus dicit Apostolus: Fuistis aliquando tenebrae, nunc autem lux in Domino 3, dies
sunt. Omnes sancti, omnes fideles, ac per hoc omnes iusti - quia iustus ex fide vivit 4 - simul omnes
in unitate concordissima dies sunt; et ipsa omnium unitas unus est dies. Quomodo enim non dies
unus, de quo dicitur in Actibus Apostolorum: Erat illis anima una et cor unum in Domino 5? Divisit
plane Deus etiam hominibus inter diem et noctem, inter lucem et tenebras; luci daturus
aeternitatem, tenebris damnationem. Nondum apparet modo, sed Deus iam divisit. Vivit homo
male, et forte in praedestinatione Dei lux est: et vivit alter bene, et forte in praedestinatione nox
est. Ideo autem Deus divisit, et ipsam divisionem occultam apud sed habet, ne superbiat dies, et
fiat nox. Sunt enim quidam, qui suae virtuti volunt tribuere quod iusti sunt, et corde tartareo atque
ore sacrilego audent dicere: Deus nos homines fecit, iustos autem ipsi nos facimus. Si iustos ipsi se
faciunt, non est iste dies quem fecit Dominus. Dicat ergo fidelis, et ex tenebris factus lux, cui dicit
Apostolus: Fuistis aliquando tenebrae, nunc autem lux in Domino; dicat cum ipso Apostolo: Non
sum dignus vocari Apostolus, quia persecutus sum Ecclesiam Dei 6. Ecce nox, ecce tenebrae.
Quando persequebatur Ecclesiam Dei, tenebrae erant super abyssum 7. Vocavit eum Dominus
desuper: Saule, Saule, quid me persequeris? 8 Elisae sunt tenebrae, surrexit lux; coepit praedicare
quem persequebatur, et dixit: Non sum dignus vocari Apostolus, quia persecutus sum Ecclesiam
Dei. Unde tibi ergo quod es? Gratia Dei sum quod sum 9. Hic est dies quem fecit Dominus.

167

