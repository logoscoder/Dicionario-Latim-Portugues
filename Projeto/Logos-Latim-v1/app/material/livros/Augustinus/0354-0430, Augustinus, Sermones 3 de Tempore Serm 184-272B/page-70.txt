ascendit, quia voluntate miserantis, non peccantis necessitate suspensus est. Recumbens dormivit,
quando inclinato capite, tradidit spiritum 4. Sicut leo autem, quia et in ipsa infirmitate fortis fuit;
quod enim infirmum est Dei fortius est hominibus 5; denique moriendo vivificavit, et mortem morte
consumpsit. Quis suscitavit eum, nisi invisibilis Deus? Ideo enim, quis? quia humanis non apparet
aspectibus, sicut etiam ipsum cum Patre invisibile unigenitum Verbum Dei. Ergo illum suscitavit a
mortuis, et donavit ei nomen, quod est super omne nomen, ut in nomine Iesu omne genu
flectatur 6, et leo quaerens devorare a leone quaerenti liberare vincatur.

Cur vigilandum et orandum.
3. Vigilemus ergo et oremus, ne intremus in temptationem 7. Vigilemus illi, qui dormivit sponte pro
nobis. Dormivit enim, et somnum cepit; et exsurrexit, quoniam Dominus suscepit eum 8, cui dixerat:
Et suscita me, et reddam illis 9. Qui saevituris et morienti insultaturis inimicis in prophetia dixit:
Numquid, qui dormit, non adiciet ut resurgat? 10 Ergo, qui dormivit, etiam evigilavit, et sibi evigilanti
istam nostram vigiliam consecravit. Vigilemus et oremus, ne intremus in temptationem, quoniam
ille vigilavit, et factus est sicut passer singularis in tecto 11; ideo resurrexit, et in altum volavit, et
pro nobis unicus interpellat in caelo 12. Huic tam magno interpellanti preces demus; praestat cum
Patre, quod postulavit a Patre, quia mediator et creator: mediator, ut poscat; creator, ut tribuat:
mediator factus in mundo, creator per quem factus est mundus. Fidelissimo igitur et fidissimo
affectu ei mente sobria vigilemus, eique Orationem quam docuit allegemus; ut quod faciendum
iussit, ipso adiuvante valeamus; quod accipiendum promisit, ipso dante sumamus.

53

SERMO 223/G

IN VIGILIIS PASCHAE

Signat haec festivitas quod in fine temporis habebit aeternitas.
1. Ista, fratres, sancta celebritas, quae noctem tulit ex nocte, fugans his luminibus tenebras, et
fidem nostram tamquam diem cordis exhilarans, in memoria geritur, sicut scitis, resurrectionis
Domini nostri Iesu Christi. Quid enim fieret convenientius, quam ut illius ex mortuis evigilationem
nostra vigilia frequentaret, evigilanti iam semper capiti suo licet dormitura adhuc membra vigilando
interim consonarent, et ipsa similiter evigilatura, atque cum illo sine ullo somno vigilia perpeti
regnatura? Decenter enim certo tempore signat tanta festivitas, quod sine fine temporis habebit
aeternitas. Vigilemus ergo vigilanti Christo, et parumper quantum possumus abstineamus a somno,
in honorem eius quem non tenet somnus. Simus in eius custodia secundum spiritum verus Israel:
Non enim dormiet neque dormitabit, qui custodit Israel 1. Huic custodi pervigili anniversaria
sollemnitate vigilantes, cor nostrum in eius manu fidei vinculo religemus, ut hac religione
suspensum ab eo qui nescit dormire non cadat; donec toti atque integri, mortalitate et corruptione
consumpta, in eius compagine colligamur, ubi nec nos ulterius dormire vel dormitare possimus.

Non quaelibet vigilia laudabilis: finis nostrae vigiliae non habet finem.
2. Hic est fructus vigiliarum nostrarum, hic finis intentorum non carnis sed spiritus oculorum, hoc
frenandi et compescendi somni iustum sanctumque propositum, haec portati laboris et excitati
amoris incorruptibilis merces, ut ille, cui paululum torpori terreno reluctando vigilamus, det nobis
vitam, ubi sit vigilia sine labore, sine nocte dies, sine somno requies. Non ergo vigilare laudabile
est, nam vigilant et latrones; sed eo fine, ut insidiantes somno maritorum ad eorum coniuges
lenocinante nocte perveniant. Vigilant et magicarum artium sectatores; sed eo fine, ut daemonibus
serviant, et eorum auxilio nefanda committant. Longum est, et non necessarium, omnium
sceleratorum commemorare vigilias. Sed, ut de quibusdam vigiliis etiam innocentibus loquar,
vigilant opifices, agricolae, nautae, piscatores, viatores, mercatores, quarumque rerum
administratores, iudices, causidici, litterarum emptores et venditores, potestate praediti,
potestatibus subditi, et quidquid est artium vel industriae, quo humana vita transigitur; sed eo fine,
ut terra ab advenis suis celeritate vaporea transituris vel commodius vel decentius incolatur.
Denique omnium ita vigilantium finis, et illicitus aeterna morte damnatur, et licitus temporali morte
consumitur. Finis autem legis Christus ad iustitiam omni credenti 2, cuius nos intuitu vigilamus, finis
est perfectionis, vindicans a fine sive damnationis sive consumptionis. Itaque illi vel noxie vel
innoxie vigilando periturum tamen intuentur et adpetunt finem; noster autem finis non habet finem.
Denique illi vigilant, in ea re, ad quam pervenire desiderant, non habituri permansionem; nos

70

