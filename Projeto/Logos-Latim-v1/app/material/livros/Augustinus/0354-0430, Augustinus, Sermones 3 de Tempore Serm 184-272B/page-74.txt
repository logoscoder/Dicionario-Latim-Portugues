quid erat. Iam dixi. Sanctum Evangelium dixit tibi: In principio erat Verbum. Dic ubi erat, dic quid
erat. Et Verbum erat apud Deum. Sed ego quaesivi quale Verbum. Vultis audire quid erat? Et Deus
erat Verbum 4. O Verbum! quale Verbum? Quis explicet verbum: Et Deus erat Verbum. Sed forte
factum a Deo? Absit. Audi quid dicit sanctum Evangelium: Omnia per ipsum facta sunt 5. Quid est:
Omnia? Quidquid factum est a Deo, per ipsum factum est. Et quomodo ipse factus est, qui omnia
fecit? Numquid ipse se fecit? Postremo si ipse se fecit, qui se faceret erat. Si ergo erat qui se
faceret, nunquam non erat.

Incarnatio Christi opus est Spiritus Sanctis. Virginitatis propositum in Maria.
2. 2. Quomodo in virgine tale Verbum? Omnia per ipsum facta sunt 6. Quid est: Omnia? Quidquid
factum est a Deo, per ipsum factum est. Noli, frater, ab isto tanto opere separare Spiritum
Sanctum. A quo tanto opere? Non parvum opus, magnum opus sunt Angeli: carnem Christi
sedentem ad dexteram Patris adorant Angeli. Tale ergo opus operatus est maxime Spiritus Sanctus.
In isto opere cognominatus est, quando sanctae Virgini per angelum futurus nuntiatus est filius. Illa
quia proposuerat virginitatem, et erat maritus eius, non ablator, sed custos pudoris: imo non
custos, quia Deus custodiebat; sed testis pudoris virginalis fuit maritus, ne de adulterio gravida
putaretur: quando ei nuntiavit angelus, ait: Quomodo fiet istud, quoniam virum non cognosco? Si
cognoscere disponeret, non miraretur. Illa admiratio, propositi est testificatio: Quomodo fiet istud,
quoniam virum non cognosco? Quomodo fiet? Et angelus ad eam: Spiritus Sanctus superveniet in
te. Ecce quomodo fiet quod quaeris: Et virtus Altissimi obumbrabit tibi. Ideoque quod nascetur ex te
Sanctum, vocabitur Filius Dei 7. Et bene dixit: Obumbrabit tibi: ne tua virginitas aestum libidinis
sentiat. Et cum praegnans esset, dictum est de illa: Inventa est Maria habens de Spiritu Sancto in
utero 8. Operatus est ergo Spiritus Sanctus carnem Christi. Operatus est et ipse unigenitus Filius Dei
carnem suam. Unde probamus? Quia inde ait Scriptura: Sapientia aedificavit sibi domum 9.

Quamquam in utero Virginis, Verbum non deseruit caelum.
2. 3. Ergo animadvertite. Tantus Deus, Deus apud Deum, Verbum Dei per quod facta sunt omnia,
quomodo in utero includitur? Primum ut ibi esset Verbum, deseruit coelum? Ut esset in utero
virginis Verbum, deseruit coelum? Et unde Angeli viverent, si Verbum deseruit coelum? Sed ut
panem Angelorum manducaret homo, Dominus Angelorum factus est homo. Adhuc cogitatio
humana erret per nebulas suas, deficiat, quaerat, dicat, ut inveniat, quomodo Verbum Dei in utero
virginis, per quod facta sunt omnia, Angelos non deseruit, Patrem non deseruit. Quomodo in illo
utero includi potuit? Esse potuit, includi non potuit. Quomodo, inquit, esse potuit tantus in loco
tantillo? Ergo cepit uterus, quod non capit mundus. Nec minoratus est, ut esset in utero. In utero
erat, et tantus erat. Quantus erat? Dic quantus erat, dic quod erat.

Analogia inter verbum hominis et Verbum Dei quod erat apud Deum.
3. 3. Et Verbum erat apud Deum. Dic quod erat. Et Deus erat Verbum 10. Et ego scio, inquam, qui
tecum loquor; nec ego comprehendo: sed cogitatio facit nos extendi, extensio dilatat nos, dilatatio
nos capaces facit. Nec facti capaces totum comprehendere poterimus: sed verbo meo vobiscum
ago. Ecce quod dico, quod dicturus sum, hoc audite, hoc comprehendite verbum meum, hoc est
verbum humanum. Si autem nec hoc comprehendere poteritis, videte ab illo quam longe sitis. Certe
miramur quomodo Christus carnem accepit, de virgine natus est, et a Patre non recessit: ecce ego
qui vobiscum loquor, antequam ad vos venirem, cogitavi ante quod vobis dicerem. Quando cogitavi
quod vobis dicerem, iam in corde meo verbum erat. Non enim vobis dicerem, nisi ante cogitarem.
Inveni te Latinum, latinum tibi proferendum est verbum. Si autem Graecus esses, graece tibi loqui
deberem, et proferre ad te verbum graecum. Illud verbum in corde nec latinum est, nec graecum:
prorsus antecedit linguas istas quod est in corde meo. Quaero illi sonum, quaero quasi vehiculum;
quaero unde perveniat ad te, quando non recedit a me. Ecce audistis quod est in corde meo, iam
est et in vestro. In meo est et in vestro est: et vos habere coepistis, et ego non perdidi. Sicut
verbum meum assumpsit sonum, per quem audiretur: sic Verbum Dei assumpsit carnem, per quam
videretur. Quantum potui, dixi. Et quid dixi? Quoniam quis dixi? Homo loqui volui de Deo. Tantus
est, talis est, ut nec eum loqui possimus, nec eum tacere debeamus.

Nolite inebriari vino, sed implemini Spiritu Santo.
4. 4. Gratias tibi ago, Domine, quia quod dico, vel dicere volui, tu scis: tamen de micis mensae tuae
pavi conservos meos; pasce et tu ac nutri interius quos regenerasti. Ecce multitudo ista quid fuit?
Tenebrae: nunc autem lux in Domino. Talibus enim Apostolus dicit: Fuistis aliquando tenebrae,

74

