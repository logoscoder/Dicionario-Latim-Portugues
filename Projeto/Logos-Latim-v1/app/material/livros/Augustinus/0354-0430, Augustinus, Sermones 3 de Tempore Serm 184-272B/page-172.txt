Conclusio.
11. Magna misericordia eius qui ascendit in altum, et captivavit captivitatem 28. Quid est: captivavit
captivitatem? Occidit mortem. Captivitas captivata est: mors mortua est. Quid ergo? Hoc solum
fecit qui ascendit in altum, et captivavit captivitatem? Ergo dimisit nos? Ecce ego vobiscum sum
usque in consummationem saeculi 29. Ergo illud attende: Dedit dona hominibus 30. Aperi sinum
pietatis, excipe donum felicitatis.

128 SERMO 262
IN DIE ASCENSIONIS DOMINI
HABITUS IN BASILICA LEONTIANA.

Christus propter non factus est homo.
1. 1. Dominus Iesus, Patris unigenitus et gignenti coaeternus, pariter invisibilis, pariter immutabilis,
pariter omnipotens, pariter Deus; propter nos, ut nostis, et accepistis, et tenetis, factus est homo,
forma assumpta humana, non amissa divina: potens occultus, infirmus manifestus; sicut nostis,
natus est, ut renasceremur; mortuus est, ne nos in aeternum moreremur. Ille continuo, id est, die
tertio resurrexit: nobis resurrectionem carnis in fine promisit. Exhibuit se discipulorum oculis
videndum, manibusque tractandum; persuadens quod factus erat, non auferens quod semper erat.
Conversatus est cum eis diebus quadraginta, sicut audistis, intrans et exiens, manducans et bibens;
non iam indigentia, sed totum potentia: et manifestans eis carnis veritatem, in cruce infirmitatem, a
sepulcro immortalitatem.

Sancti Leontii depositio.
2. 2. Hodiernum ergo diem ascensionis ipsius celebramus. Occurrit autem huic Ecclesiae alia
vernacula solemnitas. Conditoris basilicae huius sancti Leontii hodie depositio est. Sed dignetur
obscurari stella a sole. Ergo de Domino potius, quod coeperamus, loquamur. Gaudet bonus servus,
quando laudatur Dominus.

Hodiernus dies toto orbe terrarum celebratur.
3. 3. Hodierno ergo die, hoc est, quadragesimo post resurrectionem suam, Dominus ascendit in
coelum. Non vidimus: sed credamus. Qui viderunt praedicaverunt, et orbem terrarum impleverunt.
Scitis qui viderunt, et qui nobis indicaverunt: de quibus praedictum est: Non sunt loquelae neque
sermones, quorum non audiantur voces eorum. In omnem terram exiit sonus eorum, et in fines
orbis terrae verba eorum 1. Ergo et ad nos venerunt, et nos de somno excitaverunt. Ecce celebratur
hodiernus dies toto orbe terrarum.

Sede in caelo qui pependisti in ligno.
4. 4. Recolite Psalmum. Cui dictum est: Exaltare super coelos, Deus 2? Cui dictum est? Numquid
Deo Patri diceretur: Exaltare, qui nunquam est humiliatus? Exaltare tu: tu qui fuisti in ventre matris
inclusus; tu qui in illa factus es, quam fecisti; tu qui in praesepi iacuisti 3; tu qui ubera tamquam
parvulus in vena carnis suxisti; tu qui portans mundum, portabaris a matre: tu quem Simeon senex
parvulum agnovit, magnumque laudavit 4; tu quem vidua Anna vidit sugentem, et cognovit
omnipotentem 5: tu qui esuristi propter nos 6, sitisti propter nos 7, fatigatus es in via propter nos 8:
(numquid esurit panis 9, aut sitit fons 10, aut fatigatur via 11?); tu qui omnia ista pertulisti propter
nos: tu qui dormisti, et tamen non dormitas, custodiens Israel 12: postremo, tu quem vendidit Iudas,
quem Iudaei emerunt, et non possederunt: tu apprehense, ligate, flagellate, spinis coronate, in
ligno suspense, lancea percusse, tu mortue, tu sepulte: Exaltare super coelos, Deus.
5. 4. Exaltare, inquit, exaltare super coelos, quia Deus es. Sede in coelo, qui pependisti in ligno.
Iudex exspectaris venturus, qui exspectatus es iudicatus. Quia ista credat, nisi illo faciente, qui
erigit de terra inopem, et de stercore exaltat pauperem? Ille ipse inopem carnem suam erigit, et
collocat eam cum principibus populi sui 13, cum quibus iudicaturus est vivos et mortuos. Cum eis
collocavit hanc inopem carnem, quibus dicit: Sedebitis super duodecim sedes, iudicantes duodecim
tribus Israel 14.

172

