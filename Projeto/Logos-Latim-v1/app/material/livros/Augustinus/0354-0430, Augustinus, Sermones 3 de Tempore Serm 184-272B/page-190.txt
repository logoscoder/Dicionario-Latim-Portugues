aliquid quod silere non debeo. Patrem meum, quia unicus sum; Patrem vestrum, quia adoptati estis
per me. Deum meum, unde? Non creatura Christus. Sed secundum quod Unigenitus. Unde ergo:
Deum meum? Psalmus indicat. Inde, Deum meum, quia accepi formam servi: De ventre matris
meae Deus meus es tu 6. Si removeas ventrem matris ubi factus est homo, non Deus eius ille est,
sed Pater eius. Pater ergo eius semper, sempiterni Filii aeternus Pater. Ut autem esset Deus ipsius,
accessit venter matris et dictum est in Propheta: Deus meus es tu 7. Sed non sic quomodo noster.
Deus enim noster, quia peccatores salvos fecit! Deus autem illius quia homo sine peccato factus
est. Ideo et cum venisset ad Deum distinxit, Deum meum et Deum vestrum. Deum meum,
quomodo? Quia homo sum. Quare non ergo simul nostrum, quia et tu homo, et nos homines? Sed
alius est homo sine peccato, qui venit delere peccata; et alius est homo cum peccato, ad quem
ventum est ut liberaretur a peccato. Ista ergo distinctio est, non separatio. Habemus Patrem in
caelis, sed aliter Christus, quia ille sine peccato unicus nos adoptavit. Habemus Deum in caelis, sed
aliter Christus, quia ille sine peccato, nos peccatores.

Ad magnam familiam pertinemus.
3. Tamen illa dignatio est, quam dicit Apostolus: Heredes quidem Dei, coheredes autem Christi 8.
Invenimus Patrem in caelis, ad magnam familiam pertinemus. Filius venit inde nobis ut fieret frater.
Non dimisit Patrem quando accessit ad nos, nec rediens ad Patrem nos dimisit. Credamus Christum
in caelis, credamus esse nobiscum. Quomodo in caelis, si nobiscum? Quomodo Deus. Verbum
meum, et mecum est et vobiscum; et mecum est in corde meo, et vobiscum est in auribus vestris.
Si potest hoc verbum meum, non potuit Verbum Dei? Descendit quidem, quando hic erat. Quid est
ergo descendere? Christum Iesum apparere. Quomodo Iesus apparuit? Quia homo factus est. Quid
est ergo ascendere? Christi corpus in caelum levari, non maiestatem migrare. Quo ascendit, inde
descensurus est; et sicut ascendit, sic descensurus est. Angelorum vox est, non nostra. Stabant
enim discipuli, et ascendentem videndo ducebant. Et dictum est eis: Viri Galilaei, quid statis? Hic
Iesus sic veniet, quemadmodum eum videtis euntem in caelum 9. Quid est: sic veniet? in ipsa forma
iudicaturus est, in qua iudicatus est. Visibilis non nisi iustis, visibilis et iniustis, veniet videri iustis et
iniustis. Iniusti videre illum poterunt, regnare cum illo non poterunt.

Conclusio.
4. Celebremus ergo diem sanctum Quadragesimae; hunc enim diem celebrat nobiscum orbis
terrarum. Et Quinquagesimam celebrat nobiscum Ecclesia toto orbe diffusa; celebratio ergo viginti
et triginta Africae consuetudinis est, non Ecclesiae sacramentum.

139 SERMO 266
IN VIGILIIS PENTECOSTES

CONTRA DONATISTAS
Versus psalmi male a donatistis intellectus.
1. Inter alia divina eloquia, quae, cum Psalmus cantaretur, audivimus, placet adiuvante Domino
istam potissimum discutere et pertractare sententiam, qua dictum est: Emendabit me iustus in
misericordia, et arguet me; oleum autem peccatoris non impinguet caput meum 1. Nonnulli enim
crediderunt oleum peccatoris, oleum esse hominis; quia omnis homo mendax 2. Oleum autem
Christi, quia nullum habuit omnino peccatum, etsi per peccatorem ministretur, non est oleum
peccatoris. Cum tres considerandi animo occurrant; a quo datur, cui datur, per quem datur: non
timeamus oleum peccatoris, quia non intercipit medius minister beneficium largitoris.

Unusquisque homo linguis omnibus loquebatur.
2. Certe enim solemnitatem modo celebramus adventus Spiritus Sancti: nam die Pentecostes, qui
dies iam coepit, erant uno in loco centum viginti animae, in quibus Apostoli et mater Domini et alii
utriusque sexus orantes et exspectantes promissum Christi, hoc est adventum Spiritus Sancti 3. Non
erat inanis spes exspectantis, quia non erat fallax pollicitatio promittentis: quod exspectabatur,
advenit et vasa munda, a quibus susciperetur, invenit. Visae sunt illis linguae divisae velut ignis,
qui et insedit super unumquemque eorum; et coeperunt loqui linguis sicut Spiritus dabat eis
pronuntiare 4. Unusquisque homo linguis omnibus loquebatur, quia futura Ecclesia in omnibus
linguis praenuntiabatur. Unus homo signum erat unitatis: omnes linguae in uno homine, omnes

190

