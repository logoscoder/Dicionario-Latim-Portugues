IN VIGILIIS PASCHAE

Vigilemus carne et oremus ut veniamus ubi et carne sine termino vigilemus.
1. Beatus Apostolus cum de orando nos commoneret, simul etiam de vigilando commonuit:
Orationi, inquit, instate vigilantes in illa 1. Amor immundus, fratres, compellit vigilare quos possidet.
Impudicus vigilat, ut corrumpat; maleficus, ut noceat; ebriosus, ut bibat; latro, ut occidat;
luxuriosus, ut fundat; avarus, ut colligat; fur, ut subtrahat; praedo, ut rapiat. Quanto magis ergo
vigilare debet in sanctis et innocentibus caritas, si flagitiosis et facinorosis vigilias extorquet
iniquitas? Sed illi alto cordis somno premuntur, ut carne vigilare cogantur. Contra quem somnum
clamatur: Surge qui dormis, et exsurge a mortuis, et illuminabit te Christus 2. In nobis autem
somnum saeculi huius vox ista disrupit, si audivimus et resurreximus a mortuis, de quibus dictum
est: Sine mortuos sepelire mortuos suos. Carnis interim vigiliam sollemnitati reddamus; cordis vero
perpetuam Christo illuminante teneamus. Vigilemus carne, quantum possumus, ut oremus; et
oremus, ut venire possimus ubi et carne sine termino vigilemus. Non enim dormiunt angeli, quorum
nobis promissa est in die resurrectionis aequalitas, si nunc in nobis vigilet caritas.

57

SERMO 223/K

IN VIGILIIS PASCHAE

Somnus carnis et somnus cordis.
1. Beatus apostolus Paulus: Omnes, inquit, vos filii lucis estis et filii diei: non sumus noctis neque
tenebrarum. Itaque non dormiamus sicut et ceteri, sed vigilemus et sobrii simus. Nam qui dormiunt
nocte dormiunt, et qui inebriantur nocte ebrii sunt. Nos autem qui diei sumus, sobrii sumus 1. Qualis
est ista nox, fratres, in qua nos esse Veritas non vult, in qua dicit eos esse qui dormiunt? Et qualis
somnus est iste, a quo nos filios lucis dieique discernit, et quo somno ne dormiamus alloquitur?
Procul dubio non est ista nox cuius initium est solis occasus, sed hominis casus, nec cui finem facit
aurorae rutilatio, sed animae renovatio. In hac nocte dormiunt etiam vigilantes mali; in hac nocte
non sunt etiam dormientes boni. Nox ista vulgaris veniendo terminat diem; nox illa damnabilis ab
illo die nos abstulit qui fecit hunc diem. Somnus iste, cui modo resistimus vigilantes, inculpabilem
sopientibus sensibus accipit mortem; somnus ille, quo in corde dormiunt infideles, interiores oculos
urguet in mortem. Contra istum audiamus: Invigilate et orate 2; contra illum dicamus: Illumina
oculos meos, ne umquam obdormiam in mortem 3. Sollemniter itaque contra corporis somnum
habentes ista in hac nocte luminaria vigilemus; contra illum vero somnum cordis tamquam in nocte
in hoc saeculo nos ipsi luminaria esse debemus.

58

SERMO 224

IN DIE PASCHAE

Baptizati miscentur cum populo Dei; eligant quos imitentur.
1. Hodierno die, baptizati in Christo et regenerati universo populo Dei, celebrata sacramentorum
sollemnitate, miscendi sunt. Alloquamur eos, et vos in eis et ipsos in vobis. Ecce facti estis membra
Christi. Si cogitetis quid facti estis, omnia ossa vestra dicent: Domine, quis similis tibi? 1 Non enim
digne cogitari potest ista dignatio. Nonne omnis sermo sensusque deficit venisse vobis gratuitam
gratiam non praecedentibus meritis? Et ideo gratia quia gratis data est. Quam gratiam? Ut sitis
membra Christi Filii Dei, sitis et vos fratres unici. Si ille unicus, unde vos fratres, nisi quia ille unicus
natura, vos fratres gratia? Quia ergo membra Christi estis, admoneo vos. Audiant me quibus
miscendi estis. Hodie timeo vobis, non tantum a paganis, non tantum a Iudaeis, non tantum ab
haereticis, quantum a malis catholicis. Eligite vobis in populo Dei quos imitemini. Nam si turbam
imitari volueritis, inter paucos angustam viam ambulantes non eritis 2. A rapinis, a fraudibus, a
periuriis abstinete. Gurges ebrietatis repellatur a vobis. Fornicationes sic timete quomodo mortem,
mortem non quae animam solvit a corpore, sed ubi anima semper ardebit cum corpore.

Diabolus suadet levia esse peccata incontinentiae.

72

