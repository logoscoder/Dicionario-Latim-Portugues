6. Ecce dixi vobis quod... maxime per istos dies ieiuniorum vestrorum, observationum vestrarum,
continentiae vestrae quid agere debeatis ut cum fratribus vestris concordetis. Gaudeam et ego de
pace vestra qui contristor litibus vestris, ut omnes donantes vobismetipsis, si quis habet adversus
aliquem querelam 14, securi agamus Pascha, securi celebremus eius passionem, qui nihil cuiquam
debebat et pretium pro debentibus solvit, Dominum Iesum Christum dico, qui in neminem peccavit
et prope in illum omnis mundus peccavit nec exegit supplicia sed promisit praemia. Habemus ergo
ipsum testem in cordibus nostris quia si in aliquem peccavimus, vero corde veniam postulemus; si
aliquis in nos peccavit, veniam dare parati simus et pro inimicis nostris oremus 15. Non
exspectemus vindicari, fratres. Quid est, vindicari, nisi malo alieno pasci? Scio quotidie venire
homines, genua figere, frontem terrae concutere, aliquando lacrimis lotum vultum suum rigare et in
ista tanta humilitate ac perturbatione dicere: Domine vindica me, occide inimicum meum. Plane ora
ut occidat inimicum tuum et salvet fratrem tuum; occidat inimicitiam, salvet naturam. Sic ora ut
vindicet te Deus: pereat qui te persequebatur, sed maneat qui tibi reddatur.

31

SERMO 211/A

IN QUADRAGESIMA
FRAGMENTUM

Toleremus praesentia, speremus futura.
1. Commendavit (ergo) nobis Dominus noster Iesus Christus in passione sua labores et contritiones
praesentis saeculi; in resurrectione sua commendavit aeternam vitam et beatam futuri saeculi.
Toleremus praesentia, speremus futura. Ideo in diebus istis dies agimus significantes labores
praesentis saeculi, in ieiuniis et observatione conterentes animas nostras; in diebus autem venturis
dies significamus futuri saeculi. Nondum ibi sumus. "Significamus" dixi, non e "tenemus". Usque ad
passionem enim contritio, post resurrectionem laudatio.

Negotium nostrum in vita altera.
2. In illa enim vita ipsum erit negotium nostrum, in regno Dei: videre, amare, laudare. Quid enim ibi
acturi sumus? In isto saeculo opera sunt necessitatis, alia sunt iniquitatis. Necessitatis opera quae
sunt? Seminare, arare, novellare, navigare, molere, coquere, texere, et si qua similia necessitatis;
et illa opera nostra bona necessitatis est. Frangere panem esurienti non habes tu necessitatem; sed
habet ille, cui frangis panem. Recipere peregrinum, vestire nudum, redimere captivum, visitare
aegrum, dare consilium deliberanti, liberare oppressum, omnia ista ad eleemosynam pertinent;
opera sunt necessitatis. Iniquitatis quae sunt? Furari, latrocinari, inebriari, alea ludere, foenus
exigere; et quis numerat omnia facta iniquitatis? In illo regno non erunt opera necessitatis, quia
nulla ibi erit miseria; non erunt opera iniquitatis, quia nulla ibi erit molestia. Ubi nulla est miseria,
non sunt opera necessitatis; ubi nulla malitia, non sunt opera iniquitatis. Quid enim facturus ut
manduces, quando nemo esurit? Illa ipsa eleemosynarum opera quomodo facturus? Cui frangis
panem, ubi nemo eget? Quem visitas aegrum, ubi perpetua sanitas perseverat? Quem sepelis
mortuum, ubi immortalitas numquam moritur? Pereunt opera necessitatis; opera autem iniquitatis
si hic feceris, illic non pervenis. Quid ibi facturi sumus, dicite mihi? Dormituri? Hic enim homines,
non habentes quod agant, dormiunt; ibi somnus non est, quia nulla defectio. Non ergo opera
necessitatis acturi, non dormituri, quid facturi sumus? Nemo expavescat taedium, nemo putet et ibi
futurum taedium. Numquid modo taedias sanus esse? Omnia in saeculo habent fastidium; sanitas
non habet fastidium. Si sanitas non habet fastidium, immortalitas habebit fastidium? Quae erit ergo
actio nostra? Amen, et Alleluia. Hic enim agimus aliud, ibi aliud, non dico die et nocte, sed die sine
fine: quae modo potestates caelorum Seraphim sine taedio dicunt: Sanctus, sanctus, sanctus,
Dominus Deus Sabaoth 1. Hoc dicunt sine taedio. Numquid modo fatigatur pulsus venae tuae?
Quamdiu vivis, pulsus habet vena tua. Aliquid facis, et fatigando fatigaris, et requiescis, et redis ad
opus, et vena tua non fatigatur. Quomodo vena tua non fatigatur in salute tua, sic lingua tua et cor
tuum non fatigatur in laudibus Dei, in immortalitate tua. Audite testimonium negotii vestri. Quid est
"negotii vestri"? Hoc negotium, otium est. Otiosum negotium, quid? Laudare Dominum. Audite inde
sententiam: Beati qui habitant in domo tua 2. Psalmus hoc dicit: Beati qui habitant in domo tua. Et
quasi quaereremus unde beati: "multum aurum habebunt"? Qui multum aurum habent, multum
sunt miseri. Beati sunt isti, qui habitant in domo tua. Unde beati? Haec est beatitudo illorum: In
saecula saeculorum laudabunt te 3.

32

SERMO 212
37

