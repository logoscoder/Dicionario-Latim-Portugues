vigilamus et oramus, ne intremus in temptationem. Sic enim vincimus nostri itineris insidiatorem;
sic apprehendimus, apud quem permanebimus, Salvatorem.

54

SERMO 223/H

IN VIGILIIS PASCHAE

Montes Dei sunt sancti Apostoli qui consecraverunt nobis hanc sanctissimam
noctem.
1. Dominicae humilitatis sollemnia celebramus, qui humiliavit semetipsum, factus oboediens usque
ad mortem, mortem autem crucis 1. Unde et nos hac nocte sancta ieiunando, vigilando et orando
humiliamus animas nostras; nec ab ista humilitate fervor hic discrepat. Quid est enim aliud granum
sinapis quam fervor humilitatis? Hoc grano translati sunt montes in cor maris 2, hoc est, magni
praedicatores Evangelii, sancti Apostoli, a Iudaea ad gentes translati sunt, et ipsum cor mundi, hoc
est cogitationes saeculi, tenuerunt montes de quibus dictum est: Iustitia tua sicut montes Dei 3;
montes de quibus dictum est: Illuminans tu mirabiliter a montibus aeternis 4. Ipsi enim montes
illuminati, ferventes cacuminibus suis, lumen quod illuminat omnem hominem 5, velut montem
montium, regem regum, sanctumque sanctorum, et se et ipsum in cor maris, hoc est in fidem
gentium transtulerunt; ut impletum in eis esset quod Propheta praedixerat: Erit in novissimis
temporibus manifestus mons Domini, paratus in cacumine montium 6; et quod ipse dixerat: Si
habueritis fidem sicut granum sinapis, dicetis monti huic tollere et mittere in mare, et fiet 7. Hii
montes nobis consecraverunt hanc noctem, qua sepultus Dominus resurrexit, ut obrutum sinapis
granum humiliando se non appareret, et germinando atque crescendo, ramos usquequaque
diffundens, cuncta superaret, et elatos corde ad confugiendum et requiescendum tamquam
volucres invitaret. Hic mons habitet et in corde vestro; non enim patietur angustias, ubi ei facit
locum latissimum caritas. Conversi ad Dominum.

55

SERMO 223/I

IN VIGILIIS PASCHAE

Inimici carnales visi sunt praevaluisse in Christum, sed spiritalis in eis
superatus est hostis.
1. Admonet nos, dilectissimi, tanta ista et tam sancta sollemnitas exhortari vos ad vigilandum et
orandum. Dimicat enim fides nostra contra huius saeculi noctem, ne interiores oculi nostri in
noctem cordis obdormiant. In quod malum ne incidamus, oremus illa voce qua legimus, et dicamus
Domino Deo nostro: Illumina oculos meos ne umquam obdormiam in mortem, nequando dicat
inimicus meus: Praevalui adversus eum 1. Hic ille inimicus est, qui adversus Dominum nostrum
Iesum Christum insanos Iudaeos velut propria vasa et arma commovit; sed non praevaluit adversus
eum. Visi sunt sibi quidem praevaluisse carnales inimici; sed spiritalis in eis superatus est hostis.
Victima enim mundae carnis immundus victus est spiritus; et eo ipso quod inflammavit homines
palam facere quod vellent, occulte passus est ille quod nollet. Nam Christum occidendo sanguinem
fudit, quo reviviscerent quos occidit. Sed nec illum possidet in mortuis. Sociatos quippe doluit
resurgenti, quibus voluit sociare morientem. Huius mortem in ista vita celebramus, cuius vitam post
istam mortem speramus. Ergo humilitate nostra humilitatem Domini nostri Iesu Christi in
memoriam revocemus. Humiliter vigilemus, humiliter oremus, purissima fide, firmissima spe,
ferventissima caritate, cogitantes qualem nostra claritas habitura sit diem, si nostra humilitas
noctem vertit in diem. Deus itaque, qui dixit de tenebris lumen clarescere, clareat in cordibus
nostris 2, ut aliquid intus simile faciamus, quale in domo hac orationis accensis luminaribus fecimus.
Habitaculum verum Dei, nostram conscientiam iustitiae luminibus exornemus. Non autem nos, sed
gratia Dei nobiscum, cuius promissum habemus, dicente Propheta: Educet sicut lumen iustitiam
tuam 3. Et ita vigilantes non timebimus a timore nocturno et negotio perambulante in tenebris 4; et,
cum transierint bestiae silvae, quaerentes a Deo escam sibi 5, in nullius aerumnosae escam tradet,
qui pro nobis unicum tradidit. Conversi ad Dominum.

56

SERMO 223/J
71

