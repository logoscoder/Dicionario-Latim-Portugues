tectum 8, id est, super caelum, ubi interpellat pro nobis 9, ubi iam non moritur, nec mors ei ultra
dominabitur 10; quia non dormiet neque dormitabit, qui custodit nos 11. Ecce illi, qui se aliquid
nocuisse putaverunt, etiam regnum ipsum, ubi eum sibi regnare noluerunt, extirpati exinde
perierunt; ut et visibiliter impleretur, quod in eodem Psalmo dormiturus ait: Suscita me, et reddam
illis 12. Humiliantes igitur animas nostras vigilias celebremus, ut eius vigili corde speremus et
exspectemus adventum, cuius vox omnes dormientes etiam de tumulis excitabit: Qui bene
fecerunt, ad resurrectionem vitae; qui male fecerunt, ad resurrectionem iudicii 13. Ipse namque est,
de cuius somno in cruce exaltati Iacob tanto ante praedixit: Ascendisti recumbens, dormisti sicut
leo 14. Ipse vicit leo de tribu Iuda 15; quia et Iacob illud dixit, cum benediceret Iudam. Quoniam ergo
dormivit leo, deputatus est inter mortuos; sed quia vicit leo, veniet iudicare vivos et mortuos.

50

SERMO 223/D

IN VIGILIIS PASCHAE

Cur nocte paschalis reliquis omnibus sit praelata.
1. Notum vobis est, fratres carissimi - neque enim quod agitis ignoratis -, ad hoc istam vigiliam
Domino dicatam, et vigiliis omnibus quae ad Dei cultum exhibentur esse praelatam, quod in ea
renovatur anniversaria sollemnitate memoria Salvatoris, qui traditus est propter delicta nostra, et
surrexit propter iustificationem nostram 1; ut universa Ecclesia eius, quod est corpus eius, cantare
possit: Ego autem exsultabo in Domino, et gaudebo in Deo salvatore meo 2.

Cur nocte Dominus resurrexerit.
2. Erit enim et nobis, huius saeculi nocte transacta, resurrectio carnis ad regnum, cuius in capite
nostro praecessit exemplum. Propter hoc namque Dominus voluit nocte resurgere, quia secundum
Apostolum: Deus, qui dixit de tenebris lumen clarescere, claruit in cordibus nostris 3. De tenebris
ergo lumen clarescere significavit Dominus nocte nascendo, nocte etiam resurgendo. Lumen
quippe de tenebris, Christus est de Iudaeis, quibus dictum est: Nocti assimilavi matrem vestram 4.
Sed in illa gente, tamquam in illa nocte, non fuit nox virgo Maria, sed noctis quodammodo stella;
unde et eius partum stella signavit, quae longinquam noctem, hoc est Magos orientis, ut adorarent
lumen, adduxit; ut et in ipsis fieret quod dictum est: Lumen de tenebris clarescere. Ut concordarent
etiam resurrectio et nativitas Christi, sicut in isto novo monumento nullus est antea, nullus postea
positus mortuus; sic in illo utero virginali nec antea mortalis est quisquam, nec postea satus.

Paschalis vigilia praefigurat exspectationem adventus Domini.
3. Quamvis igitur hac nostra vigilia non adhuc quasi resurrecturus Dominus exspectetur, sed
resurrectionis eius annua sollemnitate memoria renovetur, tamen hoc celebrando ita praeterita
recordamur, ut aliquid etiam, quod ex fide vivendo agimus, hac eadem vigilia figuremus. Nam
totum hoc tempus, quo saeculum istud, vice noctis excurrit, oculis fidei in Scripturas sanctas
tamquam in nocturna luminaria intenta Ecclesia vigilat, donec Dominus veniat. Hinc est quod dicit
apostolus Petrus: Habemus certiorem propheticum sermonem, cui bene facitis intendentes
tamquam lucernae in obscuro loco, donec dies lucescat et lucifer oriatur in cordibus vestris 5.
Propter quod et ipse Salvator spiritalem vigiliam nobis imperat, ubi de suo repentino locutus
adventu, vigilate, inquit, quia nescitis diem neque horam 6. Sicut ergo nunc, qui in nomine Domini
ad vos ipse veni, vigilantes vos in nomine eius inveni, sic ipse Dominus, in cuius honorem
celebratur ista sollemnitas, Ecclesiam suam luce mentis inveniet vigilantem, quando veniet, ut
etiam excitet eam in monumentis corpore dormientem.

51

SERMO 223/E

IN VIGILIIS PASCHAE

Vigilate et orate ne intretis in temptationem. Non quolibet temptatio est
formidanda, sed in qua non datur exitus.

68

