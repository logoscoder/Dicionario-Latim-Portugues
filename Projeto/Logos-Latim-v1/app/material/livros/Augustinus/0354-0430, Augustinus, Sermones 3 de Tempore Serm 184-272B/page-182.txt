non dividere. Quia habeo, inquit, alias oves, quae non sunt de hoc ovili: oportet me et ipsas
adducere, ut sit unus grex et unus pastor 32. Merito non audivit fratrem contra fratrem
interpellantem, et dicentem: Domine, dic fratri meo dividat mecum haereditatem. Domine, inquit,
dic fratri meo. Quid? Dividat mecum haereditatem 33. Et Dominus: Dic, homo. Quare enim vis
dividere, nisi quia homo? Cum enim dicit alius, Ego sum Pauli; alius autem, Ego Apollo: nonne
homines estis? 34 Dic, homo, quis constituit me divisorem haereditatis inter vos? 35 Colligere veni,
non dividere. Ideo, inquit, dico vobis, cavete ab omni cupiditate 36. Cupiditas enim cupit dividere,
sicut caritas colligere. Quid est autem: Cavete ab omni cupiditate, nisi, Implemini caritate? Nos
caritatem pro captu nostro habentes, interpellamus Dominum contra fratrem, sicut et ille contra
fratrem: sed non hac voce, non hac postulatione. Ille enim dicit: Domine, dic fratri meo dividat
mecum haereditatem 37. Nos dicimus: Domine, dic fratri meo teneat mecum haereditatem.

Ecclesiae unitas Christo commendata.
10. 12. Videte ergo, fratres, quid maxime diligatis, quid fortiter teneatis. Glorificatus Dominus
resurgendo, commendat Ecclesiam: glorificandus ascendendo, commendat Ecclesiam: Spiritum
Sanctum mittens de coelis commendat Ecclesiam. Resurgens enim, quid dicit discipulis suis? Haec
dicebam vobis, cum adhuc essem apud vos, quia oportebat impleri omnia quae scripta sunt in
Lege, et Prophetis, et Psalmis de me. Et tunc aperuit illis sensum, ut intellegerent Scripturas, et
dixit eis, Quoniam sic scriptum est, et sic oportebat Christum pati, et resurgere a mortuis tertio
die 38. Ubi est Ecclesiae commendatio? Et praedicari in nomine eius poenitentiam et remissionem
peccatorum. Et hoc ubi? Per omnes gentes, incipientibus ab Ierusalem 39. Hoc resurrectione
glorificatus. Quid ascensione glorificandus? Quod audistis: Eritis mihi testes in Ierusalem, et in tota
Iudaea et Samaria, et usque in fines terrae 40. Quid ipso adventu Spiritus Sancti? Venit Spiritus
Sanctus: quos primum implevit, linguis omnium gentium loquebantur 41. Unusquisque homo
loquens omnibus linguis, quid aliud significavit, quam unitatem in omnibus linguis? Hoc tenentes, in
hoc firmati, in hoc roborati, in hoc inconcussa caritate defixi, laudemus pueri Dominum, et dicamus
alleluia. Sed in una parte? Et unde? et quo usque? A solis ortu usque ad occasum, laudate nomen
Domini 42.

133 SERMO 265/A
DE QUADRAGESIMA ASCENSIONIS DOMINI

Christus auctor nostri sermonis debet esse.
1. Ascensionis Domini nostri Iesu Christi sanctus et sollemnis dies hodie illuxit: Exultemus et
iocundemur in eo 1. Christus descendit, inferi patuerunt; Christus ascendit, superna claruerunt.
Christus in ligno, insultent furentes; Christus in sepulcro, mentiantur custodientes. Christus in
inferno, visitentur quiescentes; Christus in caelo, credant omnes gentes. Ipse ergo debet esse
auctor nostri sermonis, qui est largitor nostrae salutis. Non de alio aliquo loquimur vobis, nisi de illo
qui modo ex Evangelio loquebatur omnibus nobis, et ascensurus ad Patrem dicebat discipulis suis:
Haec locutus sum vobis, cum adessem vobiscum. Paraclitus autem Spiritus veritatis, quem mittet
Pater in nomine meo, ille vos docebit omnia, et commonebit vos omnia quaecumque dixi. Non
turbetur cor vestrum, neque formidet. Audistis quia dixi vobis: vado ad Patrem meum; quia Pater
maior me est 2.

Christus Deus super nos idemque homo inter nos.
2. Nostis, fratres, Dominum nostrum Iesum Christum factum propter nos quod sumus nos,
mansisse autem nihilominus in ea forma, in qua aequalis est Patri. Factum enim esse credimus Dei
Filium nostrae infirmitatis participem, nec tamen suae maiestatis expertem. Ipsa ergo fides nostra:
Deus super nos, idemque homo inter nos. Sed quia propter nos in forma humilitatis assumptae
multa hic gessit, ut divinitatis substantiam, quae in eo latebat, absconderet, et humanam solam,
quae in eo apparebat, ostenderet; qui hoc discernere atque intellegere non potuerunt, haereses
condiderunt. In his sunt praeter ceteros Ariani, qui Deum Patrem Deo Filio contendunt esse
maiorem. His catholica veritas breviter lucideque respondeat.

Non mole sed virtute magnus est Deus.

182

