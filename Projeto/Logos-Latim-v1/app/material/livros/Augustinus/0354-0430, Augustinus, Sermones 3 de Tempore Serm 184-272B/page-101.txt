Cetera vero non sunt. Quis vere est? Qui non transit, qui semper manet incommutabilis. Sed iste
cibus grandium est, iste sol diei est. Et quasi diceret Moyses illi: Adhuc nox sum, noctem illumina,
aliquid dicam quod potest nox capere, aliquid dicam quod possunt parvuli retinere: Ego sum Deus
Abraham et Deus Isaac et Deus Iacob 8. Ergo: Ego sum qui sum ad potestatem diei, Ego sum Deus
Abraham ad potestatem noctis. Fides temporaliter dispensata lucet nocti, sapientia semper manens
lucet diei. Nutrit in nocte, ut procedamus in diem. Stellae ergo cetera munera. Quia cum dixisset:
Alii datur sermo sapientiae, tamquam solem in potestatem diei: Alii datur sermo scientiae,
tamquam lunam in potestatem noctis; dat et stellas: Alii donatio curationum, alii prophetia 9 et
cetera.

85

SERMO 229/U

EX SERMONIBUS OCTAVARUM PASCHAE
Fragmentum

Reptilia animae viventis allegorice enarrantur.
1. Videamus ergo quid dicunt Scripturae. Lux per lucem, iusti per Verbum. Firmamentum caeli,
solidamentum Scripturarum. Aquae sub firmamento, terrenus populus; aquae supra firmamentum,
caelestis populus. Terra arida ab aquis maris separata, animae sitientes Deum a multitudine
delictorum saeculi. Germinat terra herbam pabuli et ligna fructifera, opera misericordiae. Luminaria
in firmamento caeli, praedicatores verbi, Evangelistae et Apostoli, dona spiritalia. Adtendamus ergo
luminaria circumeuntia totum mundum, et videte quemadmodum producant aquae reptilia
animarum vivarum 1. Discurrunt Evangelistae, evangelizantur homines. Ergo reptilia animarum
vivarum sacramenta intelleguntur. Quare? Quia ad hoc sunt sacramenta necessaria, ut gentibus
evangelizentur et de gentibus homines separentur, hoc est, ut aquae producant illae amarae et
fiant pisces dulces. Magna enim res est. Gustare aquam maris nemo potest, pisces manducare;
amaritudine nascuntur et vegetantur. Ista sunt sacramenta dulcia, quae missa sunt per totum
mundum. Sed reptilia dicuntur animarum vivarum; nondum anima viva. Quare? Hoc aliquantum ad
intellegendum spissum est. Audistis modo, cum lectio legeretur, quia Simon Magus baptizatus est
et non deposuit malam mentem 2; habuit formam sacramenti, virtutem sacramenti non habuit. Audi
Apostolum, quid dicat de impiis: Habentes, inquit, formam pietatis, virtutem autem eius
abnegantes 3. Quae est forma pietatis? Sacramentum visibile. Quae est virtus pietatis? Invisibilis
caritas. Audi virtutem pietatis: Si linguis hominum loquar et angelorum, caritatem autem non
habeam, factus sum ut aeramentum sonans, et cetera: et si illud et illud habeam, caritatem autem
non habeam, nihil sum 4. Nam sacramenta sancta et magna sunt; sed nihil est homo, si caritatem
non habeat. Ergo virtus sacramenti, caritas. Quam caritatem non habet haereticus, cum apud eum
inveniam formam sacramenti. Itaque, cum ad me venit haereticus, defero formae sacramenti, ut
non rebaptizem; sed reddo virtutem sacramenti, ut radicem caritatis insinuem. Ipsa ergo erit anima
viva, quam terra producit, ut anima viva sit, iam habens virtutem sacramenti. Hoc est ergo, quod
dictum est: Producant aquae reptilia animarum vivarum 5, et cetera.

86

SERMO 229/V

EX SERMONIBUS OCTAVARUM PASCHAE
FRAGMENTUM

Singula Dei creantis opera in homine inveniuntur.
1. Sexto die dixit Deus: Producat terra animam vivam; non reptilia animarum vivarum, sed animam
vivam. Et produxit terra omnia pecora et bestias et serpentes et quidquid repit super terram. Et
vidit Deus quia bonum est. Et dixit Deus, eodem die sexto, quando eiecit terra animam vivam:
Faciamus hominem ad imaginem et similitudinem nostram 1, et cetera quae sequuntur. Diximus
quia fecit Deus lucem, id est, omnes fideles; fecit firmamentum in mundo, caelum inter aquas et
aquas; fecit firmamentum in Ecclesia, auctoritatem Scripturarum inter populos angelorum, quibus
hoc non est necessarium, et populos hominum, qui ibi quaererent Deum; fecit Deus in mundo
separationem maris a terra, fecit Deus in Ecclesia separationem gentium a servis suis; sitit terra
arida imbrem, sitiunt homines in Ecclesia imbrem caelestem; produxit terra herbam pabuli et ligna

101

