In humilitate pugnandum est ad redeundum in domum Patris.
10. Sed cavete, ne veniat vobis pes superbiae; et vigilate, ne vos manus moveant peccatorum 45.
Primum ne contingat, orate ut ab occultis vestris mundet vos: secundum vero ne irruat et deiciat
vos, petentes ut ab alienis parcat vobis 46; iacentes surgite, surgentes state, stantes adsistite,
adsistentes persistite. Nolite ultra ferre iugum: disrumpite potius vincula eorum, et abicite a vobis
iugum ipsorum 47, ne iterum servitutis iugo attineamini. Dominus in proximo est; nihil solliciti
fueritis 48. Manducate nunc panem doloris: veniet tempus, quando post panem tristitiae panis vobis
laetitiae ministretur. Sed meritum illius, huius est tolerantia, Aversio et fuga tua panem luctus
commeruit: convertere, compungere, et redi ad Dominum tuum. Paratus est ille compuncto et
redeunti panem gaudii erogare; si non dissimules nec differas pro fuga tua flebiliter aerumnosus
orare 49. In tantis ergo catervis molestantium induite vos cilicio, et humiliate in ieiunio animam
vestram. Redditur humilitati quod superbiae denegatum est. Et vos quidem cum scrutaremini,
atque ipsius fugae ac desertionis persuasor in Trinitatis tremendae omnipotentiae debite
increparetur, non estis induti cilicio: sed tamen vestri pedes in eodem mystice constiterunt.

Sanitas quae apparuit in corpore servanda est in corde.
11. Calcanda sunt vitia velleraque caprarum: sinistrorum haedorum conscindendi sunt panni. Cum
prima stola ultro vobis occurret misericors pater, qui ad vestram depellendam pestiferam famem
etiam saginatum vitulum non distulit immolare 50. Eius carnibus pascemini, eius sanguine
potabimini: cuius effusione peccata dimittuntur, debita donantur, maculae deterguntur. Ut
pauperes manducate, et tunc saturabimini: Ut et vos de illis sitis, de quibus dicitur: Manducabunt
pauperes, et saturabuntur 51: ac saturati salubriter eius panem gloriamque ructate. Currite ad eum,
et convertimini: ille est enim qui convertit aversos, prosequitur fugitivos, invenit perditos, humiliat
superbos, pascit famelicos, solvit compeditos, illuminat caecos, purgat immundos, recreat fatigatos,
suscitat mortuos, atque nequitiae spiritibus possessos et captos eripit. A quibus quia vos nunc
immunes esse probavimus; gratulantes vobis admonemus vos, ut sanitas quae apparuit in vestro
corpore, haec in vestris cordibus conservetur.

37

SERMO 217

DE VERBIS DOMINI IN EVANGELIO IOANNIS:
"HAEC EST VITA AETERNA UT
COGNOSCANT TE SOLUM VERUM DEUM ET QUEM MISISTI, IESUM CHRISTUM"
ET DE TRINITATE

Et Pater et Filius solus verus Deus est.
1. Dominus Iesus Christus, qui nos exaudit cum Patre, orare pro nobis dignatus est Patrem. Quid
est felicitate nostra certius, quando ille pro nobis orat, qui dat quod orat? Est enim Christus homo et
Deus: orat ut homo, dat quod orat ut Deus. Quod autem tenere debetis, ideo totum Patri assignat,
quia Pater non de illo est, sed ipse de Patre est. Fonti, unde derivatus est, totum dat. Sed et ipse
fons natus de Patre, ipse est fons vitae. Ergo Pater fons fontem genuit. Genuit quidem fontem fons;
sed generans fons et genitus fons unus est fons: quemadmodum generans Deus et genitus Deus
unus est Deus, de Patre scilicet natus Filius. Pater non est Filius, Filius non est Pater; Pater non est
de Filio, Filius de Patre est; sed tamen Pater et Filius unum sunt propter unam substantiam, et unus
est Deus propter inseparabilem divinitatem. Proinde quod audistis eum dixisse: Haec est vita
aeterna, ut cognoscant te solum verum Deum, et quem misisti Iesum Christum 1, videte ne sic
accipiatis, ut putetis Patrem solum esse verum Deum, Filium autem non esse verum Deum.
Habemus enim divinum de hac re testimonium, manifeste dicente ipso Ioanne in epistola sua: Ut
simus in vero Filio eius Iesu Christo: ipse est enim verus Deus, et vita aeterna 2. Tenete quia
Christus verus Deus est, et vita aeterna. Ergo cum auditis: Ut cognoscant te solum verum Deum, et
quem misisti Iesum Christum, subaudire debetis: Solum verum Deum; hoc est, ut te, et quem
misisti Iesum Christum, cognoscant solum verum Deum.

Nec inde separandus Spiritus Sanctus.
2. De hac quaestione absolutissime exivimus. Sed quid facimus de Spiritu Sancto? Si enim de Patre
et Christo quod dictum est: Ut cognoscant te solum Deum verum, et quem misisti Iesum Christum,
hoc est, te et Iesum Christum cognoscant solum verum Deum; laboramus ut ostendamus, quomodo

52

