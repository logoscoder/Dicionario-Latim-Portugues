Desinant itaque insipientes sibi blandiri, nobisque dicere: Quid accepturi sumus, cum ad vos
accesserimus, cum iam nos Baptismum Christi habere fateamini? Respondemus eis: Habetis
Baptismum Christi; venite ut habeatis et Spiritum Christi Timete quod scriptum est: Quisquis autem
Spiritum Christi non habet, hic non est eius 13. Induistis Christum forma sacramenti; induite
imitatione exempli. Quoniam Christus pro nobis passus est, relinquens nobis exemplum, ut
sequamur vestigia eius 14. Nolite esse habentes formam pietatis, virtutem autem eius
abnegantes 15. Quae autem maior est virtus pietatis, quam caritas unitatis? Dicitur in Psalmis:
Omnis consummationis vidi finem: latum mandatum tuum valde 16. Quod mandatum, nisi de quo
dictum est: Mandatum novum do vobis, ut vos invicem diligatis 17. Quare latum, nisi quia caritas
Dei diffusa est in cordibus nostris 18? Quare omnis consummationis est finis, nisi quia plenitudo
legis est charitas 19; et omnis lex in hoc sermone recapitulatur, in eo quod scriptum est, Diliges
proximum tuum tamquam te ipsum 20? Ita autem proximos tamquam vos ipsos diligitis, ut cum mali
aliquid, quod nec visum, nec probatum est in vobis, credi de vobis nolitis, id quod nec vidistis, nec
probatum accepistis, de toto terrarum orbe credatis.

Facti non solum verbis dicendum est "Dominum Iesus".
4. Videmini vobis dicere: Dominus Iesus. Et forte non intellegentes attenditis ad id quod Apostolus
ait: Nemo dicit: Dominus Iesus, nisi in Spiritu Sancto 21. Sed hoc quod ait, dicit, signate positum est,
et proprio quodam modo. Nemo enim dicit: Dominus Iesus, nisi in Spiritu Sancto, sed si dicit factis,
non solis verbis. Nam possunt dicere: Dominus Iesus, etiam de quibus ait: Quae dicunt, facite; quae
autem faciunt, facere nolite 22. Omnes haereses, quas utique etiam vos improbatis, dicunt:
Dominus Iesus. Nec utique segregaturus est de regno coelorum eos, quos invenerit in Spiritu
Sancto; et tamen ait: Non omnis qui dicit mihi, Domine, Domine, intrabit in regnum coelorum 23.
Sed Nemo dicit: Dominus Iesus, nisi in Spiritu Sancto 24! nemo plane, sed eo modo quo dictum est,
id est factis. Unde secutus adiunxit: Sed is qui facit voluntatem Patris mei, qui in coelis est, ipse
intrabit in regnum coelorum 25. Dicit enim et de quibusdam idem apostolus: Confitentur se nosse
Deum, factis autem negant 26. Quemadmodum negatur factis, sic dicitur factis. Hoc modo dicendi
nemo dicit: Dominus Iesus, nisi in Spiritu Sancto. Si ergo unitati non accesseritis, segregantes
vosmetipsos, animales eritis, Spiritum non habentes. Si autem ficte accesseritis: Spiritus Sanctus
disciplinae effugiet fictum 27. Tunc ergo vos Sanctum Spiritum habere cognoscite, quando mentem
vestram per sinceram caritatem unitati consenseritis haerere. Haec eis respondeamus dicentibus,
Quid accepturi sumus! nosque ipsos, fratres, exemplum illis bonorum operum praebeamus 28, nec
quia stamus superbientes, nec de iacentibus desperantes.

143 SERMO 270
IN DIE PENTECOSTES

De Spiritu Sancto dicendum.
1. Quoniam sanctam solemnitatem celebramus diei tam sanctae, ut hodie venerit ipse Spiritus
Sanctus, admonet nos tam festiva et grata solemnitas, de ipso dono Dei, gratia Dei, et abundantia
misericordiae eius in nos, id est de ipso Spiritu Sancto aliquid loqui. In schola Domini condiscipulis
loquimur. Magistrum enim habemus unum, in quo omnes sumus unum 1: qui nos, ne forte de
magisterio superbire audeamus, admonuit, et ait: Nolite vocari ab hominibus Rabbi; unus est enim
magister vester Christus 2. Sub hoc ergo magistro, cuius cathedra coelum est, quia erudiendi sumus
Litteris eius, advertite pauca quae dicam, donante ipso qui iubet ut dicam. Qui nostis, recolite; qui
ignorabatis, accipite. Saepe movet animum pie curiosum, si tamen admittatur humana fragilitas et
infirmitas talia perscrutari. Imo admittitur. Non enim quod in Scripturis Sanctis tegitur, ideo clausum
est ut negetur, et non potius ut pulsanti aperiatur, dicente ipso Domino: Petite, et accipietis;
quaerite, et invenietis; pulsate, et aperietur vobis 3. Saepe ergo movet studiosorum animum, quare
quinquagesimo die post Dominicam passionem et resurrectionem missus fuerit promissus Spiritus
Sanctus.

Cur Spiritus S. non posset venire, nisi abeunte Christo.
2. Ubi primum illud admoneo Caritatem vestram, ut aliquantum vos considerare non pigeat, quare
dictum sit ab ipso Domino: Non potest ille venire, nisi ego abiero 4. Quasi aliquid, ut secundum
carnalem sensum loquamur, quasi aliquid in supernis Dominus Christus servaret, et inde

197

