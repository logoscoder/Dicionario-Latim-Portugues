Quid est tangere nisi credere?
4. Quid sibi hoc vult: Noli me tangere, nondum enim ascendi ad Patrem meum? Si non illum poterat
tangere in terra stantem, poterat tangere in caelo sedentem, tamquam diceret: Modo me noli
tangere, tunc me tange cum ascendero ad Patrem? Recolat Caritas vestra hesternam lectionem,
quando apparuit discipulis Dominus et putaverunt se spiritum videre. Ille autem volens eis hunc
tollere errorem, praebuit se tangendum. Quid dixit? Heri lectum est, inde sermo fuit. Quid turbati
estis et quare cogitationes ascendunt in cor vestrum? Videte manus meas et pedes meos, palpate
et videte 9. Numquid iam ascenderat ad Patrem, quando dicebat: palpate et videte, praebens se
tangendum discipulis suis, non tangendum sed palpandum, ut fides fiat verae carnis veri corporis,
ut exhibeatur etiam tactibus humanis soliditas veritatis? Praebet ergo se palpandum manibus
discipulorum, et dicit mulieri: Noli me tangere, nondum enim ascendi ad Patrem meum. Quid sibi
vult? Viri non eum potuerunt tangere nisi in terra, mulieres tunc habebant tangere in caelo:
Nondum enim ascendi ad Patrem meum? Quid est ergo tangere, nisi credere? Fide enim tangimus
Christum et melius est manu non tangere, et fide tangere, quam manu palpare et fide non tangere.
Non magnum fuit ad Christum tangere. Iudaei tetigerunt quando comprehenderunt, tetigerunt
quando ligaverunt, tetigerunt quando suspenderunt, tetigerunt et male tangendo, quod tetigerunt
perdiderunt. Tange tu fide, o Ecclesia catholica, fide tu tange. Si Christum tantummodo hominem
putaveris, in terra tetigisti. Si Christum Dominum credideris aequalem Patri, tunc tetigisti quando
ascendit ad Patrem. Ergo ascendit nobis quando illum intellexerimus. Semel tunc illo in tempore
ascendit, sed modo quotidie ascendit. Et quam multis non ascendit, quam multis in terra iacet,
quam multi dicunt: Non fuit homo, quam multi dicunt: Fuit magnus homo, quam multi dicunt:
Propheta fuit, quam multi Christiani exstiterunt qui dicerent, ut Photinus: Homo fuit, plus nihil
habuit; sed omnes homines pios et sanctos excellentia iustitiae et sapientiae superavit, nam Deus
non fuit. O Photine, in terra tetigisti, festinasti tangere, sententiam praecipitasti, ad veritatem Patri
aequalis et ideo ad patriam non pervenisti, quia in via errasti.

Deus, Pater Christi et Pater noster.
5. Deinde verba ipsius audiamus: Ascendo ad Patrem meum et Patrem vestrum et Deum meum et
Deum vestrum 10. Quare non: ad Patrem nostrum et Deum nostrum, sed cum distinctione: Patrem
meum et Patrem vestrum et Deum meum et Deum vestrum? Patrem meum, quia unicus sum,
Patrem vestrum, gratia non natura. Patrem meum, quia hoc semper fuit, Patrem vestrum, quia ego
vos elegi 11. Deum meum et Deum vestrum. Unde Deus Christi Pater? Sic Pater eius quia genuit
eum. Unde Deus eius? Quia et creavit eum. Genuit eum, Verbum unigenitum; creavit eum ex
semine David secundum carnem; ergo et Pater Christi et Deus Christi; Pater Christi secundum
divinitatem, Deus Christi secundum infirmitatem. Audi unde Deus Christi, Psalmum interrogemus.
Per Prophetam ipse dixit: De ventre matris meae, Deus meus es tu 12. Ante ventrem matris meae
Pater meus, de ventre matris meae Deus meus. Quare ergo et ibi distinctio, puta, Patrem meum et
Patrem vestrum? Est distinctio quia aliter Pater unigeniti Filii, aliter Pater noster. Illius Pater per
naturam, noster per gratiam. Debuit ergo dicere: ad Patrem meum et Patrem vestrum et Deum
nostrum, quia Deus, creaturae si sit Deus, et ideo Christi quia et creatura Christus secundum
hominem. Pater Christi distincte. Quia creator Christi, Deus Christi, quare distincte, cum secundum
hominem creatura Christus, creatura et nos, secundum hominem Christus utique servus - formam
servi accipiens 13, ait at Apostolus - quare ergo: Deum meum et Deum vestrum et ibi distincte?
Distincte plane. Nos enim omnes Deus noster propagine peccati formavit. Ille et homo aliter factus
est, ille de virgine natus est, illum mulier non concupiscendo sed credendo concepit, ille
propaginem peccati ex Adam non traxit. Nos omnes per peccatum nati sumus; ille sine peccato
natus est, qui peccata mundavit. Ergo et ibi distinctio: Deum meum et Deum vestrum. Ex semine
enim creati estis, ex masculo et femina, ex concupiscentia carnis venistis cum propagine peccati:
Quis enim mundus in conspectu tuo? Nec in fans cuius unius diet est vita super terram 14. Denique
cum infantibus curritur ut solvatur illis quod non vivendo addiderunt, sed quod nascendo traxerunt.
Non sic Christus. Deum meum et Deum vestrum; Deum meum propter similitudinem carnis
peccati 15; Deum vestrum propter carnem peccati.
6. Hucusque de lectione evangelica quae pertinet ad resurrectionem Domini quam scripsit Ioannes
evangelista et iam sermonem fecisse suffecerit, propterea quia legendae erunt aliae lectiones
ipsius Evangelii Ioannis de ipsa resurrectione Domini. Nemo enim de resurrectione eius copiosius
narravit quam sanctus Ioannes, ita ut uno die legi non possit, sed legitur et alio, legitur item tertio,
quousque finiatur quidquid et Ioannes sanctus de Domini resurrectione conscripsit.

106 SERMO 247
134

