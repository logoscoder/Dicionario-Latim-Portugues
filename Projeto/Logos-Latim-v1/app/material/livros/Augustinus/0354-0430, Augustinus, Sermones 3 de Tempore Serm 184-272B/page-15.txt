competente aetate, impleturus Evangelium nobis. Propter nos passurus, propter nos moriturus, ad
exemplum praemii nostri resurrecturus, ante oculos discipulorum in coelum ascensurus, ad
iudicium de coelo venturus. Ecce qui in praesepi iacebat, diminutus est, sed non perdidit se: accepit
quod non erat, sed mansit quod erat. Ecce habemus infantem Christum, crescamus cum illo.

Calendarum ianuariarum sollemnitas superstiosa.
4. Satis haec sint Caritati vestrae. Quia multos hic video propter solemnitatem, oportet ut dicam.
Calendae Ianuariae venturae sunt. Christiani estis omnes; Deo propitio, christiana est civitas. Duo
genera hominum hic sunt, Christiani et Iudaei. Non fiant illa quae odit Deus: per lusum iniquitas, per
iocum improbitas. Non sibi faciant homines iudices, ne veniant in manus veri Iudicis. Audite,
Christiani estis, membra Christi estis. Cogitate quid estis, cogitate quanti empti estis. Postremo si
vultis scire quid facitis: ego eis dico, qui faciunt. Nolite ad iniuriam vestram referre, quibus ista
displicent: eis dico qui faciunt, et quibus placent. Vultis nosse quid facitis, et qualem tristitiam nobis
ingeritis? Faciunt illud Iudaei? Vel sic erubescite, ne fiat. Natali Ioannis, id est ante sex menses (tot
enim menses inter se habent praeco et Iudex), de solemnitate superstitiosa pagana, Christiani ad
mare veniebant et ibi se baptizabant. Absens eram: sed, sicut comperi, per disciplinam
Christianorum presbyteri permoti, quibusdam dignam et ecclesiasticam disciplinam dederunt.
Murmuraverunt inde homines, et dixerunt quidam: Quantum erat ut indicaretur nobis? Si ante
praemoneremur, non faceremus. Ipsi praemonuissent presbyteri, non fecissemus. Ecce episcopus
praemonet; moneo, praedico, denuntio. Audiatur episcopus iubens, audiatur episcopus monens,
audiatur episcopus rogans, audiatur episcopus adiurans. Adiuro per ipsum qui hodie natus est:
adiuro, obstringo, nemo faciat. Ego me absolvo. Melius est ut monens audiar, quam tristis sentiar.

14

SERMO 196/A

Qui adorat humilem Christum invenit excelsum. Circumcisio iustificatio est.
1. [Fratres carissimi,] Domini nostri Iesu Christi sublimitas invisibilis, humilitas visibilis facta est.
Sublimitas eius non habet diem, infirmitas eius suscepit habere diem. Ubi humilitas, ibi infirmitas.
Sed infirmitas Dei fortitudo est humilibus. De sublimitate sua fecit mundum, de humilitate sua vicit
mundum. Nisi Christus esse humilis dignaretur, hodie Christi signo nemo fidelis signaretur. Audistis
Apostolum quod de illo dixerit, quia cum Deus esset verus non rapinam arbitratus est esse se
aequalem Deo. Quomodo rapina erat quod erat natura? Sed quid fecit? Semetipsum exinanivit,
formam servi accipiens 1. Et hoc est quod hodie celebramus. Multi contempserunt humilem
Christum et non pervenerunt ad altitudinem Christi. Qui autem adoraverunt humilem invenerunt
excelsum. Octavo ergo die more illo circumcisus est Dominus et oblatum est pro illo sacrificium
quod praecepit Moyses 2. Audiunt Iudaei et dicunt: Noster est Christus. Si autem agnovistis, quare
occidistis? Magna dispensatio, carissimi! Ablaturus est circumcisionem, suscepit circumcisionem.
Suscepit umbram, daturus lucem. Suscepit figuram, impleturus veritatem. Etenim ipsa circumcisio
quae instituta est ut octavo die parvulus infans circumcideretur, Christum significabat. Sed dicis
mihi: Quomodo resurrectione Christi circumcidimur corde? Hoc ergo figurabatur in corpore quod
facturum erat in corde. Ait enim apostolus Paulus <de> Domino Christo qui traditus est propter
delicta nostra et resurrexit propter iustificationem nostram 3. Circumcisio iustificatio est. Quid est
circumcisio? Ponere carnis affectum, circumcidi a mundo, servire Deo et veritatem in corde habere.
Quid enim additur homini cui pellicula carnis deteritur? Sed signum est. Signum est ubi veritas in
Christo. Quomodo in Christo? Iam dixi. Iustificatione ipsius iustificamur. Ergo iustificatione ipsius
corde circumcidimur. Respice in octavum diem Dominicum. Sabbati sexto mortuus est Christus,
septimo sepultus, alia die resurrexit. Vide ergo quid post sabbatum resurrexit, hoc est prima
sabbati. Ergo si quis Iudaeus audivit circumcisum Christum, veniat et circumcidatur a Christo. Sed
dicit mihi: Ego non recedo a lege mea. Ipse Christus circumcisionem accipere noluisset? Damnasset
quod observare praecepit? Ubi esset quod ipse legem dedit? An putatis quia tunc cepit esse
Christus quando de Maria natus est? Christus erat ante matrem, quia sibi eam creavit in matrem.
Erat ante Abraham. Parum vobis dico: Erat ante Adam 4. Et hoc parum dico: Erat ante caelum et
terram, quia omnia per ipsum facta sunt 5. Ergo putatis quod alius legem dederit per Moysen nisi
Unigenitus Patris Verbum Dei 6. Ipse rogo, carissimi, senex Symeon quam magnitudinem videbat in
parvo? Quod videbat mater portabat. Quod intellegebat mundum regebat.
2. Dic mihi quale fecit Eliseus quando resuscitavit filium hospitae suae? In ea figura data est lex.
Quid factum est? Nuntiatum est illi: mortuus infans. Dedit servo suo baculum suum et ait: Vade et
pone super mortuum 7. Accepit servus baculum suum, posuit super mortuum et non surrexit. Venit
ipse Eliseus, conformavit se mortuo et resuscitavit mortuum 8. Adtendite, fratres, adtendite.
Baculus per servum, id est lex per Moysen. Positus est baculus super mortuum et non surrexit.

15

