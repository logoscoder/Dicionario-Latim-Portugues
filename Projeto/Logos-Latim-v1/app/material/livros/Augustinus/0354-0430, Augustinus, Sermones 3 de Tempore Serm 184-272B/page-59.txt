quoniam creator est, dedit; vitam vero, qua in illo et cum illo victuri sumus, non a nobis accepit. Ac
per hoc, quod attinet ad naturam nostram, qua homines sumus, non de suo mortuus est, sed de
nostro; quoniam illius natura, qua Deus est, mori penitus non potest. Quod autem attinet ad ipsius
creaturam, quam sicut Deus fecit, etiam de suo mortuus est; quoniam et carnem, in qua mortuus
est, ipse fecit.

Non erubescendum de morte Domini immo maxime gloriandum.
2. Non solum ergo erubescere non debemus de morte Domini Dei nostri, verum etiam maxime in
ea fidere maximeque gloriari; suscipiendo quippe a nobis mortem, quam invenit in nobis,
fidelissime spopondit nobis in se vitam daturum, quam habere non possumus ex nobis. Nam qui
tantum nos dilexit, ut quod peccato meruimus sine peccato pro peccatoribus pateretur, quomodo
nobis non dabit quod iustitia, qui iustificat? quomodo non reddet, qui pollicetur in veritate, praemia
sanctorum, qui sine iniquitate poenam pertulit iniquorum? Confiteamur itaque, fratres, intrepidi, vel
etiam profiteamur, Christum pro nobis esse crucifixum; non paventes, sed gaudentes: non
verecundantes, sed gloriantes dicamus. Vidit hunc apostolus Paulus, et commendavit titulum
gloriae. Qui cum haberet multa magna atque divina, quae de Christo commemoraret, non dixit
gloriari se in mirabilibus Christi, quia, cum esset apud Patrem Deus, mundum creavit, cum esset
etiam quod nos homo, mundo imperavit; sed mihi autem, inquit, absit gloriari, nisi in cruce Domini
nostri Iesu Christi 4. Videbat pro quibus, quis, ubi pependerat; et de tanta humilitate Dei et divina
celsitudine Apostolus praesumebat.

Quo sensu affirmatur Deum esse mortuum.
3. Isti autem, qui nobis insultant, quod Dominum crucifixum colamus, quanto sibi sapere videntur,
tanto insanabilius et desperatius desipiunt, nec omnino quid credamus vel dicamus intellegunt;
neque enim dicimus hoc in Christo esse mortuum, quod Deus erat, sed quod homo erat. Nam si,
homo ipse quilibet cum moritur, illud quod maxime homo est, id est, quo distat a pecore, quod
habet intellectum, quod humanum et divinum, temporale et aeternum, falsum verumque discernit,
id est, anima rationalis, cum suo corpore mortem non patitur, sed illo moriente viva discedit, et
tamen dicitur: Mortuus est homo; cur non sic dicatur etiam: Mortuus est Deus, ut non intellegatur
mori potuisse id quod est Deus, sed quod mortale pro mortalibus susceperat Deus? Nam sicut,
homo cum moritur, non moritur anima eius in carne, sic et Christus cum mortuus est, non est
mortua divinitas eius in homine. Sed Deus, inquiunt, homini misceri non potuit, et cum illo fieri
Christus unus. Secundum istam sententiam carnalem et vanam humanasque opiniones, multo
difficilius crederemus spiritum carni quam Deum homini posse misceri; et tamen nullus homo esset
homo, nisi spiritus hominis humano corpori misceretur. Quando igitur spiritus et corpus quam
spiritus et Spiritus difficilior mirabiliorque mixtura est; si ergo spiritus hominis, cum corpus non sit,
et corpus hominis, cum spiritus non sit, tamen, ut homo esset, utrumque commixtum est; quanto
magis, ut ex utroque unus Christus esset, potuit Deus, qui spiritus est 5, non corpori praeter
spiritum, sed homini habenti spiritum spiritali participatione misceri.

Crux Christi doctrina patientiae et humilitatis.
4. Gloriemur ergo et nos in cruce Domini nostri Iesu Christi, per quem nobis mundus 6, et nos
mundo crucifigamur; de qua cruce ut non erubesceremus, eam in ipsa fronte, hoc est, in pudoris
domicilio collocavimus. Iam vero quae in ista cruce, vel quam salubris sit doctrina patientiae, si
explicare conemur, quae verba rebus, quae verbis tempora suppetunt? Quis enim homo, qui
veracissime atque intentissime credit in Christum, superbire audeat, docente humilitatem Deo non
tantum verbo, sed etiam exemplo suo? Quam vero sit utilis ista doctrina, breviter illa Scripturae
sanctae sententia commonet: Ante ruinam exaltatur cor, et ante gloriam humiliatur 7; cui et illud
consonat: Deus superbis resistit, humilibus autem dat gratiam 8; et illud: Qui se exaltat,
humiliabitur; et qui se humiliat, exaltabitur 9. Proinde cum Apostolus nos admoneat, ne simus alta
sapientes, sed humilibus consentientes 10, cogitet, si potest, in quantum superbiae praecipitium
feratur homo, si non consenserit humili Deo; et quam sit perniciosum impatienter ferre hominem
quod voluerit Deus iustus, si patienter pertulit Deus quod voluit inimicus iniustus.

42

SERMO 219

IN VIGILIIS PASCHAE

59

