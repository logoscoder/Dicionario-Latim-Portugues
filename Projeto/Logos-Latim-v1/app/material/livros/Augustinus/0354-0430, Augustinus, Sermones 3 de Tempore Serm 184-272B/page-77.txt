sed quibus proficiant praebeatis. Intendunt enim vos modo nati, quomodo vivatis olim nati. Hoc
faciunt qui etiam secundum Adam nascuntur: prius parvuli sunt; post mores maiorum cum sentire
coeperint, quid imitentur attendunt. Et quoniam quo duxerit maior, sequitur minor; optandum est ut
bona via maior eat, ne sequendo maior et minor pereant. Itaque vos, fratres, qui iam quodam modo
per aetatem regenerationis parentes estis, alloquor vos, ac exhortor, ut ita vivatis, ut cum eis qui
vos imitantur, gaudeatis, non pereatis. Attendit modo natus nescio quem fidelem ebriosum; timeo
ne dicat sibi: Quare ille fidelis est, et tantum bibit? Attendit nescio quem feneratorem, tristem
datorem, truculentum exactorem, et dicit sibi: Faciam et ego, Respondetur ei: Iam fidelis es, noli
facere; baptizatus es, renatus es, mutata est spes, mutentur mores. Et ille; Quare ille et ille fideles
sunt? Nolo dicere alia; quis enim commemoret omnia? Ideo, fratres mei, quando male vivitis, qui
iam fideles estis, et de vobis et de istis malam rationem Deo reddetis.

Infantes hortatur ut bonos imitentur.
2. Iam ipsos alloquor, ut grana sint in area, ut paleam quae vento circumfertur, non sequantur, cum
qua pereant; sed maneant pondere charitatis, ut perveniant ad regnum immortalitatis. Vos ergo,
fratres, vos filii, vos novella germina matris Ecclesiae, obsecro vos per quod accepistis, ut
attendatis in eum qui vos vocavit, qui dilexit vos, qui perditos quaesivit vos, qui inventos illuminavit
vos, ut non sectemini vias perditorum, in quibus errat nomen fidelium: non enim quaeritur quid
vocentur, sed utrum nomini suo consonent. Si natus est, ubi est nova vita? Si fidelis est, ubi est
fides? Audio nomen, agnoscam et rem. Eligite vobis quos imitemini, Deum timentes, ecclesiam Dei
cum timore intrantes, verbum Dei diligenter audientes, memoria retinentes, cogitatione
ruminantes, factis implentes; ipsos eligite quos imitemini. Non dicat cor vestrum: Et ubi inveniemus
tales? Estote tales, et invenietis tales. Omnis res similis ad similem cohaeret: si perditus vixeris,
non se tibi iunget nisi perditus. Incipe bene vivere, et videbis quanti socii te circumdent, de quanta
fraternitate gratuleris. Postremo, non invenis quod imiteris? Esto quod alius imitetur.

Sermo debitus infantibus, de sacramento altaris.
3. Sermonem ad altare Dei debemus hodie Infantibus de Sacramento altaris. Tractavimus ad eos de
sacramento Symboli, quod credere debeant: tractavimus de sacramento orationis dominicae,
quomodo petant; et de sacramento fontis et Baptismi. Omnia haec et disputata audierunt, et tradita
perceperunt: de Sacramento autem altaris sacri, quod hodie viderunt, nihil adhuc audierunt; hodie
illis de hac re sermo debetur. Propterea hic sermo brevis esse debet, et propter laborem nostrum,
et propter aedificationem illorum.

63

SERMO 228/A

EX SERMONE DE RESURRECTIONE DOMINI
BEDA ET FLORUS AD ROM 6

[FRAGMENTUM]
Sacramentum vitae novae.
1. Quod enim mortuus est, peccato mortuus est semel; quod autem vivit, vivit Deo. Ita et vos
exsistimate vos mortuos quidem esse peccato, viventes autem Deo in Christo Iesu 1. Hoc est
sacramentum, in quo hi qui baptizantur, vitae veteris experiuntur occasum, et novae exordiuntur
ingressum. Unde idem dicit: Consepulti ergo illi sumus per Baptismum in mortem; ut
quemadmodum resurrexit Christus a mortuis, sic et nos in novitate vitae ambulemus 2. Per hoc
sacramentum agnoscamus nos et peccato mortuos esse cum Christo, et iustitiae vivere in Christo.
In cruce dolor est confessorum; in sepultura requies absolutorum; in resurrectione vita iustorum.

64

SERMO 228/B

DE SACRAMENTIS IN DIE PASCHAE

Sacrificium nostri temporis quam magnum et nobile.
77

