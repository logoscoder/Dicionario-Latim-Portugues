donum dederit dilectionis animae ipsius, dicit ei: Sequere me. Ego certe dixeram: Non potes modo;
ego dico: Modo sequere me.

De Ioanne quem Dominus voluit semper mansurum.
4. Sed nata est quaedam quaestio non omittenda. Cum dixit Dominus Petro: Sequere me, respexit
Petrus ad discipulum quem diligebat Iesus, id est, ipsum Ioannem qui Evangelium scripsit et ait
Domino: Domine, iste quid? Scio quia diligis eum; quomodo? ego sequar et ipse non sequetur? Ait
Dominus: Sic eum volo manere donec veniam, tu me sequere. Ipse vero Evangelista, ipse qui
scripsit de quo dictum est hoc: Sic eum volo manere donec veniam, secutus adiunxit verba sua in
Evangelio et ait: Natam fuisse famam inter fratres propter hoc verbum quia discipulus ille non esset
moriturus. Et ut tolleret istam opinionem adiunxit: Non autem dixit non eum fuisse moriturum, sed
tantum dixit: Sic eum volo manere donec veniam, tu me sequere 13. Hanc ergo opinionem, qua
putabatur Ioannes non moriturus, abstulit Ioannes ipse consequentibus verbis suis; ne hoc credatur
ait: Non hoc dixit Dominus, sed dixit hoc. Quare illud autem dixerit Ioannes non exposuit, sed nobis
reliquit propter quod pulsemus, si tamen aperiatur nobis.

Io 21, 22 duobus modis intelligi potest.
5. Quantum mihi Dominus donare dignatur, quantum mihi videtur - videtur autem et melius
melioribus - sic puto istam solvi quaestionem duobus modis; aut de passione dixit Dominus Petri
quod dixit, aut de Evangelio Ioannis. Quod est de passione et hoc sequere me, patere pro me,
patere quod ego, crucifixus est enim Christus, crucifixus est et Petrus, expertus est clavos, expertus
est cruciatus; Ioannes autem nihil eorum expertus est, hoc est: Sic illum volo manere, sine vulnere,
sine cruciatu dormiat et exspectet me; tu me sequere, patere quod ego, sanguinem fudi pro te,
funde pro me. Uno ergo isto modo exponi potest quod dictum est: Sic eum manere volo, donec
veniam, tu me sequere 14; nolo ut ipse patiatur, tu patere. Secundum autem Evangelium Ioannis
hoc mihi videtur intellegi, quoniam Petrus scripsit de Domino, scripserunt et alii sed scriptura eorum
magis circa humilitatem Domini 15 est occupata. Dominus enim Christus et Deus et homo. Quid est
homo? anima et caro. Quid est ergo Christus? Verbum, anima et caro. Sed qualis anima? quia et
pecora habent animas. Verbum, rationale et anima et caro, hoc totum Christus. Sed de divinitate
Christi in litteris Petri aliquid 16, in Evangelio Ioannis multum 17 eminet. In principio erat Verbum,
ipse dixit. Transcendit nubes et transcendit sidera, transcendit angelos, transcendit omnem
creaturam, pervenit ad Verbum, per quod facta sunt omnia. In principio erat Verbum, hoc erat in
principio apud Deum. Omnia per ipsum facta sunt 18. Quis videat, quis cogitet, quis digne suscipiat,
quis digne pronuntiet? Tunc habet bene intellegi quando venerit Christus. Sic illum volo manere
donec veniam. Exposui sicut potui, potest ipse melius in cordibus vestris.

114 SERMO 254
IN DIEBUS PASCHALIBUS

Aliud meremur, aliud speramus.
1. Sic se habet, fratres mei, sic se habet miseria nostrae conditionis et Dei miseratio, ut tempus
laetitiae tempore maestitiae praecedatur; id est, ut prius sit tempus maestitiae, posterius sit
tempus laetitiae; prius sit tempus laboris, posterius quietis; prius sit tempus calamitatis, posterius
felicitatis. Sic se habet, ut diximus, miseria nostrae conditionis et divina miseratio. Tempus enim
maestitiae, laboris, miseriae, peccata nostra nobis pepererunt; tempus vero laetitiae, quietis,
felicitatis non veniet de meritis nostris, sed de gratia Salvatoris. Aliud meremur, aliud speramus;
meremur mala, speramus bona. Hoc facit misericordia eius qui creavit nos.

Christianorum tristitia unde procedere debeat.
2. Sed tempore miseriae nostrae, et, sicut Scriptura loquitur: diebus vanitatis 1 nostrae, nosse
debemus unde debeat esse ipsa tristitia. Tristitia enim sic est, quomodo stercus. Stercus non loco
suo positum immunditia est. Stercus non loco suo positum immundam facit domum; loco suo
positum fertilem facit agrum. Videte locum stercoris ab agricola provisum. Ait Apostolus: Et quis est
qui me laetificet, nisi qui contristatur ex me? 2 Et alio loco: Tristitia, inquit, secundum Deum
paenitentiam in salutem impaenitendam operatur 3. Qui secundum Deum tristis est, paenitentia
tristis est de peccatis suis. Tristitia de iniquitate propria iustitiam parturit. Prius tibi displiceat quod

150

