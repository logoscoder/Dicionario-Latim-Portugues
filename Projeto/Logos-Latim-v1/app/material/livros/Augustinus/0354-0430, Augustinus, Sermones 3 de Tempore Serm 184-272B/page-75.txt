nunc autem lux in Domino 11. O vos qui baptizati estis, fuistis aliquando tenebrae, nunc autem lux
in Domino. Si lux, utique dies: vocavit enim Deus lucem diem 12. Fuistis tenebrae, fecit vos lucem,
fecit vos diem: de vobis cantavimus: Hic est dies quem fecit Dominus, exsultemus et iucundemur in
eo 13. Fugite tenebras. Ebrietas ad tenebras pertinet. Nolite discedere sobrii, et redire ebrii: et post
meridiem videbimus vos. Spiritus Sanctus habitare coepit, non migret: nolite illum excludere de
cordibus vestris. Bonus hospes, inanes invenit, implet vos: esurientes invenit, pascit vos: postremo
sitientes invenit, inebriat vos. Ipse vos inebriet: Apostolus enim ait: Nolite inebriari vino, in quo est
omnis luxuria. Et quasi volens nos docere unde inebriari debeamus: Sed implemini, inquit: Spiritu
Sancto; cantantes vobismet ipsis, hymnis, et psalmis, et canticis spiritalibus, cantantes in cordibus
vestris Domino 14. Qui laetatur in Domino, et cantat laudes Domino magna exsultatione, nonne
ebrio similis est? Probo istam ebrietatem: Quoniam apud te, Deus, fons vitae est, et torrente
voluptatis tuae potabis eos. Unde? Quia apud te, Deus, fons vitae est, et in lumine tuo videbimus
lumen 15. Spiritus Dei et potus et lux est. Si invenires fontem in tenebris, lucernam accenderes, ut
pervenires ad eum. Noli accendere lucernam ad lucis fontem: ipse tibi lucet, et ad se te ducet. Cum
veneris ad bibere, accede et illuminare. Accedite ad eum, et illuminamini 16: nolite recedere, ne
contenebremini. Domine Deus, voca, et accedatur ad te: firma, ne recedatur. Fac filios tuos novos,
de parvulis senes, sed non de senibus mortuos. In ista enim sapientia senescere licet, mori non
licet.

60

SERMO 226

IN DIE PASCHAE
AD POPULUM ET AD INFANTES.
Infantes sunt dies in quo exsultandum et iucundandum est.
1. Sic audistis praedicari Dominum Christum, quia in principio erat Verbum, et Verbum erat apud
Deum, et Deus erat Verbum 1. Ipse est enim Dominus Christus, qui si non se humiliaret, sed semper
sic manere voluisset, homo perisset. Agnoscimus Verbum Deum apud Deum, agnoscimus Patri
aequalem unigenitum Filium, agnoscimus lumen de lumine, diem ex die. Ipse est dies, qui fecit
diem: a die non factus, sed genitus. Si ergo dies de die, non factus, sed genitus est; quis est dies
quem fecit Dominus? Quare dies? Quia lux est. Et vocavit Deus lucem diem 2. Quaeramus quem
diem fecit Dominus, ut exsultemus et iucundemur in eo 3. In prima conditione mundi legitur quia
tenebrae erant super abyssum, et Spiritus Dei ferebatur super aquam. Et dixit Deus, Fiat lux; et
facta est lux. Et divisit Deus inter lucem et tenebras; et lucem vocavit diem, et tenebras vocavit
noctem 4. Ecce dies quem fecit Dominus. Sed numquid ipse est, in quo exsultare et iucundari
debemus? Est alius dies quem fecit Dominus, quem magis debemus agnoscere, et in eo iucundari
et exsultare. Quoniam dictum est fidelibus in Christum credentibus: Vos estis lux mundi 5. Si lux,
utique dies: quia lucem vocavit diem. Ferebatur ergo etiam hic hesterno die Dei Spiritus super
aquam, et tenebrae erant super abyssum, quando isti Infantes adhuc sua peccata portabant.
Quando ergo illis per Spiritum Dei peccata dimissa sunt, tunc dixit Deus: Fiat lux; et facta est lux.
Ecce dies quem fecit Dominus, exsultemus et iucundemur in eo 6. Alloquamur istum diem
apostolicis verbis. O dies quem fecit Dominus, fuistis aliquando tenebrae: nunc autem lux in
Domino. Fuistis, inquit, aliquando tenebrae. Fuistis, aut non? Recolite facta vestra, si non fuistis.
Respicite conscientias vestras, quibus renuntiastis. Quia ergo fuistis aliquando tenebrae, nunc
autem lux, non in vobis, sed in Domino; sicut filii lucis ambulate 7. Satis sint vobis pauca ista,
quoniam et post laborem sumus, et de Sacramentis altaris hodie Infantibus disputandum est.

61

SERMO 227

HABITUS DIE SANCTO PASCHAE
AD INFANTES, DE SACRAMENTIS

Panis eucharisticus: si bene accepistis, vos estis quod accepistis. Explicantur
mysteria sacrificii eucharistici.
1. Memor sum promissionis meae. Promiseram enim vobis, qui baptizati estis, sermonem quo
exponerem mensae Dominicae Sacramentum, quod modo etiam videtis et cuius nocte praeterita

75

