Qui fideles vocamur fideliter vivamus.
2. Alloquor itaque vos, unus dies, infantes male nati ex Adam, bene renati in Christo. Videte quia
dies estis, videte quia fecit vos Dominus. Fugavit a cordibus vestris tenebras peccatorum, innovavit
vitam vestram. Miscendi estis hodie numero populorum: eligite quos imitemini, nolite vobis eligere
perditos, cum quibus pereatis. Nolite dicere: Quare, iste non fidelis est? et inebriatur. Quare, iste
non fidelis est? et habet uxorem, habet et concubinam. Quare, iste non fidelis est? et quotidie pro
lucris mendacium iurat. Quare, iste non fidelis est? et pecuniam suam dat in usuram. Quare, iste
non fidelis est? et pythonissam interrogat. Quare, iste non fidelis est? et quando illi caput dolet,
caracteres sibi ad collum ligat; et qui non vult mori, ad collum sibi ligat. Si ista dixeritis, peritis.
Contestor vobis coram Deo et angelis eius; quod nostrum fuit, dedimus quod accepimus; nec nos
dedimus, sed per nos datum est. Pecunia Dominica est: praerogatores sumus, non largitores.
Dominum communem habemus, cibaria conservis metimur: de ipso horreo et nos vivimus. <Non>
nostri sumus, sed eius qui pro nobis pretium sanguinem suum <fudit>. Simul redempti sumus,
unum pretium omnes habemus: frumentum nostrum est sanctum Evangelium. Fratres nos fecit de
servis, qui redemit: coheredes nos unicus fecit. Unus erat, et fratres habere dignatus est: nolite
oblivisci istam dignationem, carissimi. Fideles vocamini, fideliter vivite: Domino vestro in corde et
moribus vestris fidem servate. Nolite vos commiscere moribus malis in turba Christianorum
malorum. Videte quod dico: grana estote. Palea abundat in area, sed ventura est ventilatio,
separabitur palea; neque una stipula tecum intrat in horreum, neque unum granum vadit in ignem.
Novit separare, qui potuit congregare; erras, si Dominum errare putas. Novit vos, qui creavit vos, et
recreavit vos; si enim tantum creasset, et non <re>creasset, intr<ar>etis in massam perditionis.
Numquid dico vobis, fratres mei, quia non poteritis invenire Christianos bene viventes? Absit, ut hoc
sentiam de area Domini mei. Si hoc ita est, ut quid laboro? Videte bonos, quos imitemini: estote, et
invenietis. Si autem mali esse coeperitis, omnes malos esse credetis; et mendacium est, fallimini.
Longe attenditis aream, ideo sola palea vobis occurrit: accedite, quaerite, manum implete, oris
iudicium adhibete; excutitur inde totum quod volat, et remanet quod grave est. Invenietis bonos
Christianos, credite mihi; bonos coniugatos, exhibentes fidem uxoribus suis; bonas feminas
coniugatas, exhibentes fidem mantis suis. Quaerite, et invenietis: estote, et non vos latebit. Simile
ad simile occurrit. Granum es? applicas te ad granum. Palea es? applicas te ad paleam. Invenietis
qui non dant pecuniam suam ad usuram, invenietis qui plus oderunt fraudem quam damnum:
invenietis istos. Incipite esse, et videtis quam multi sunt. Pauci sunt, sed in comparatione
multorum. Ventilat<ur>, et massa est. Ventilaturus est ille, qui fert ventilabrum in manu sua 10.
3. Modo, carissimi, et alloquor, qui esti<s> fideles olim baptizati, anno priore baptizati, superioribus
annis baptizati, et vos alloquor; per ipsam viam ite, qua non pereatis, si isti sequi voluerint. Ad
vestrum enim iudicium pertinebit, si cum vestris moribus malis et peritis, et perditis.

126 SERMO 260/E
TRACTATUS DE DOMINICO DIE OCTAVARUM SANCTAE PASCHAE

Christum, a suis non receptum, gentes Dominum profitentur.
1. Beati Apostoli cum mirabilia facerent et sanitates in nomine Christi, zelo impleti Iudaei
prohibuerunt illos loqui in eius nomine, qui elegerat eos, et ut tales essent donaverat eis.
Responderunt autem dicentes: Si iustum est coram Deo vobis magis oboedire quam Deo, hoc
iudicate; non enim possumus quae vidimus et audivimus non loqui 1. Professi sunt se testes Christi;
"testes" autem qui dicuntur latine, graece "martyres" vocantur. Dicentes ergo: Non possumus nisi
quae vidimus et audivimus loqui, contempserunt hominum prohibitionem, ut haberent Dei
benedictionem. Illi viderunt et audierunt: nos quid? Debemus et nos praedicare. Sed non vidimus.
Certe quod audivimus praedicemus; quia dicit Apostolus: Igitur fides ex auditu, auditus autem per
verbum Christi 2, Christum Dominum in carne vidit Iudaea, gentes non viderunt; et tamen non
videntes audierunt et crediderunt, videntes contempserunt et occiderunt. Nos ergo eramus
audituri, non visuri; servatur autem nobis visio, ut quod modo credimus in fine saeculi videamus.
Nos ergo praevidebat ipse Dominus, quando in prophetia dicebat: Populus quem non cognovi,
servivit mihi; quem cognovi restitit mihi, quem non cognovi servivit mihi. Unde autem tibi servivit
populus quem non cognovisti, id est, cui praesentiam carnis tuae non exhibuisti, quorum oculis
cicatrices tuas post resurrectionem non ostendisti, unde tibi servivit? Sequere, et audis: In obauditu
auris obaudivit mihi 3.

Christum ubicumque potuerimus praedicemus.
168

