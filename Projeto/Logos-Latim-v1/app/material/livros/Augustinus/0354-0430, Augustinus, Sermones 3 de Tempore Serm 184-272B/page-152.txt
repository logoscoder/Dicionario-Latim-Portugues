foeditas tempus fertilitatis. Et videamus cum Propheta qui dicit: Vidimus eum. Qualem? Non
habebat speciem neque decorem 10. Quare? Alium Prophetam interroga. Dinumeraverunt omnia
ossa mea 11. Dinumerata sunt ossa pendentis. Foeda species, crucifixi species, sed ista foeditas
pulchritudinem parturiit. Quam pulchritudinem? Resurrectionis, quia speciosus forma prae filiis
hominum 12.

Promissor Deus debitor erga nos factus est.
6. Laudemus ergo Dominum, fratres, quia eius fidelia promissa retinemus, nondum accepimus.
Parum putatis, quia promissorem tenemus, ut iam debitorem exigamus? Promissor Deus debitor
factus est. Bonitate sua debitor factus est, non praerogativa nostra. Quid ei dedimus, ut eum
debitorem teneamus? An forte quia audistis in Psalmo: Quid retribuam Domino? Primo, quando
dicit: Quid retribuam Domino? verba sunt debitoris, non debitum exigentis. Praerogatum est illi:
Quid retribuam Domino? Quid est: Quid retribuam? Rependam. Pro qua re? Pro omnibus quae
retribuit mihi 13. Quid retribuit tibi? Primo nihil eram, et fecit me; perieram, quaesivit me; quaerens
invenit me; captivum redemit me; emptum liberavit me; de servo fratrem fecit me. Quid retribuam
Domino? Non habes quid retribuas. Quando ab illo totum exspectas, quid habes retribuere? Sed
exspecta. Nescio quid vult dicere, cum quaerit: Quid retribuam Domino pro omnibus quae retribuit
mihi? Circumspiciens undique quid retribuat, quasi invenit. Quid invenit? Calicem salutaris
accipiam 14. Retribuere cogitabas, adhuc accipere quaerebas. Vide, rogo. Si adhuc accipere quaeris,
adhuc debitor eris. Quando retributor? Si ergo debitor semper eris, quando retribues? Non invenies
quid retribuas. Nisi quod dederit, non habebis.

Homo de suo non habet nisi mendacium.
7. Vide, quando dicebas: Quid retribuam? ad illud pertinet quod dixisti: Omnis homo mendax 15. Qui
enim voluerit dicere, quia retribuit aliquid Deo, mendax est. Omnia ab illo speranda sunt. A nobis
ipsis praeter illum nihil, nisi forte peccatum et mendacium, quia qui loquitur mendacium de suo
loquitur 16. Vere plene de suo abundat homo. Mendacium omnino ibi habet, et thesaurum
mendaciorum cor suum. Mentitur quantum potest, non deficit. Fingat quidquid potest, mentitur
quidquid potest. Quare? Quia quod gratis habet, de se enim habet, non illud emit. Quando autem
venitur ad veritatem, si verax vult esse, non erit de suo. Mendax Petrus de suo. Ubi mendax?
Promisit nobis Dominus passionem, et dicit: Absit a te, non fiet istud 17. Omnis homo mendax. Unde
mendax? Ipsum Dominum audi: Non sapis quae Dei sunt, sed quae sunt hominis 18. Verax autem
Petrus, quando? Tu es Christus Filius Dei vivi 19. Unde istam veritatem homini mendaci? Ecce homo
dicit: Tu es Christus, Filius Dei vivi. Quis dicit? Petrus. Quid erat Petrus? Homo qui dixit verum?
Certe, omnis homo mendax. Ecce, ecce lingua eius, ecce veritas de lingua eius, quomodo omnis
homo mendax? Audi quia omnis homo mendax. Ideo enim ille verax, quia non de suo. Ideo omnis
homo mendax, quia de suo. Ergo unde Petrus verax? Audi ipsam Veritatem: Beatus es, Simon Bar
Iona. Unde beatus? De tuo? Absit. Quia non tibi revelavit caro et Sanguis, sed Pater meus qui in
caelis est 20.

Laudemus vocibus, laudemus moribus.
8. Laudemus ergo Dominum qui in caelis est, carissimi. Laudemus Deum. Dicamus Alleluia.
Significemus istis diebus diem sine fine. Significemus loco mortalitatis tempus immortalitatis.
Festinemus ad domum aeternam. Beati qui habitant in domo tua; in saecula saeculorum laudabunt
te 21. Lex dicit, Scriptura dicit, Veritas dicit. Venturi sumus ad domum Dei, quae est in caelis. Ibi non
quinquaginta diebus Deum laudabimus, sed, quemadmodum scriptum est: In saecula saeculorum.
Videbimus, amabimus, laudabimus; nec quod videbimus deficiet, nec quod amabimus peribit, nec
quod laudabimus tacebit; sempiternum totum erit, sine fine erit. Laudemus, laudemus, sed non
solis vocibus, laudemus et moribus. Laudet lingua, laudet vita, ne rixetur lingua cum vita sed
habeant caritatem infinitam. Conversi ad Dominum, etc.

115 SERMO 255
IN DIEBUS PASCHALIBUS
DE ALLELUIA.

152

