Brevis clausula.
8. Haec ergo, carissimi, prudenter intellegentes de Scripturis sanctis, dum legimus, discernamus;
sed, dum discernimus, fortassis ne erremus, intellectum ab ipso Domino postulemus.

134 SERMO 265/B
DE QUADRAGESIMA ASCENSIONIS DOMINI

Cur Christus post resurrectionem cum discipulis quadraginta dies agit.
1. Dominus noster Iesus Christus, postquam a mortuis resurrexit, volens certissima et fidelissima
attestatione in eodem corpore se resurrexisse monstrare, in quo pependit in cruce, quadraginta
diebus cum discipulis suis fuit, intrans et exiens, manducans et bibens 1. Sic enim oportuerat et
dubitantes firmari, et veritatem Evangelii posteris praedicari, et credentibus carnis suae futuram
incorruptionem et immortalitatem in illa aeterna beatitudine ostendi, et malignis hominibus aliter,
quam veritas habet, de Domino sentientibus et docentibus contradici. In eo namque corpore in
caelum resurgens ascendit, in quo corpore mortuus inferos visitavit. Ipsum quippe habitaculum iam
immortalis carnis suae in caelo collocavit, quod sibi ipse in matris virginis utero fabricavit.

Non spernendi sed docendi sunt ignorantes.
2. Mirum sane quibusdam videtur, quod Dominus in Evangelio ait: Nemo ascendit in caelum, nisi
qui descendit de caelo, Filius hominis qui est in caelo 2. Quemadmodum dicitur Filius hominis,
inquiunt, descendisse de caelo, cum hic assumptus sit in Virginis utero? Haec qui dicunt, spernendi
non sunt, sed docendi sunt; arbitror enim eos pie quaerere, sed necdum quod quaerunt posse
intellegere. Ignorant enim quia ipsa divinitas ita illam humanitatem suscepit, ut una persona fieret
Deus et homo; et illa humanitas illi divinitati ita cohaesit, ut unus Christus esset Verbum anima et
caro. Et propterea dictum est: Nemo ascendit in caelum, nisi qui de caelo descendit, Filius hominis
qui est in caelo 3.

Filius Dei ac Filius hominis Christus.
3. Utraque enim substantia sua sibi proprietatis nomina impertit, et divina humanae, et humana
divinae; ut et Filius Dei dicatur homo, et Filius hominis dicatur Deus, utrumque tamen idem ipse
Christus. Ita enim ipse Dominus noster Iesus Christus dignatus est hominem suscipere, ut se Filium
hominis non dedignaretur dicere, sicut multis locis in Evangelio legimus. Nam beato Petro ipse ait:
Quem dicunt esse homines Filium hominis? 4 Cui Petrus ipso Christo petra inspirante respondit: Tu
es Christus Filius Dei vivi 5. Ecce adest ille citharista, quem David significavit: modo apparuit, quia
corda suorum tetigit, et quem voluit sonum qui omnibus notus esset elicuit. Et de ultimo adventu
suo terrens Iudaeos in passione sua: Amodo videbitis, inquit, Filium hominis venientem in nubibus
caeli 6. Et alio loco: Videbitis angelos ascendentes et descendentes ad Filium hominis 7. Cum ait:
ascendentes, in caelo se esse ostendit; cum ait: descendentes, etiam in terra se numquam
defuturum esse monstravit, sicut etiam discipulis ascensurus in caelum promisit, dicens: Ecce ego
vobiscum sum omnibus diebus usque ad consummationem saeculi 8.

Christus vita saeculi.
4. Sic autem Deus dilexit humanum genus, ut Filium suum unigenitum daret pro saeculi vita 9. Nisi
enim traderet Pater vitam, nos non haberemus vitam; et nisi ipsa vita moreretur, mors non
occideretur. Ipse quippe Dominus Christus est vita, de quo Ioannes evangelista ait: Hic est verus
Deus, et vita aeterna 10. Ipse namque etiam per Prophetam morti mortem comminatus ait: Ero
mors tua, o mors; ero morsus tuus, inferne! 11. Quasi diceret: Ego te moriendo occidam, ego te
consumam, ego tibi omnem potestatem auferam, ego captivos quos tenuisti eruam. Innoxium me
tenere voluisti; iustum est ut perdas quos tenere voluisti.

Heredes vitae aeternae effecti sumus.

184

