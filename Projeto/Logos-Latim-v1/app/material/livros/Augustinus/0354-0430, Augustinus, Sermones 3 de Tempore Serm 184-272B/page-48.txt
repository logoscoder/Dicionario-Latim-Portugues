moreretur. Commendat enim dilectionem suam Deus; in nobis, Apostoli verba sunt, quia eam
adhuc peccatores essemus, Christus pro nobis mortuus est 16. Crede igitur hoc et tu, et pro salute
tua noli erubescere confiteri. Corde enim creditur ad iustitiam, ore autem confessio fit ad
salutem 17. Denique, ne dubitares, ne erubesceres, quando primum credidisti, signum Christi in
fronte tamquam in domo pudoris accepisti. Recole frontem tuam, ne linguam expavescas alienam.
Qui enim, inquit ipse Dominus, confusus me fuerit coram hominibus, confundet illum Filius hominis
coram angelis Dei 18. Noli ergo erubescere ignominiam crucis, quam pro te Deus ipse non dubitavit
excipere. Dic cum Apostolo: Mihi autem absit gloriari, nisi in cruce Domini nostri Iesu Christi 19. Et
respondet tibi idem ipse Apostolus: Non me iudicavit scire aliquid in vobis, nisi Iesum Christum, et
hunc crucifixum 20. Ille qui ab uno populo est tunc crucifixus, in omnium populorum est nunc
cordibus fixus.

Fides resurrectionis Christianos ab omnibus hominibus discernit.
6. Tu autem, quisquis es qui de potentia magis quam de humilitate vis gloriari, accipe
consolationem, habe exsultationem. Qui enim crucifixus sub Pontio Pilato et sepultus est, tertia die
a mortuis resurrexit. Forte et hic dubitas, forte trepidas. Quando tibi dictum est: Crede natum,
crede passum, crucifixum, mortuum et sepultum; quasi de homine facilius credidisti. Nunc quia
dicitur: Tertia die a mortuis resurrexit, dubitas, o homo? Ut de multis unum proferamus exemplum,
Deum attende, Omnipotentem cogita; et noli dubitare. Si enim potuit te, cum non esses, ex nihilo
facere; cur non potuit hominem suum, quem iam fecerat, a mortuis excitare? Credite ergo, fratres:
ubi de fide agitur, longo non opus est uti sermone. Sola haec fides est, quae christianos ab omnibus
hominibus discernit et separat. Nam quia mortuus et sepultus est, et pagani nunc credunt, et Iudaei
tunc viderunt; quia vero tertia die a mortuis resurrexit, nec paganus nec Iudaeus admittit. Discernit
ergo a mortuis perfidis vitam fidei nostrae, resurrectio mortuorum. Nam et apostolus Paulus, cum
Timotheo scriberet: Memento, inquit, Christum Iesum surrexisse a mortuis 21. Credamus ergo,
fratres; quod in Christo factum credimus, hoc futurum speremus in nobis. Deus enim est, qui
promittit: non fallit.

Christi adscensio; iudicium.
7. Postquam ergo resurrexit a mortuis, ascendit in caelos, sedet ad dexteram Patris. Adhuc forte
non credis? Audi Apostolum: Qui descendit, inquit, ipse est et qui ascendit super omnes caelos, ut
adimpleret omnia 22. Vide ne quem non vis credere resurgentem, sentias iudicantem. Qui enim non
credit, iam iudicatus est 23. Nam qui modo sedet ad dexteram Patris advocatus pro nobis, inde
venturus est iudicare vivos et mortuos. Credamus ergo, ut sive vivamus, sive moriamur, Domini
simus 24.

Spiritus Sanctus, remissio peccatorum carnis resurrectio, vita aeterna.
8. Credamus ergo, et in Spiritum Sanctum. Deus est enim, quia scriptum est: Deus Spiritus est 25.
Per ipsum remissionem accepimus peccatorum, per ipsum resurrectionem credimus carnis, per
ipsum vitam speramus aeternam. Sed videte ne numerando errorem patiamini, et me putetis tres
deos dixisse, quia unum Deum tertio nominavi. Una est in Trinitate substantia deitatis, una virtus,
una potestas, una maiestas, unum nomen divinitatis; sicut ipse dixit discipulis, cum surrexisset a
mortuis: Ite, baptizate gentes, non in multis nominibus, sed in uno nomine Patris et Filii et Spiritus
Sancti 26. Credentes ergo divinam Trinitatem et trinam unitatem, cavete, dilectissimi, ne quis vos ab
Ecclesiae catholicae fide atque veritate seducat. Qui enim vobis aliter evangelizaverit, praeterquam
quod accepistis, anathema sit. Apostolum, non me audite, qui ait: Sed et si nos, aut angelus de
caelo aliter vobis evangelizaverit, praeterquam quod accepistis, anathema sit 27.

Per sanctam Ecclesiam.
9. Videtis certe, carissimi, etiam in ipsis sancti Symboli verbis, quomodo in conclusione omnium
regularum, quae ad sacramentum fidei pertinent, quasi supplementum quoddam additum, ut
diceretur: Per sanctam Ecclesiam. Fugite ergo, quantum potestis, diversos et varios deceptores,
quorum sectas et nomina prae multitudine sui nunc longum est enarrare. Multa enim habemus
dicere vobis, sed non potestis illa portare modo 28. Unum vestris pectoribus commendo, ut ab eo
qui catholicus non est, animum et auditum vestrum omnimodis avertatis: quo remissionem
peccatorum et resurrectionem carnis et vitam aeternam per unam, veram et sanctam Ecclesiam
catholicam apprehendere valeatis; in qua discitur Pater et Filius et Spiritus Sanctus, unus Deus, cui
est honor et gloria in saecula saeculorum.

48

