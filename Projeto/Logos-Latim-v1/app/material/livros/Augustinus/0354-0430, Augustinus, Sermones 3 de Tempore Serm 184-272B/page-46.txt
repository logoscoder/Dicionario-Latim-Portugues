vestra, et confessionem dirigat. Hoc audiendo credite, ut intellegatis; ut quod creditis, intellegere
proficiendo valeatis.

Sancta Ecclesia, remissio peccatorum.
11. Sanctam quoque Ecclesiam, matrem vestram, tamquam supernam Hierusalem sanctam
civitatem Dei, honorate, diligite, praedicate. Ipsa est quae in hac fide, quam audistis, fructificat et
crescit in universo mundo 25, Ecclesia Dei vivi, columna et firmamentum veritatis 26: quae malos in
fine separandos, a quibus interim discedit disparilitate morum, tolerat in communione
sacramentorum. Haec propter sua frumenta inter paleam modo gementia, quorum in novissima
ventilatione massa horreis debita declarabitur, claves accipit regni caelorum, ut in illa per
sanguinem Christi, operante Spiritu Sancto fiat remissio peccatorum. In hac Ecclesia reviviscet
anima, quae mortua fuerat peccatis, ut convivificetur Christo, cuius gratia sumus salvi facti.
Carnis resurrectio.
12. Sed nec de ista carne mortali, quod resurrectura sit in saeculi fine, dubitare debemus. Oportet
enim corruptibile hoc induere incorruptionem, et mortale hoc induere immortalitatem. Seminatur in
corruptione, surget in incorruptione; seminatur in contumelia, surget in gloria: seminatur corpus
animale, surget corpus spiritale 27. Haec est christiana, haec catholica, haec apostolica fides.
Credite Christo dicenti: Capillus capitis vestri non peribit 28, et infidelitate depulsa, quanti valeatis,
potius cogitate. Quid enim nostrum a Redemptore nostro contemni potest, quorum capillus
contemni non potest? Aut quomodo dubitabimus quod animae et carni nostrae vitam sit daturus
aeternam, qui pro nobis animam et carnem et suscepit in qua moreretur, et posuit cum moreretur,
et recepit ne mors timeretur? Omnia, quae traduntur in Symbolo, pro modulo ministerii mei vestrae
exposui Caritati. Quod ideo Symbolum dicitur, quia ibi nostrae societatis fides placita continetur, et
eius confessione tamquam signo dato christianus fidelis agnoscitur.

35

SERMO 215

IN REDDITIONE SYMBOLI

Symbolum est animo et corde semper retinendum.
1. Sacrosancti mysterii Symbolum, quod simul accepistis, et singuli hodie reddidistis, verba sunt in
quibus matris Ecclesiae fides supra fundamentum stabile, quod est Christus Dominus, solidata
firmatur. Fundamentum enim aliud nemo potest ponere, praeter id quod positum est, quod est
Christus Iesus 1. Accepistis ergo, et reddidistis, quod animo et corde semper retinere debetis, quod
in stratis vestris dicatis, quod in plateis cogitetis, et quod inter cibos non obliviscamini; in quo etiam
dormientes corpore, corde vigiletis. Renuntiantes enim diabolo, pompis et angelis eius mentem
atque animam subtrahentes, oblivisci oportet praeteritorum, et vetustate prioris vitae contempta,
cum novo homine vitam quoque ipsam sanctis moribus innovare; et sicut Apostolus dicit, quae retro
sunt obliti, atque in ea quae ante sunt extenti, sequi ad palmam supernae vocationis Dei 2; et
credere quod nondum vides, ut merito possis ad id quod credideris pervenire. Quod enim videt
quis, quid sperat? Si autem quod non videmus speramus, per patientiam exspectamus 3.

Credimus in Deum Patrem omnipotentem.
2. Fides ergo haec et salutis est regula, credere nos in Deum Patrem omnipotentem, universorum
creatorem, regem saeculorum, immortalem et invisibilem. Ipse est quippe Deus omnipotens, qui in
primordio mundi cuncta ex nihilo fecit, qui est ante saecula, et qui fecit et regit saecula. Non enim
tempore augetur, aut loco distenditur, aut aliqua materia concluditur aut terminatur; sed manet
apud se et in se ipso plena et perfecta aeternitas, quam nec comprehendere humana cogitatio
potest, nec lingua narrare. Nam si munus quod promittit sanctis suis, nec oculus vidit, nec auris
audivit, nec in cor hominis ascendit 4; quomodo potest ipsum qui promittit, aut mens concipere, aut
cor cogitare, aut lingua narrare?

Generationem Verbi, sive aeternam sive temporariam, quis enarrabit?

46

