2. Dicite ergo et vos: Non possumus quod audivimus non loqui et praedicare Dominum Christum.
Quisque ubi potest praedicet, et martyr est. Aliquando autem homo non patitur persecutionem, et
timet confusionem. Contingit illi convivari, verbi gratia, inter paganos, et erubescit se dici
Christianum. Si expavescit convivatorem, quomodo potest contemnere persecutorem? Praedicate
ergo Christum, ubi potueritis, quibus potueritis, quomodo potueritis. Exigitur a vobis fides, non
eloquentia: fides de vobis loquatur, et Christus loquitur. Si enim est in vobis fides, habitat in vobis
Christus. Audistis Psalmum: Credidi, propter quod locutus sum 4. Non potuit credere, et
obmutescere. Ingratus est implenti, qui non fundit: quo quisque ergo impletus fuerit, debet fundere.
Talis enim in illo nascitur fons, qui fundere novit, siccare non novit: Fiet in eo fons aquae salientis in
vitam aeternam 5. Securi enim praedicatis, quia non mentimini de fonte veritatis: accepistis, quod
in lingua ructatis. Nam si de vestro dicere volueritis, mendaces eritis; hoc dicit ipse Psalmus: Ego
dixi in extasi mea: Omnis homo mendax 6. Quid est: Omnis homo mendax? Omnis Adam mendax.
Expolia te Adam, et induere Christum, et non eris mendax. Sufficiant Caritati vestrae, quia multa
agenda sunt.

127 SERMO 261
SERMO HABITUS CARTHAGINE IN BASILICA FAUSTI
QUADRAGESIMA ASCENSIONIS DOMINI IESU CHRISTI

Ascendamus cum Christo sursum cor habentes.
1. Resurrectio Domini, spes nostra; ascensio Domini, glorificatio nostra. Ascensionis enim hodie
sollemnia celebramus. Si ergo recte, si fideliter, si devote, si sancte, si pie ascensionem Domini
celebramus, ascendamus cum illo, et sursum cor habeamus. Ascendentes autem non extollamur
Sursum enim cor habere debemus, sed ad Dominum. Sursum enim cor non ad Dominum, superbia
vocatur; sursum autem cor ad Dominum, refugium vocatur. Illi enim dicimus qui ascendit: Domine,
refugium factus es nobis 1. Resurrexit enim, ut spem nobis daret, quia resurgit quod moritur; ne
moriendo desperaremus, et totam vitam nostram morte finitam putaremus. Solliciti enim eramus
de ipsa anima, et ille nobis resurgendo et de carne securitatem dedit. Ergo ascendit, quis? Qui
descendit 2. Descendit, ut sanaret te; ascendit, ut levaret te. Cades, si levaveris te; manes, si
levaverit te. Sursum ergo cor, sed ad Dominum, refugium est; sursum cor, sed non ad Dominum,
superbia est. Dicamus ergo illi resurgenti: Quoniam tu es, Domine, spes mea; ascendenti autem:
Altissimum posuisti refugium tuum 3. Quomodo enim ad eum cor sursum habentes, superbi erimus,
qui propter nos humilis factus est, ne superbi remaneremus?

Pietas quaerit credendo, vanitas litigando.
2. Deus Christus, hoc semper: numquam hoc desinet, quia numquam coepit. Si enim per gratiam
eius aliquid incipit, quod numquam desinat; ille quomodo desinet, qui numquam coepit? Quid est
quod incipit, et numquam desinet? Immortalitas nostra initium habebit, finem non habebit. Non
enim iam habemus, quod cum habere coeperimus, non amittemus. Semper ergo Deus Christus. Et
qualis Deus? Quaeris qualis? Patri aequalis. Noli ergo quaerere in aeternitate qualitatem, sed
felicitatem. Qualis Deus Christus, cape, si potes. Ecce dico, non te fraudabo. Quaeris qualis Deus
Christus? Audi me, immo audi mecum; simul audiamus, simul discamus. Non enim quia loquor et
vos auditis, ideo vobiscum non audio. Quaeris ergo, cum audis: Deus est Christus, qualis Deus
Christus? Audi mecum: non, inquam, me audi, sed mecum. In hac enim schola omnes sumus
condiscipuli: caelum est cathedra magistri nostri. Audi ergo qualis Deus Christus. In principio erat
Verbum. Ubi? Et Verbum erat apud Deum 4. Sed verba quotidie solemus audire. Noli sic cogitare,
quomodo soles audire: Deus erat Verbum, qualis quaero. Nam ecce iam Deum credo: sed qualis
Deus sit, quaero. Quaerite faciem eius semper 5. Nemo quaerendo deficiat, sed proficiat. Proficit
quaerens, si pietas quaerat, non vanitas. Quomodo quaerit pietas, quomodo vanitas? Pietas quaerit
credendo, vanitas litigando. Si enim litigare mecum velis, mihique dicere: Quem Deum colis?
qualem Deum colis? ostende mihi quod colis, respondebo: Etsi est quod ostendam, non est cui.

Pauli in Dei cognitione modestia.
3. Nec ego audeo dicere, iam me cepisse quod quaeris. Ingredior enim, quantum possum, post
vestigia illius tanti athletae Christi, apostoli scilicet Pauli dicentis: Fratres, ego me ipsum non
arbitror apprehendisse. Ego me ipsum. Ego, quid est, et me ipsum? Ego qui plus omnibus illis
laboravi? Novi, Apostole, quomodo dicas: Ego. Expressio est, non elatio. Nam vis audire quomodo
dicat: Ego? Cum dixisset: Plus omnibus illis laboravi, tulit sibi ipsum ego. Plus, inquit, omnibus illis

169

