IN DIEBUS PASCHALIBUS

Omnes evangelistae de resurrectione scripserunt.
1. Resurrectio Domini nostri Iesu Christi secundum veritatem quatuor Evangelistarum hesterno die
videtur esse completa. Primo enim die lecta est resurrectio secundum Matthaeum, alio die
secundum Lucam, tertio die secundum Marcum, quarto, id est hesterno secundum Ioannem. Sed
quoniam Ioannes et Lucas de ipsa resurrectione et quae contigerunt post resurrectionem, plurima
scripserunt, quae non possunt una lectione recitari; et heri audivimus aliquid secundum Ioannem,
et hodie, et adhuc aliae lectiones restant. Hodie ergo quid audivimus? Quia ipso die quo resurrexit,
id est dominico die, cum sero factum esset, et essent discipuli in uno loco, et ostia clausa essent
propter timorem Iudaeorum 1, apparuit Dominus in medio eorum. Ipso ergo die, sicut evangelista
Ioannes testis est, bis apparuit discipulis suis, mane et sero. Ex eo quod mane apparuit, etiam ipsa
lectio recitata est: quod vero eodem die sero rursus apparuerit, modo cum recitaretur audivimus.
Non opus erat ut a me ista commemorarentur, sed ut, a vobis adverterentur: propter quorumdam
vero minorem intellegentiam vel maiorem neglegentiam oportuit commemorare, ut sciatis non
solum quid audistis, sed etiam de qua Scriptura vobis legitur quod audistis.

Nescisne nihil esse impossibile Deo?
2. Videamus ergo quid nobis ad loquendum hodierna lectione proponitur. Ipsa quippe lectio
admonet nos, et quodam modo loquitur nobis, ut aliquid dicamus, quemadmodum Dominus qui in
ea soliditate corporis resurrexit, ut non solum videretur a discipulis, sed etiam tangeretur, potuerit
illis apparere ostiis clausis. Nonnulli enim de hac re ita moventur, ut pene periclitentur, afferentes
contra miracula divina praeiudicia ratiocinationum suarum. Sic enim disputant: Si corpus erat, si
caro et ossa erant, si hoc surrexit de sepulcro, quod pependit in ligno; quomodo per clausa ostia
intrare potuit? Si non potuit, dicunt: Non est factum. Si potuit, quomodo potuit? Si comprehendis
modum, non est miraculum: et si miraculum tibi non videtur, propinquas ut neges quia et de
sepulcro resurrexit. Respice ab initio miracula Domini tui, et redde mihi de singulis rationem. Vir
non accessit, et virgo concepit. Redde rationem, quomodo sine masculo virgo conceperit. Ubi
defecerit ratio, ibi est fidei aedificatio. Ecce habes unum in Domini conceptu miraculum: audi etiam
in partu. Virgo peperit, et virgo permansit. Iam tunc Dominus antequam resurgeret, per clausa ostia
natus est. Quaeris a me et dicis: Si per clausa ostia intravit, ubi est corporis modus? Et ego
respondeo: Si super mare ambulavit, ubi est corporis pondus? Sed fecit illud Dominus tamquam
Dominus. Numquid ergo cum resurrexit, destitit esse Dominus? Quid quod et Petrum fecit ambulare
super mare 2? Quod in illo divinitas potuit, in isto fides implevit. Sed Christus, quia potuit; Petrus,
quia Christus adiuvit. Si ergo coeperis humano sensu miraculorum discutere rationem, timeo ne
perdas fidem. Nescis nihil esse impossibile Deo? Quicumque ergo tibi dixerit, Si intravit per ostia
clausa, non erat corpus: responde tu illi a contrario, Imo si tactus est, corpus erat; si manducavit,
corpus erat: et fecit illud miraculo, non natura. Nonne admirandus est quotidianus cursus ipse
naturae? Omnia miraculis plena sunt: sed assiduitate viluerunt. Redde mihi rationem: aliquid
interrogo de consuetis et solitis: redde rationem, quare tam magnae arboris fici semen tam
modicum est, ut videri vix possit, et humilis cucurbita tam grande semen parit. In illo tamen grano
seminis exiguo, vix visibili, si consideres animo, non oculis; in illa exiguitate, illis angustiis, et radix
latet, et robur insertum est, et folia futura alligata sunt, et fructus qui apparebit in arbore, iam est
praemissus in semine. Non opus est multa percurrere: de quotidianis rebus nemo reddit rationem,
et exigis a me de miraculis rationem. Evangelium ergo lege, et crede facta quae mira sunt. Plus est
quod fecit Deus, et non miraris quod excedit omnia opera: nihil erat, et mundus est.

De camelo per foramen acus intrante.
3. Sed non potuit, inquis, corporis moles transire per ostia, quae clausa erant. Quanta erat illa
moles, rogo te? Tanta utique, quanta est in omnibus: numquid tanta, quanta est in camelo? Non
utique tanta. Lege Evangelium, audi ipsum: difficultatem divitis intrantis in regnum coelorum cum
voluisset ostendere, ait: Facilius intrat camelus per foramen acus, quam dives in regnum coelorum.
Hoc audito discipuli, considerantes nullo modo fieri posse ut camelus per foramen acus intraret,
contristati sunt apud se, dicentes: Si ita est, quisnam poterit salvare semetipsum? Si facilius intrat
camelus per foramen acus quam dives in regnum coelorum; nullo modo potest camelus intrare per
foramen acus; nullus ergo divitum salvari potest. Respondit Dominus: Quae hominibus impossibilia
sunt, Deo facilia sunt 3. Potest Deus et camelum per foramen acus traicere, et divitem introducere
in regnum coelorum. Quid mihi de ostiis clausis calumniaris? Ostia clausa habent vel rimam:
compara rimam ostiorum foramini acus, compara molem carnis humanae magnitudini camelorum;
et noli calumniari divinitati miraculorum.

135

