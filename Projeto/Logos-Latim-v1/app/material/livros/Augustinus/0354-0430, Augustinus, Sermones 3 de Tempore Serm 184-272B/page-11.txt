processit de thalamo suo 9, id est, de utero virginali, ubi Verbum Dei creaturae humanae quodam
ineffabili coniugio copulatum est: ne hoc ergo quisquam contemneret, et quamvis mirabiliter
natum, et dictis factisque mirabilem, tamen propter similitudinem carnis peccati 10 nihil amplius
Christum quam hominem crederet: cum dictum esset: Tamquam sponsus procedens de thalamo
suo, exsultavit ut gigas ad currendam viam; continuo subiunctum est: A summo coelo egressio
eius 11. Quod ergo audis: Veritas de terra orta est 12, dignatio est, non conditio; misericordia est,
non miseria. Veritas ut de terra oriretur, de coelo descendit: sponsus ut de thalamo suo procederet,
a summo coelo egressio eius. Inde est quod hodie natus est, quo die minor dies nullus in terris, a
quo tamen incrementa dies sumunt. Qui ergo inclinatus est, et nos erexit, minimum elegit diem,
sed unde lux crescit: ipso suo tali adventu, nos etiam tacitus tamquam sonitu magni clamoris
exhortans, ut qui pauper propter nos factus est 13, in illo divites esse discamus; qui propter nos
formam servi accepit 14, in illo libertatem accipiamus; qui propter nos de terra ortus est, in illo
coelum possideamus.

10

SERMO 193

IN NATALI DOMINI

Gloria in excelsis Deo et in terra pax.
1. Angelorum vocem, per quam Dominus Iesus Christus natus Virginis partu, pastoribus nuntiatus
est, cum Evangelium legeretur, audivimus: Gloria in excelsis Deo, et in terra pax hominibus bonae
voluntatis 1. Festa vox et gratulatoria, non uni feminae, cuius uterus prolem ediderat; sed generi
humano, cui Virgo pepererat Salvatorem. Dignum enim erat, et hoc prorsus decebat, ut ei fetae
quae Dominum coeli et terrae procreaverat, et post editum fetum integra manserat, non
mulierculae humanis sollemnitatibus, sed Angeli divinis laudibus, fetalia celebrarent. Dicamus ergo
et nos, et quanta possumus cum exsultatione dicamus, qui non pecorum pastoribus eum natum
nuntiamus, sed eius Natalitia cum eius ovibus celebramus: dicamus, inquam, et nos fideli corde,
devota voce: Gloria in excelsis Deo, et in terra pax hominibus bonae voluntatis. Et haec verba
divina, has Dei laudes, hoc angelicum gaudium, quanta valemus consideratione perspectum, fide et
spe et caritate meditemur. Sicut enim credimus et speramus et desideramus, erimus et nos gloria
in excelsis Deo, cum resurgente corpore spiritali rapti fuerimus in nubibus obviam Christo 2: si modo
cum in terra sumus, pacem cum bona voluntate sectemur 3. In excelsis quippe vita, quia ibi regio
vivorum; et ibi dies boni, ubi Dominus idem ipse est, et anni eius non deficiunt 4. Quisquis autem
vult vitam, et diligit videre dies bonos, cohibeat linguam suam a malo, et labia eius non loquantur
dolum; declinet a malo, et faciat bonum: et ita sit homo bonae voluntatis. Et quaerat pacem, ac
sequatur eam 5: quia in terra pax hominibus bonae voluntatis.

Ubique misericordia eius praevenit nos.
2. Quod si dicis, o homo, Ecce velle adiacet mihi, perficere autem bonum non invenio; et
condelectaris legi Dei secundum interiorem hominem, vides autem aliam legem in membris tuis
repugnantem legi mentis tuae, et captivum te ducentem in lege peccati quae est in membris tuis 6:
persiste in bona voluntate, et exclama quod sequitur: Miser ego homo, quis me liberabit de corpore
mortis huius? Gratia Dei, per Iesum Christum Dominum nostrum 7. Ipse est enim pax in terra
hominibus bonae voluntatis, post bellum in quo caro concupiscit adversus spiritum, et spiritus
adversus carnem; ut non quae vultis illa faciatis 8: quoniam ipse est pax nostra, qui fecit utraque
unum 9. Persistat igitur bona voluntas adversus concupiscentias malas, et persistens imploret
auxilium gratiae Dei, per Iesum Christum Dominum nostrum. Repugnatur illi a lege membrorum
carnalium, et ecce iam etiam captivatur: imploret auxilium, non fidat viribus suis; et saltem fessa,
non dedignetur esse confessa. Aderit enim qui dixit eis quos iam videbat credentes in eum: Si
permanseritis in verbo meo, vere discipuli mei eritis; et cognoscetis veritatem, et veritas liberabit
vos 10. Aderit et liberabit veritas de corpore mortis huius. Ideo quippe Veritas, cuius Natalitia
celebramus, de terra orta est 11, ut sit pax in terra hominibus bonae voluntatis. Nam quis idoneus
est velle et posse, nisi inspirando adiuvet ut possimus, qui vocando praestitit ut velimus? Quia
ubique misericordia eius praevenit nos, ut vocaremur qui nolebamus, et ut impetremus posse quod
volumus. Dicamus ergo ei: Iuravi, et statui custodire iudicia iustitiae tuae 12. Statui quidem, et quia
imperasti, promisi obedientiam: sed quoniam video aliam legem in membris meis repugnantem legi
mentis meae, et captivum me ducentem in lege peccati, quae est in membris meis 13; humiliatus
sum usquequaque, Domine, vivifica me secundum verbum tuum 14. Ecce velle adiacet mihi 15: ergo
voluntaria oris mei approba, Domine 16; ut fiat pax in terra hominibus bonae voluntatis. Dicamus

11

