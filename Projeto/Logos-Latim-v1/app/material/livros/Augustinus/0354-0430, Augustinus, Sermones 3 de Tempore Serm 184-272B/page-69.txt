1. Ammonet nos, fratres, tanta huius vigiliae claritas atque sollemnitas, anniversario reditu
renovatam memoriam Dominicae resurrectionis illustrans, recolere et agere, quod ipse de sua iam
impendente passione discipulis dixit: Vigilate et orate, ne intretis in temptationem 1. Vigilemus
igitur et oremus, ne intremus in temptationem, non ista nocte tantum, sed toto tempore vitae
huius, quae in terra temptatio est. Sic enim scriptum est: Numquid non temptatio est vita humana
super terram? 2 Si ergo nihil est intrare in temptationem, nisi induci vel inferri in temptationem, id
est decipi et capi, vel quoquo modo temptatione, ut totum brevius dixerim, vinci, quid aliud
faciendum est per totam noctem vitae huius, in qua nos per lucem fidei dies esse debemus, quam
id quod admonuit discipulos Dominus: Vigilate et orate, ne intretis in temptationem? Vigilia mentis
est, ne fides dormiat, spes marcescat, et caritas refrigescat. Sed fide vigilante, spe vigente, cantate
fervente, per totum hoc tempus, quo in huius saeculi nocte versamur, assidua oratione dicamus: Ne
nos inferas in temptationem 3. Sic agimus ipso adiuvante quod Dominus ait: Vigilate et orate, ne
intretis in temptationem 4. Si vere in temptationem non est formidandum intrare, quando inde
possumus et exire, secundum apostolum Iacobum dicentem: Omne gaudium existimate, fratres
mei, cum in temptationibus variis incideritis 5, restat ut in eo sit spes, quod apostolus Paulus ait:
Fidelis Deus, qui non permittet vos temptari super id quod potestis, sed faciet cum temptatione
etiam exitum, ut possitis sustinere 6. De isto exitu non absurde intellegi potest, etiam sancto
Cantico nos esse commonitos, ubi legitur: Custodiat Dominus introitum tuum et exitum tuum 7; ut
tamquam in fornacem vasa fictilia non solum bene formata nos patiatur intrare, sed etiam integra
inde valeamus exire, sicut scriptum est: Vasa figuli probat fornax, et homines iustos temptatio
tribulationis 8. Quod si res ita se habet, profecto quando discipulis Dominus ait: Vigilate et orate ne
intretis in temptationem 9, tantum suae passionis pondus impendere cernebat, ut illos in illam
temptationem nollet intrare, unde cernebat nondum idoneos ut sinerentur exire. Propter quod et
beatissimo apostolo Petro iam dixerat: Non potes me sequi modo, sequeris autem postea. Qui cum
se non solum sequi, verum etiam praecedere iam posse crederet, dicens: Animam meam pro te
ponam 10, validis Dominicae passionis incumbentibus ventis, et mare quo navigabant vehementer
alteque turbantibus, unius fuisset ancillae interrogatione demersus, nisi continuo lacrimis
misericordia impetrata, Domini esset dextera liberatus. Vigilemus ergo, fratres, et oremus, ne
intremus in temptationem, quam sustinere non possumus, et, in quacumque intraverimus, vel dato
exitu sustinere, vel data sustinentia exire possimus; ut non in temptationem sine exitu ingressi,
sicut pedes in compedes, sicut fera in retia, sicut aves in laqueos inferamur.

Per baptismum tamquam per Mare Rubrum liberamur a tenebris.
2. Quod ne patiamur, nobis ille praestabit cui cantavimus Domino: Gloriose enim magnificatus est;
qui nobis in lavacro regenerationis iam quod cantavimus praestitit: equum et equitem proiecit in
mare 11. Universa enim peccata nostra praeterita, quae nos velut a tergo insequebantur, submersit
et delevit in baptismo. Quas tenebras nostras, velut sua iumenta, hoc est adiumenta, immundi
spiritus regebant, et velut equites, quo volebant, agebant; et ideo ipsos rectores tenebrarum
harum 12 dicit Apostolus. Quibus quoniam caruimus per baptismum, tamquam per Mare Rubrum,
hoc est crucifixi Domini sanctificatione sanguineum, non convertamur corde in Aegyptum, sed per
alias heremi temptationes ipso protectore atque rectore tendamus ad regnum.

52

SERMO 223/F

IN VIGILIIS PASCHAE

Etsi sermo non promitur ad ignaros, tamen quaerit attentos.
1. Noctis illius, fratres carissimi, qua Dominus Iesus Christus resurrexit a mortuis, annuam
sollemnitatem hac vigilia celebramus. Non nunc doceo, sed scientes, ne obliviscamini, admoneo.
Sicut enim ipsa celebritas suo sollemniter tempore adveniens non id agit, ut insolitum aliquid
noverimus, sed ne id quod novimus obliviscendo deleamus - renovat enim memoriam, non inserit
scientiam - ita et sermo noster, etiamsi non promitur ad ignaros, tamen quaerit attentos; quia, etsi
non id agit, ut quod nescitis audiatis, volo tamen agat, ut recordemini cum iucunditate quae nostis.

Leo quaerens devorare et leo quaerens liberare.
2. Vigilemus ergo et oremus, ne intremus in temptationem 1: Adversarius enim noster tamquam leo
rugiens circuit quaerens quem devoret 2. Sed leo ille de tribu Iuda, de quo tanto ante praedictum
est: Ascendisti, recumbens dormisti sicut leo; quis suscitabit eum? 3 In crucem, cum pateretur,

69

