sibi ipse consonat, qui desiderat semper vivere, et non amat prolixius vigilare; mortem vult omnino
non esse, et eius imaginem non vult minuere. Haec causa, ista ratio est, cur in vigiliis saepius sit
mens exercenda Christiano.

Celebratur haec vigilia quia Christus surrexit et nos eduxit de tenebris ad
lucem.
4. Nunc iam, fratres, alia pauca dum commemoramus advertite de speciali noctis huius vigilia.
Dictum est enim, quare saepius somnum detrahere et vigilias addere debeamus: nunc autem
dicendum est, cur tanta celebritate hodierna potissimum nocte vigilemus. Quod die tertio
resurrexerit a mortuis Dominus Christus, nullus ambigit Christianus. Hac autem nocte hoc factum
esse sanctum Evangelium contestatur. Totum enim diem a praecedente nocte computari non
dubium est; non secundum dierum ordinem, qui commemorantur in Genesi - quamquam et illic
tenebrae praecesserint; nam tenebrae erant super abyssum, cum dixit Deus: fiat lux, et facta est
lux 8 - sed quia illae tenebrae nondum erant nox, nondum erant dies. Divisit quippe Deus inter
lucem et tenebras 9: et prius lucem vocavit diem, deinde tenebras noctem, et a facta luce usque ad
alterum mane commemoratus est dies unus 10. Manifestum est illos dies a luce coepisse, et
transacta nocte usque ad mane singulos terminatos. Sed postea quam creatus homo a luce iustitiae
in peccati tenebras declinavit, a quibus eum Christi gratia liberavit, factum est ut nunc dies a
noctibus computemus; quia non a luce ad tenebras, sed a tenebris ad lucem venire conamur, et
Domino adiuvante speramus. Sic et Apostolus dicit: Nox praecessit, dies autem appropinquavit;
abiciamus itaque opera tenebrarum, et induamus nos arma lucis 11. Dies igitur Dominicae passionis,
quo crucifixus est, iam transactam noctem propriam sequebatur; ideoque clausus et terminatus est
usque ad Parasceven, quam Iudaei etiam "cenam puram" vocant, ab eius noctis exordio incipiente
sabbati observatione. Deinde sabbati dies, a sua nocte incipiens, finitus est vespere incipientis
noctis, quae pertinet ad initium Dominici diei; quoniam eum Dominus suae resurrectionis gloria
consecravit. Illius itaque noctis ad initium diei Dominici pertinentis nunc ista sollemnitate
memoriam celebramus. Illam noctem agimus vigilando, qua Dominus resurrexit, et illam vitam, de
qua paulo ante dicebamus, ubi nec mors ulla nec somnus est, in sua carne nobis inchoavit; quam
sic excitavit a mortuis, ut iam non moriatur, nec mors ei ultra dominetur 12. Nam quoniam venientes
ad sepulcrum eius, a quibus diligentibus quaerebatur diluculo corpus non invenerunt,
responsumque acceperunt ab angelis, quod iam resurrexerat, manifestum est quod ea nocte
resurrexerit, cuius extremitas illud diluculum fuit. Proinde cui resurgenti paulo diutius vigilando
concinimus, praestabit ut cum illo sine fine vivendo regnemus. Sed et si forte his horis, quibus nos
ducimus istam vigiliam, illius adhuc corpus in sepulchro erat, nondumque surrexerat, nec sic
vigilando sumus incongrui; quia ille dormivit ut vigilaremus, qui est mortuus ut viveremus. Amen.

45

SERMO 222

IN VIGILIIS PASCHAE

Qui sint adversari Dominici gregis. Ubi habitent isti nequissimi spiritus.
Vigilandum et orandum ne intremus in temptationem.
1. Cum vos, dilectissimi, ad vigilandum et orandum ipsa solemnitas sanctae huius noctis hortetur;
etiam nostrum vobis tamen solemniter debetur alloquium, ut adversus contrarias et invidas
potestates rectoresque tenebrarum, velut contra nocturnas bestias, dominicum gregem etiam vox
pastoralis exsuscitet. Non est enim nobis colluctatio adversus carnem et sanguinem, sicut
Apostolus dicit; id est, adversus homines mortali corpore infirmos: sed adversus principes et
potestates, et rectores mundi tenebrarum harum, adversus spiritalia nequitiae in coelestibus 1. Nec
ideo sane diabolum et angelos eius, quos Apostolus his verbis significat, mundi huius existimetis
esse rectores, de quo scriptum est: Et mundus per eum factus est 2. Nam eos rectores mundi cum
etiam ipse dixisset, ne quis mundum intellegeret, qui plerisque Scripturarum locis coeli et terrae
nomine nuncupatur; continuo tamquam exponendo addidit, tenebrarum harum, hoc est, infidelium.
Propter quod iam fidelibus dicit: Fuistis aliquando tenebrae, nunc autem lux in Domino 3. Sunt ergo
ista spiritalia nequitiae in coelestibus; non ubi sidera disposita effulgent, et sancti Angeli
commorantur; sed in huius aeris infimi caliginoso habitaculo, ubi et nebula conglobatur: (et tamen
scriptum est: Qui cooperit coelum nubibus 4). Ubi et aves volitant: et tamen dicuntur volatilia
coeli 5. In his ergo coelestibus, non in illa superiore tranquillitate coelestium, habitant isti nequissimi
spiritus, contra quos nobis colluctatio spiritalis indicitur: ut devictis angelis malis, illo praemio
perfruamur, quo Angelis bonis incorrupta aeternitate sociemur. Unde alio loco idem apostolus, cum
significaret tenebrosum diaboli principatum: Secundum spiritum, inquit, mundi huius secundum

62

