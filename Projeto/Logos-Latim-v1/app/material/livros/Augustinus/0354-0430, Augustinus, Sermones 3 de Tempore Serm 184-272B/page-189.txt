homines sunt quasi comparantur tibi, sed alius est virginalis partus, alius concupiscentialis
conceptus. Resurrexisti, resurrecturi sunt, sed aliud quod dictum est: Caro eius non vidit
corruptionem 10 <et aliud: Appositus est ad patres suos et vidit corruptionem 11>. Omnium qui
moriuntur caro traditur corruptioni; tertio die resurrexisti, nihil in te potuit operari corruptio. In caelo
praecessisti; ad dexteram Patris sedisti; omnes te confitentur angeli, homines, caeli, terra, inferni.

Christus et Ecclesia.
4. Nimis exaltatus es super omnes deos 12, bene illi dictum est et optime per prophetiam, quia quod
videmus impleri - quia et hic impletur: Audi filia et vide 13 - exaltare super caelos Deus 14, de hoc
dictum est: Nimis exaltatus es super omnes deos. Cui hoc dixit: Nimis exaltatus es super omnes
deos? Christo. Et quid de Ecclesia? Et super omnem terram gloria tua. Exaltare super caelos Deus.
Christum non vidimus. Viderunt Apostoli. Ibi erant. Adduxit eos in montem Oliveti 15 et quaesierunt
ab illo de fine saeculi et ait illis: Non est vestrum scire tempora quae Pater posuit in sua potestate,
sed accipietis virtutem supervenientis in vos Spiritus Sancti et eritis mihi testes in Ierusalem et in
totam Iudaeam et usque in fines terrae. His dictis nubes suscepit eum 16. Post haec verba nihil
dicere voluit. Ipsa novissima esse voluit quae cordi nostro vehementius commendaret de Ecclesia
futura toto orbe terrarum, quia multi sibi facturi erant greges suos, congregare post se discipulos et
facere sibi haereses et schismata per loca diversa. Ibi vitis ipsa totum tenet unde praecisa sunt
sarmenta. Sarmentum ubi praeciditur ibi remanet. Vitis crescit et totum occupat, totum tenet. Sic
fecit Ecclesia.
5. Unde donavit Ecclesiam, sicut promisit, sponsam sponsus. Exaltare super caelos Deus. Qui Deus?
De quo diximus hodie nisi de Christo: Exaltatus super omnes deos et super terram gloria eius? Quae
est gloria tua? Ecclesia tua, coniux tua. Inde dicit Apostolus: Vir quidem non debet velare caput
quia imago et gloria est Dei. Mulier autem gloria est viri 17. Uxor gloria est viri. Quae est uxor illius
tanti regis? Ecclesia tota. Ille ubi? Exaltare super caelos Deus 18. Ille ubi? Nimis exaltatus super
omnes deos 19. Illa ubi? Et super omnem terram gloria tua. Magnum mysterium! Ad nuptias invitati
sumus et nuptiae ipsae nos sumus. In hominum nuptiis, alia est sponsa, alii invitati. Nos et invitati
sumus et ipsa sponsa nos sumus. Nos enim Ecclesia sumus et in Ecclesia invitati. Et quo invitati
sumus? Si modo factum est, carissimi, si modo videmus, si modo impletum cernimus, si negari non
potest quod dicimus: Super omnem terram gloria tua, cum venerit, quid erimus? Sed si quod
accepimus custodiamus.

138 SERMO 265/F
IN DIE QUADRAGESIMAE ASCENSIONIS

Qui Dominus e rat frater esse dignatus est.
1. Hodierno die, carissimi, sollemnitatem sicut scitis Ascensionis Domini celebramus. Ascendit
enim, sicut audistis, ad Patrem suum et ad Patrem nostrum, ad Deum suum et ad Deum nostrum 1.
Unde meruimus fraternitatem Christi? Nullo modo attenderemus eius fraternitatem, si non
suscepisset infirmitatem nostram. Ideo enim nos fratres, quia ille homo. Ergo qui Dominus erat,
frater esse dignatus est; Dominus semper, frater ex quodam tempore; Dominus ex forma Dei, frater
ex forma servi. Cum enim in forma Dei esset, non rapinam arbitratus est esse se aequalem Deo: ibi
Dominus. Unde ergo frater? Semetipsum exinanivit, formam servi accipiens 2. Si frater tantum
esset, multum esset. Et formam servi accepit, servus esse dignatus est. Numquid noster, an non?
Et noster. De se enim ipse dixit: Non veni ministrari, sed ministrare 3. De illo Propheta praedixit
iustificare iustum bene servientem plurimis 4. Sed non nos extollamus. Plerumque et dominus servit
servis aegrotis, ut possit habere servos sanos qui illi serviant: ut sanentur servit aegrotis. Aegrotis
servit Dominus noster. Nonne aegrotis de sua infirmitate medicamenta confecit? Pro aegrotis
sanguinem fudit, de collyrio sanguinis sui oculos caecorum inunxit.

Alius est Christus sine peccato et alius homo cum peccato.
2. Factus est ergo nobis dignatione frater qui natura Dominus est. Dixit: Ascendam ad Deum meum
et Deum vestrum, ad Patrem meum et Patrem vestrum 5. Quibus iussit hoc dici? Vade, inquit, dic
fratribus meis, et quia frater sum, ascendam ad Patrem meum et Patrem vestrum, Deum meum et
Deum vestrum. Non ait: Ascendo ad Patrem nostrum; nec ait: Ascendo ad Deum nostrum. Non
vacat, Patrem meum et Patrem vestrum, Deum meum et Deum vestrum. Ista distinctio indicat

189

