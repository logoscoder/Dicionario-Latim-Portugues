Proverbium quod confirmat legem divinam.
39. IUL. Videturne assertor locuples iudiciorum suorum Deus, qui tam multis capitibus de hac
quaestione non solum iudicavit, sed etiam disputavit? Plane, qui temporum nostrorum praevideret
errores, tanta verborum suorum vel luce vel copia duo est iuste operatus et provide: unum, ne quis
ulla quaestionum ambiguitate moveretur, aliud, ne apud eos, qui se immersissent sponte
naufragiis, excusationis tabula ulla remaneret. Loquitur ad Iudaeos, qui captivitatem sceleribus
exigentes ad revelandam propriae praevaricationis invidiam parentibus, non moribus suis debitam
eam fuisse iactabant, et convenit eos auctoritate patria: Utquid vobis, inquit, istam parabolam, ut
dicatis: Parentes manducaverunt uvas acerbas et filiorum dentes obstupuerunt? Vivo ego, dicit
Adonai Dominus, si dicetur amplius parabola haec in Israel, quoniam omnes animae meae sunt,
quemadmodum anima patris, ita anima filii; omnes animae meae sunt. Anima, quae peccat, ipsa
morietur 50.
AUG. Cum ait: Si dicetur amplius parabola haec in Israel, ostendit solere dici: Patres
manducaverunt uvam acerbam et dentes filiorum obstupuerunt, nec arguit, quia dicebatur, sed
promittit, ubi non dicatur. Unde autem hoc dicebant, nisi quia reddam peccata patrum in filios 51
Deum dixisse sciebant?

Iuramento Deus utitur.
40. IUL. Ad exemplandam et confirmandam iudicii sui aequitatem iuramento Deus utitur et
auctoritatem constituti obtestatione cumulat. Intellexit hoc genus loquendi Apostolus, qui ad
Hebraeos ita disseruit: Volens, inquit, Deus ostendere, promissionis haeredibus immobilitatem
consilii sui interposuit iusiurandum, ut per duas res immobiles, quibus impossibile est mentiri
Deum, fortissimum solacium habeamus 52.
AUG. Et ibi Novum Testamentum promittebatur.

Deus non potest mentiri.
41. IUL. Duobus ergo his ostendi dicit Deum non posse mentiri, hoc ipso, quia promisit atque id,
quod promisit, quia se testatur implere. Non quod Deus sine attestatione tali imbecillum atque
dubium soleat habere sermonem, sed ut veritatem suam documentis grandibus oneraret, eo
genere elocutionis abusus est, quod hominibus etiam fallere solitis credi faciat. Hoc ergo pondere in
praesenti quoque causa admonet Deus atque praescribit, ut et nullus hoc, quod Traduciani
asserunt, de populo suspicetur et Deum non posse eo quem detestatur modo iudicare cognoscat:
Vivo ego, dicit Adonai Dominus, si amplius dicetur parabola haec in Israel 53.
AUG. Non dicetur in Israel recte diceres, si veros Israelitas regeneratos videres, in quibus hoc non
dicetur. Nam in his, qui non regenerantur, merito dicitur, quoniam non sunt Israel secundum id,
quod ait ad Romanos Apostolus: Non enim omnes, qui ex Israel, hi sunt Israel 54, ubi sine dubio filios
Novi Testamenti, hoc est filios promissionis volebat intellegi. Denique sequitur: Sed in Isaac
vocabitur tibi semen, hoc est non, qui filii carnis, hi filii Dei, sed filii promissionis deputantur in
semine 55.

Proverbium de uvis acerbis explicatur per obnoxiam generationem.
42. IUL. Quid est hoc: Amplius non dicetur, cum hoc usque hodie tantis Manichaeorum conatibus
asseratur? Sed hoc est quod indicat, quoniam nemo, qui est de populo Israel vel qui huius
Scripturae auctoritatem suscipit, post definitionem meam tale quid audebit accredere. Porro omnis,
qui in illa opinione perstiterit nec his oboedit litteris, nec in eo, qui est verus Israel, enumerabitur.
AUG. Si ergo post definitionem suam vult intellegi Deus hoc neminem crediturum, quaerendum est,
cur ante hanc non improbe credebatur peccata patrum etiam in filios esse reddenda. Et si bene
quaeratur, invenietur propter obnoxiam generationem dictum: Reddam peccata patrum in filios 56,
unde natum est illud proverbium de uvis acerbis. Propter liberam vero regenerationem promissum
est Testamentum Novum, ubi hoc amplius non dicatur, quia haereditati damnosae, quae venit ex
Adam, per Christi gratiam renuntiatur, quando renuntiatur huic saeculo, ubi necesse est premi gravi

159

