Aug.Concupiscentiam carnis, quam malam docet esse Scriptura divina, per illam quippe caro
concupiscit adversus spiritum 261; vos autem adiuvantes Manichaeos Deo coaeternae genti tribuere
tenebrarum, dum non vultis eam pertinere ad originale peccatum et in Dei paradiso audetis insuper
collocare, evidentissimis documentis et divinae auctoritatis et sobriae rationis ostendimus.

Non alia argumenta quam quae Manichaei.
213. IUL. Nec alia apud vos argumenta esse pro traduce, quam quae Manichaeus tribuisset,
ostendi.
AUG. Non esse Ambrosium Manichaeum, qui fidei catholicae invictissimus et Manichaeos prostravit
et vos, qui dixit discordiam carnis et spiritus 262, ubi per tuam susceptam caro concupiscit adversus
spiritum, per primi hominis praevaricationem in nostram vertisse naturam, etiam testimonio tui
principis eumdem laudantis episcopum convictus atque contortus cogeris confiteri 263.

Negator liberi arbitrii et divinae creationis nascentium.
214. IUL. Te autem liberi arbitrii negatorem et Dei, nascentium conditoris, sententiae tuae
discussione patefeci.
AUG. Me non esse liberi arbitrii, quod tu extollendo praecipitas, negatorem, sed potius defensorem
Dei gratiam confitendo, quod arbitrium tu decipis in tua virtute fidendo, innumerabilia testimonia
sacra proclamant; nosque non negare Deum nascentium conditorem, sed vos negare Deum
nascentium salvatorem ea, quae utrique diximus, legentibus indicabunt.

Natura humana non est malum, sed habet malum.
215. IUL. Malam autem a vobis pronuntiari naturam eius sententiae, quam tu uno verbo
conclusu rum te promiseras, explicatione convici.
AUG. Naturam humanam non malum esse, sed ei malum inesse monstravi unum horum docens per
eiusdem naturae substantiam et eius substantiae conditorem Deum, alterum per eiusdem naturae
miseriam et ab eadem miseria salvatorem Deum. Te autem ratiocinationem meam non potuisse
dissolvere, etsi non tibi respondissem, lector posset diligens et intellegens invenire.

Aliud quam putas.
216. IUL. Atque ideo etiam tardissimis ad intellegendum vel tuo favore deceptis liquere confido te
Manichaei solum aversari nomen, ceterum ex omni fide cum cunctis traducis sectatoribus non
minus spurcis quam stolidis eius inhaerere dogmatibus.
AUG. Aliud et contra est omnino quam putas, quod liquere etiam tardissimis dicis. Illud namque
potius etiam tardissimis liquet, si legendis utriusque nostrum scriptis intentam curam non graventur
impendere, me demonstrasse non solum, quod ego sim Manichaeorum inimicus errori eorumque
nefaria dogmata Deo veritatis opitulante subverterim, sed etiam quod vos Manichaeo rum tantum
adiuvetis insaniam, ut se omnino gloriarentur invictos, nisi catholica fides, quam Deo miserante
defendimus, non per vos vel a vobis, sed vobiscum potius vincerentur. Te autem ideo me unum
elegisse, cui Manichaeorum nomine et crimine, quanto crebrius, tanto convitiareris odiosius, quia
eo modo putasti catholicam, quae vos arguit, fundatissimam fidem et clarorum atque sanctorum
defensorum eius notissimam multitudinem, qui ea, quae didicimus et docemus, didicerunt atque
docuerunt, sine invidia te posse destruere horrore nefandi nominis, non obiecti criminis veritate.
Sed firmum fundamentum Dei stat: novit enim Dominus qui sunt eius 264. Verba vero libri mei, quae
tibi quasi refellenda proposueras, quomodo quibusdam paucissimis quasi ad speciem pugnae
qualiscumque tentatis, multo plura cetera diffusa atque interfusa tua nebulosa loquacitate
vitaveris, interim, quia longum est hic ostendere, ut per se ipsum advertat et inveniat, dimitto
lectori.
1 - Prov 8, 35.
2 - AMBROSIUS, In Luc., 7, 234.

206

