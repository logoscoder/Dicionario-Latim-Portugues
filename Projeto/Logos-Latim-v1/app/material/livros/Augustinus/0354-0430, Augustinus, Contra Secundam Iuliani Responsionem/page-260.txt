in sensibus carnis illorum? Mala quippe suasione corruptus est sensus, quando est ad peccandum
factus assensus. Et ubi fecit, quidquid mali postmodum generi humano fecit, nisi in fetibus sexuum,
id est, filiis hominum? Quomodo autem dicis: Deum nihil fecisse quod malum est? Annon est malum
gehenna damnatis? Iam vero qui tibi dicenti credit, malum nihil esse aliud quam voluntatem
malam, sine aliquo coactu naturalium delinquentem; ut innumerabilia mala taceam, quae mali
angeli et homines patiuntur inviti; ipsum aeternum supplicium non timebitur, quod et maximum
malum est, et non est voluntas mala, sed poena voluntatis malae. Hae sunt ratiocinationes tuae
quibus putas fulmen esse verbum tuum, cum sit cinis cor tuum.

Desine criminari Ecclesiarum antistites.
119. IUL. Desine itaque viros sani capitis et Ecclesiarum antistites criminari; non subiciantur iudicio
negligentiora commenta; neque enim iram cunctatio brevis, sed pertinax meretur intentio.
Imitemur sane eorum illud studium, quo populos aedificaverunt exhortando, obsecrando,
coarguendo; quorum num quidquam fecissent, si vestro more peccata non voluntaria, sed naturalia
credidissent?
AUG. Et nos pro modulo nostro populos aedificamus, hortando, obsecrando, arguendo, quod fecit
Ambrosius; et tamen de originali peccato hoc sentimus et dicimus, quod sensit et dixit Ambrosius,
nec solus, sed cum aliis magnis consortibus suis. Quos antistites Ecclesiarum cum viros sani capitis
dicas; tu quali capite ista, quae illi notissima consensione didicerunt atque docuerunt, reprehendis
atrociter, defendisque fallaciter; et me arguis dicens eorum esse criminatorem, cum videas eorum
contra tua crimina, quae ex obliquo illis obicis, defensorem? Dicis eorum: negligentiora commenta
non esse subicienda iudicio; siccine illorum dicta defendis ac deluis? An potius nomine negligentiae
reprobas et accusas, et nullo dubitante condemnas, quae negligenter effusa, et ideo falsa esse
pronuntias? Rogamus te, si falsa esse asseris dicta quae defendis, vera esse assere quae
reprehendis. Iram non cunctatio brevis, inquis, sed pertinax meretur intentio; quasi aliquid proferas,
unde possis ostendere illos, non dico post brevem, sed saltem post longam intentionem, vel in fine
vitae suae de peccato originali mutasse sententiam. Vana loqueris, insana loqueris, perversa et
tuae saluti adversa loqueris; quiesce, obsecro, quid tantum loqueris?

Ambrosium manichaeum non vocamus.
120. IUL. Verum pergamus ad reliqua. Nihil prorsus valet, quod te ais diabolo reputare, non
corpora, sed delicta; inficiaris omnino, sicut frequenter ostendimus, nullo alio studio, nisi ut
Manichaei vites invidiam, cuius inspiras venenum. Corpora enim, prorsus corpora reputas principi
tenebrarum, quorum commixtionem diabolicam profiteris, quorum genitalia, quorum motus,
quorum fructus accusas. Arguis palam ex primo magisterio membra, non vitia; illud enim dicis
diabolicum, quod etiam Manichaeus, sicut in scripturis eius docui, in sexibus indignatur vigere. Et ut
repetitione brevi lector noster, quod tenere possit, accipiat; aut ostende esse in parvulis
voluntatem, aut ab eis crimen amoveto. Quod cum non facis, sed asseris eos propter hoc a diabolo
possideri, quia de corporum sunt commixtione generati; ostendis te non peccata, quae sine
voluntate non sunt, sed ipsa corpora adversariae potestati deputare. Ut ergo ea libido, quae et in
hominibus et in pecoribus invenitur, naturalis et a Deo instituta est; ita ista libido, quam in
disputationis tuae varietate perpeteris, per quam inter varia dogmata contrariaque versaris, non
minus a stultitia quam a profanitate concepta est. Haud iniuria ergo Ambrosium a vestra cohorte
distinguimus; nec illum, sicut petis, Manichaeum vocamus.
AUG. Inaniter laborasti, ut ad istam conclusionem falsam atque ridiculam, longis et tortuosis,
fallacibus et fugacibus anfractibus pervenires, ubi diceres: Non iniuria vos Ambrosium a nostra
cohorte distinguere, nec eum dicere manichaeum. Prorsus si illum non dicis, nec me debes dicere;
si autem me dicendum putas, et illum cogeris dicere, et illos omnes magnos Ecclesiae clarosque
doctores, qui de peccato originali, propter quod me Manichaeum dicis, ea dicunt sine ulla
obscuritate vel ambiguitate, quae dico, ut in primo et secundo sex librorum meorum, quos contra
quattuor tuos edidi, satis evidenter ostendi. Sed per tuam scilicet dialecticam terreretur, si his
diebus superesset Ambrosius, ut ex consequentibus falsis inveniens falsum esse quod senserat,
dicere non auderet ulterius, de sexuum commixtione parvulos natos expertes non esse delicti, ne
per hoc eos sub potestate diaboli constitueret; tunc ergo te doctore Manichaeus esse desisteret. O
quid perdidit, qui te audire non potuit! Proinde quia propter hunc sensum manichaeum me esse
dicis, profecto in hoc sensu perseverans, Manichaeus, te auctore, Ambrosius hac excessit e vita.
Non ergo illum defendere, quod nullo modo potes, sed dolere debes, quia docere iam non potes;
quod si facere potuisses, magisterio tuo ille correptus atque correctus prohiberet utique in Ecclesia
quam regebat, exorcizari et exsufflari baptizandos parvulos; ne in tot innocentibus, neque ulla
ratione, ut asseris, sub potestate diaboli constitutis imaginibus Dei, ipsi Deo fieret tam gravis atque

260

