Aug. Multa delicta nec secundum te habent, qui primum peccare coeperunt; et tamen eos negare
non potes ad hanc ex multis delictis iustificantem gratiam, cum ad baptisma veniunt, pertinere.
Multa ergo delicta sunt totius populi, in quo sunt et parvuli; ad quem populum civitatis Dei cum
pervenit gratia ex multis delictis iustificans, invenit ibi et multa delicta aliquorum et pauca aliorum
et singula parvulorum; quae simul utique multa sunt omnia et multitudine sua redarguunt multa et
inania verba tua. Si autem secundum Apostolum, sicut putas, nullum delictum habent parvuli, unde
ergo secundum Apostolum mortui sunt? Quia et secundum te etiam pro ipsis mortuus est Christus:
Unus enim pro omnibus mortuus est; ergo omnes mortui sunt et pro omnibus mortuus est 177.
Iuliane, non hoc Augustinus, sed Apostolus dixit; immo ipse per suum Apostolum Christus; cohibe te
a vaniloquio, cede Deo.

Paulus non disputavit de nascentibus.
134. Iul. Constat hic igitur Magistrum Gentium non de nascentibus disputasse, sed de his, qui iam
motu propriae voluntatis utuntur.
Aug. Digere crapulam contentionis et expergiscere et intellege delictum et unius et unum, de quo
dictum est: Si enim ob unius delictum multi mortui sunt 178; multi quippe isti ipsi sunt omnes, de
quibus alio loco dicit: Sicut in Adam omnes moriuntur 179; et ibi videbis et parvulos, quia et pro ipsis
etiam te confitente mortuus est Christus. Utique cum dixisset Apostolus quia unus pro omnibus
mortuus est, continuo, quid necessario sequeretur, ostendit dicens: Ergo omnes mortui sunt et pro
omnibus mortuus est 180.

Omnes in Adam in condemnationem, omnes in Christo ad iustificationem.
135. Iul. Iam vero quod addidit Apostolus: Sicut per unius delictum in omnes ad condemnationem,
ita et per unius iustitiam in omnes homines ad iustificationem 181, tantum opis impertit nobis,
quantum in dogma tuum movet fragoris. Ponens quippe in contrariis partibus omnes, quibus verbis
non potest ulla esse coniunctio, ad Scripturarum nos morem remittit, ut intellegamus omnes dici
solere pro " multis ". Nam in ipsa fronte verborum magna barbaries est; qui enim omnes ad
iustificationem veniunt, si perrexerunt omnes ad condemnationem? Aut qui omnes ad poenam, si
omnes rapiuntur ad gloriam? Generalitas unius partis locum excludit alterius.
Aug. Ergo et ubi dictum est: In quo omnes peccaverunt 182, multi sunt intellegendi: " non omnes "?
Quod si ita est, cogeris dicere non omnes peccatores unius illius hominis imitatione peccasse, sed
multos; quod si dixeris ideo non omnes, sed multos eius imitatione peccasse, quia multi, non omnes
peccaverunt, volens eos, qui non peccaverunt, intellegi parvu los, respondebitur tibi, quia nec
mortui sunt in illo parvuli ac per hoc non pro illis Christus mortuus est, quia non nisi pro mortuis ille
mortuus est, sicut Apostolus clamat; atque ita et contra te ipsum venies et a gratia Christi penitus
parvulos separabis pro quibus Christum mortuum non esse dicturus es. Consequenter etiam
baptizandos negabis in Christo. Quicumque enim baptizati sumus in Christo, sicuti ait idem
Apostolus, in morte ipsius baptizati sumus 183; illi autem baptizantur in morte Christi, pro quibus
mortuus est Christus. Nullo modo igitur ab originali peccato alienabis parvulos, nisi eos simul a
gratia baptismatis Christi feceris alienos. In eo vero, quod tibi videtur duo ista inter se esse
contraria, ut omnes eant in condemnationem per Adam et omnes rursus in iustificationem per
Christum, omnino erras; nullus enim hominum nisi per Adam trahitur ad damnationem, de qua per
lavacrum regenerationis homines liberantur, et nullus hominum nisi per Christum ab hac
damnatione liberatur; ideo ex utraque parte dicti sunt omnes, quia nemo ad damnationem
generationis nisi per istum, nemo ad vitam regenerationis nisi per illum. Ac per hoc non generalitas
unius partis locum excludit alterius, quia ex his ipsis, qui generaliter moriuntur in Adam, quos vult,
vivificat Christus. Non ergo tibi videbuntur inter se ista contraria, si non sis tibi ipse contrarius.

A medicante intellege vulnerantem.
136. Iul. Verum ut hic quoque quantum muniamur advertas, a loco medicantis locum intellege
vulnerantis. Si Christus salvavit universos, Adam quoque universis nocuisse fingatur.
Aug. Numquid ideo non mittuntur omnes in damnationem per Adam, quoniam quos vult ab hac
damnatione liberat Christus? Qui propterea omnes liberare dictus est etiam ipse, quoniam non
liberat quemquam nisi ipse, sicut dictus est illuminare omnem hominem 184, quia nemo quemquam
illuminat, si non ipse.

102

