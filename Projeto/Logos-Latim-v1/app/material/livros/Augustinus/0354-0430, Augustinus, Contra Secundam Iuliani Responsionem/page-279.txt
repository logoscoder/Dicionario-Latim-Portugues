utilem scientiam, nec dicis, nec discis; qui fateri non vis humanam per primi hominis
praevaricationem depravatam esse naturam. Et tamen ad tuorum librorum lectionem, nonnisi
eosdem prudentes mittis, quos testaris esse rarissimos; de quorum ingenio tam bene sentis, ut
apud eos unum librum meum tuis octo refutare coneris, multiplicans eis laborem filiorum Adam;
quo labore discant, etiamsi nemo peccasset, in ipso paradiso se fuisse laboraturos, ut litteratorum e
libros, et prius ipsas litteras discerent. Haec est enim vestra praeclara scientia f, nulli hominum
comprehensibilis, nisi prudentibus raris, nec ipsis nisi laborantibus miseris.

Tres pueri illustres magistri.
4. IUL. Cum igitur id a nobis abunde constet effectum; tamen quia operi nostro nascitur longitudo,
sapiens lector intellegat, nobis quidem optabilem fuisse brevitatem, sed exegisse causae
necessitatem, ut error saeculi favore diffusior, latiore veritatis acie vinceretur. Haud igitur de nihilo
est, quod sermo noster extenditur. Adiutu enim Christi praesumo confore, ut nulla pars impietatis,
contra quam nobis certamen est, aut negligenter quaesita, aut minus inventa, aut attrita
mediocriter censeatur. Nec illud ergo desperare vel possumus, vel debemus, quoniam processu
temporum tempestas excitata considat, et auctoritate sapientum vulgus ignavum quod nunc
perstrepit corrigatur; sed voti quam sententiae minor causa est; quemvis enim status rerum exitum
g sortiatur, constabit nobis ratio et benignitatis et fidei. Neque enim pendemus ad prosperitatis
popularis eventum. Scitum est siquidem illud trium in Babylone puerorum, qui cum a rege
superbissimo ad adorandam statuam cogerentur, fidelissime restiterunt, neque anhela sunt fornace
conterriti, quae accensa erat in religiosorum voratum; responderuntque ut et fidei et constantiae
congruebat: Potens est, inquiunt, Deus, o rex, liberare nos de fornace hac; sed etiamsi non liberet,
scito quoniam deos tuos non colimus, nec statuam quam erexisti adoramus 11. Quam sanctum
votum iudicio miscuerunt, nec tamen consilii gravitatem desiderio levarunt! Fortitudinem fidei nec
desperatione praecipitant, nec cupiditate suspendunt; miscent quidem vota; ceterum ordinem non
relinquunt; consolantur tolerantiam h, sed iustis mitiora submittunt: Certum est, inquiunt, quoniam
nos possit liberare Deus noster; sed utrum velit, est incertum; et ideo sub ambiguo rerum eventu
stat piorum certa sententia, idola respuendi, supplicia perferendi. Viderit quid boni nostra liberatio
etiam ceteris conferat; nobis interim veram felicitatem fides, inquiunt, invicta custodiat; non habet
ergo mollioribus gratificandi nimiam necessitatem, cuius gloriae negotiantur adversa. De hac et nos
disciplina, quam reliquerunt illustres magistri, intellegimus tenendam in prosperis votorum
mediocritatem, in dogmatibus vero fidei consiliorum perennitatem; optamusque, persecutionum
tumore compresso, etiam populis subvenire; at si id non accidat, stat quidquid acerbum est in
contumeliis et periculis perpeti, quam non aversari illuviem sordesque manichaeas.
AUG. Quantum manichaeos adiuvetis, cum grave iugum super filios Adam a die exitus de ventre
matris eorum 12 non tribuitis iusto iudicio Dei, propter originale peccatum, ac sic locum facitis
alienae naturae mali, quam tradit insanus error illorum, et saepe admonuimus, et ubi opportunum
visum fuerit, non cessabimus admonere. Nunc quoniam vos ita fortes esse iactatis, ut tamen pro
multis etiam vestra, quamvis " mediocria vota ", commendes, quibus, ut dicis: " optatis
persecutionum tumore compresso populis subvenire "; quaero abs te, utrum id a Domino optetis.
Quod si non facitis, non sunt ista vota christiana; si autem facitis, quomodo speratis, exauditis votis
vestris, hoc Dominum largiturum? Nempe ut corda hominum quae adversa sunt vobis, in vestrum
favorem et amorem convertat. Si hoc creditis, profecistis i; vos ipsos convertere, vos ipsos in melius
mutare iam coepit. Cogitate, quaeso, istud, atque retinete, tandemque fatemini operari
omnipotentem Deum in cordibus hominum voluntates, aversosque convertere; ita eius
misericordiam gratiamque sapietis; et ubi hoc non agit, iudicia occulta, sed iusta. Sic vota nostra
potius fortassis exaudiet, ut vos ad fidem catholicam, sicut Turbantium paulo ante vestrum, nunc
vero esse iam nostrum, simili sua operatione atque miseratione convertat.

Naturale peccatum non potest asseri sine vituperatione concupiscentiae.
5. IUL. Sed iam aggrediamur ad causam. Claruit tam priore quam praesenti opere,
concupiscentiam naturalem, sine qua sexuum non potest esse commixtio, a Deo, qui est et
hominum et pecudum conditor 13, institutam. Quod tantum valet, confessione quoque adversarii
mei, ut sine eius vituperatione, id est, carna lis concupiscentiae, et sine infamatione commixtionis,
asseri penitus non possit naturale peccatum.
AUG. Concupiscentiam sive naturalem, sive carnalem tibi placeat appellare, eam nos
concupiscentiam vituperamus, qua caro concupiscit adversus spiritum, et trahit ad illicita, nisi et
spiritus adversus eam fortius concupiscat. Hanc dissensionem in paradiso dicimus non fuisse,
quando qui ibi erant, nudi erant, et non confundebantur. Hanc post peccatum esse coepisse, ipsa

279

