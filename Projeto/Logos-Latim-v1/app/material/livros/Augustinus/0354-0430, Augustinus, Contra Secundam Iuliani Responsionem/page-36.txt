AUG. Scimus vos ideo dicere, peccato hominis naturae statum non mutari, quia deseruistis fidem
catholicam, quae dicit primum hominem sic factum, ut non haberet moriendi necessitatem; peccato
autem ita hunc statum naturae fuisse mutatum, ut hominem necesse sit mori, usque adeo ut etiam
spiritu iam regeneratis atque vivificatis Apostolus dicat: Si Christus in vobis est, corpus quidem
mortuum est propter peccatum, spiritus autem vita est propter iustitiam; si ergo spiritus eius, qui
suscitavit Iesum ex mortuis, habitat in vobis; qui suscitavit Iesum Christum a mortuis, vivificabit et
mortalia corpora vestra per inhabitantem spiritum eius in vobis 248. Ideo utique dixit: Vivificabit et
mortalia corpora vestra, quod in carnis resurrectione speramus, quia dixerat: Corpus mortuum est
propter peccatum; et vos non vultis peccato statum mutatum esse naturae. Verumtamen Pelagio
cum in Palaestino iudicio fuisset obiectum, quod diceret infantes nuper natos in eo statu esse, in
quo Adam fuit ante peccatum, negavit se dicere, idque damnavit 249. Quod si fecisset corde veraci,
iam fortasse vestra haeresis interisset; postremo ipse saltem fuisset ab illa peste sanatus. Deinde
quaero utrum vitio careat natura peccatrix; quod si absurdissimum est, habet ergo vitium; si habet
vitium, procul dubio vitiata est. Quomodo ergo mutata non est, quae cum fuisset sana, vitiata est?
Ac per hoc, etiam excepto peccato illo, de quo Ioannes Constantinopolitanus ait: Adam peccavit
illud grande peccatum, et omnes in commune damnavit 250; et illo ergo excepto, de quo
damnationem humana natura originaliter trahit, quomodo sobrie dici potest, statum naturae in
homine non fuisse mutatum, qui dicit: Lex spiritalis est, ego autem carnalis sum, venundatus sub
peccato; quod enim operor, ignoro; non enim quod volo, ago 251, et cetera huiusmodi; etiam si hanc
mutationem non in eo nascendi traxit conditio, sed, ut vultis, contraxit consuetudo peccandi?
Cernitisne, vanum esse quod dicitis, peccato hominis non naturae statum mutari, sed meriti
qualitatem? Nisi forte dicatis, non naturam peccato mutari, sed hominem. Et quid est hoc, nisi
hominem negare esse naturam? Quando ista diceretis, si cogitaretis sana mente quod dicitis?

Miror unde te christianum dicas.
97. IUL. Manichaeus dicit, voluntatem malam ab ea inspirari natura, quae bonum velle non potest;
voluntatem vero bonam ab ea infundi natura, quae malum velle non potest; ita utique naturis
singularum rerum imponit necessi tem, ut propriae voluntates non possint velle contraria. Inter nos
et illum certe grande chaos est; videamus nunc quantum ab eo tu recesseris. Dicis esse liberam
voluntatem, sed ut malum tantummodo faciat, non autem esse in hoc liberam, ut malum desistat
operari, nisi ei fuerit imposita necessitas volendi bonum, ab ea natura, quae, ut tuis utar
sermonibus: malum non potest velle 252. Definis ergo genus hominum per liberum arbitrium nihil
aliud quam peccare, nec aliud posse facere. Per quod absolute pronuntias, humanam naturam
unum semper cupere quod malum est, et velle non posse contrarium; naturam autem Dei malum
non posse velle; et ideo, nisi necessitatis suae participem fecerit malam hominum naturam, bonum
in ea actionis esse non posse. Post haec itaque utrum non multum ames Manichaeum, in cordis tui
secreto Deus viderit; quantum tamen ex dogmatum germanitate monstratur, nihil aliud prorsus
egisti, quam ut ordine commutato idem quod ille affirmarat adstrueres .
AUG. Utinam Manichaeum fortiter destrueres, non turpiter adiuvares! Ille namque nimia perversus
insania non dicit naturam mali cogi bene facere ab alia natura boni, quae malum non potest velle;
sed naturam boni cogi male facere ab ea natura mali, quae bonum non potest velle; ac per hoc
mirabiliter demens naturam mali vult esse immutabilem, mutabilem vero naturam boni. Proinde,
voluntatem malam ab ea inspirari natura, quae bonum velle non potest, certum est dicere
Manichaeum; voluntatem vero bonam ab ea infundi natura, quae malum velle non potest, non dicit
Manichaeus, sicut tu de illo mitius suspicaris; quoniam boni naturam nullo modo immutabilem
credit, quae malum velle non possit, cui credit inspirari voluntatem malam ab ea natura, quae
bonum non potest velle; itaque fieri per mali naturam, ut malum velit boni natura, quam nihil vult
esse aliud quam naturam Dei. Tu ergo hunc adiuvas, negando humanam peccato primi hominis
vitiatam esse naturam, ut naturae mali, quam fingit, attribuat, quidquid malorum in manifestissima
invenit miseria parvulorum. Deinde cum displicet tibi, hominem non posse bonum velle, nisi
adiuvetur ab eo qui malum non potest velle, nonne respicis ei te contradicere, qui dixit: Sine me
nihil potestis facere 253; et Scripturae, ubi legitur: Paratur voluntas a Domino 254; et ubi legitur: Deus
est enim qui operatur in nobis et velle 255; et ubi legitur: A Domino gressus hominis dirigentur, et
viam eius volet 256? Ubi nihil miror, nisi unde te Christianum dicas, cum his divinis tot et tam claris
vocibus contradicas.

Desine conviciari nobis de Manichaeo et Ioviniano.
98. IUL. Ioviniano autem in una parte coniungeris; nam dicit in secundo operis sui libro, baptizatum
hominem non posse peccare; ante Baptisma autem et peccare et non peccare posse. Tecum ergo
putat, a tempore Baptismatis imponi hominibus necessitatem boni; quod aeque falsum est, quam

36

