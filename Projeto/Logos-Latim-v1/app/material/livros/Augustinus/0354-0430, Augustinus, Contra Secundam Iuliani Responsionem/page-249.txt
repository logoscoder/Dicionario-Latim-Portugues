Voluntarium, non necessarium, non coactum.
93. IUL. Si ergo est naturale peccatum, non est voluntarium; si est voluntarium, non est ingenitum.
Istae duae definitiones tam contrariae sibi sunt, quam contrarium est necessitas et voluntas,
quarum confirmatio ex mutua negatione generatur. Nam sicut nihil est aliud voluntarium, quam non
coactum; ita nihil est aliud coactum, quam non voluntarium. Simul ergo exstare, et velut vivere,
duo ista non possunt; quia talis eorum natura est, ut tunc aliud vivat, cum aliud exstinguitur.
AUG. Cur non attendis esse peccatum etiam non voluntarium, certe in illo qui dicit, quacumque
causa hoc dicat: Si autem quod nolo ego, hoc facio; iam non ego operor illud, sed quod habitat in
me peccatum 139? Cur non attendis esse etiam necessitatem, qua necesse est velimus beate vivere;
et clausis oculis sic alteri alteram opponis, quasi voluntas necessitatis, aut necessitas voluntatis
esse non possit?

Utrum mavis?
94. IUL. Cum ergo hoc ita inconcussum sit, ut nulla queat argumentatione convelli; tu elige utrum
mavis, et vel nostram, vel tuam constanter affirma sententiam; ut aut necessitati, aut voluntati
imputes culpam. Cum autem dico, utrum mavis, non sic admoneo, quasi tua adhuc lateat opinio,
qui crimina naturae per Manichaeum importare didicisti; sed ideo hoc commoneo, ut disputationis
tuae veritas denotetur.
AUG. Velis nolis, quoniam saepe hoc dicis, saepe oportet ut audias, non fuisse Manichaeum qui
dixit, dissensionem carnis et spiritus per praevaricationem primi hominis in naturam vertisse 140.
Quam tu causam mali huius negans, cum quo malo nasci omnem hominem negare non sineris,
facis ut Manichaeus aliae naturae commixtionem nobis inesse dicat, et vincat nisi tecum victus
intereat.

Voluntas Adam.
95. IUL. Quid igitur mihi responderis prudens et sollicitus auditor expendat. De parvulis certe
agimus, quibus nulla propriae mentis adest voluntas, de quibus quaeritur per quid sint sub diabolo,
quos Deus fecit, cum nihil mali ipsos egisse consentias. Tu eos concionatus es, ad ius daemonis
propter peccatum, non propter naturam pertinere. Ad hoc insurrexit nostra responsio: Sed ut non
potest esse sine sexibus fetus, ita nec sine voluntate delictum. Ad quod tu retulisti: Ita vero, ita est;
id est, non potest esse sine voluntate delictum. Verum qui hoc confirmaveras, qua impudentia
subdidisti: Sed per unum hominem peccatum intravit in mundum, per unius illius voluntatem?
AUG. Numquid, quoniam de parvulis agebatur, ideo quod verum dixisti, non debui ostendere etiam
meam non impedire sententiam, id est, non esse posse sine voluntate delictum; quandoquidem
etiam originale delictum non habet causam, nisi ex illius voluntate, a quo ipsa origo deducitur? Illud
ergo cum adversa intentione dixisses, non mihi tamen adversum esse respondi, et verum esse
concessi; et quod tu non videras, quomodo mihi non adversaretur, ostendi. Potuisti enim dicere
secundum intentionem tuam, non esse posse delictum sine illius, cuius delictum est, propria
voluntate; quod si dixisses, nequaquam concederem; sine propria enim nascentis voluntate trahitur
originale peccatum. Sed tamen verum dixisti, non posse esse sine voluntate peccatum; quia et
ipsum originale voluntas eius effecit, qui primus ea, qua natura humana vitiata est, voluntate
peccavit; ita ut quidquid hominum nasceretur per carnis concupiscentiam, quae reorum confusione
velata est, liberum non fieret a reatu, nisi renasceretur per spiritus gratiam.

Manere et esse.
96. IUL. Numquid de Adam operibus interrogatus eras, aut quaesitum fuerat, utrum ille voluntate
peccasset? Quod quidem contra te mox quaeretur. Esto, aliis te delectet illudere; cuius deformitatis
est, ut tu tibimet imponas? Quippe haud mihi valeo persuadere, quod tantam deformitatem non
fraude, sed opinione patiaris. In uno eodemque versu assentiris, non posse esse sine voluntate
delictum, et subdis protinus, peccatum quod sine motu animi libero manere non dixeras, in
omnibus hominibus sine voluntate regnare.
AUG. Quid supponis verbum tuum quasi meum, ut non sentiente qui hoc audit aut legit, subtrahas
sensum meum? Ego non dixi, sine voluntate manere non posse peccatum, sed esse non posse;

249

