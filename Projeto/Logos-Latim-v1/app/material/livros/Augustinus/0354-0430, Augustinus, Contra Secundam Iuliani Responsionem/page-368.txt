procul dubio possidebit. Quamvis et aliter hoc possit intellegi, ut isto loco, nomine carnis et
sanguinis, corruptio significata sit, quam nunc in carne videmus et sanguine; quae utique corruptio
regnum Dei non possidebit, quia corruptibile hoc induetur incorruptione. Unde cum dixisset: Caro et
sanguis regnum Dei possidere non possunt; tamquam exponendo quid his nominibus significaverit,
ne ipsa carnalis substantia crederetur, adiunxit: Neque corruptio incorruptionem possidebit. Et
secundum istum sensum magis videtur cetera attexere. Sed utrumlibet his verbis auctor eorumdem
verborum significare voluerit, neutrum est contra fidem, quae ita se habet, ut non dubitet in carne
incorruptibili possessuram regnum Dei ex omnibus gentibus congregatam Dei familiam. Non itaque
hoc reprehendimus, quod etiam ante nos divinarum Scripturarum catholici tractatores plerique
dixerunt, carnem et sanguinem hic posse accipi homines, qui secundum carnem et sanguinem
sapiunt, et ideo regnum Dei non possidebunt; sic enim ait idem Doctor Gentium: Sapere secundum
carnem mors est. Sed quod non vis mortem corporis animalis per peccatum primi hominis
accidisse, cum audias eumdem Apostolum dicentem: Corpus mortuum est propter peccatum 241;
neque negare audeas, resurrectionem corporis spiritalis, quae morti corporis animalis opponitur e
contrario, per iustitiam secundi hominis adfuturam; et hoc ideo non vis, ut corporibus mortuorum,
et per haec etiam cruciatibus morientium impleas paradisum, beatarum deliciarum memorabilem
locum; hoc reprehendimus, hoc detestamur, hoc dignum anathemate iudicamus. Cui enim morti in
fine insultabitur, cum dicetur: Ubi est, mors, victoria tua? Ubi est, mors, aculeus tuus? Nisi aut
diabolo, etiam mortis corporalis auctori, aut ipsi morti corporis, quam resurrectio corporis
absorbebit? Hic enim sermo tunc fiet, cum corruptibile hoc induerit incorruptionem, et mortale hoc
induerit immortalitatem. Sine ambiguitate quippe dicit Apostolus: Cum corruptibile hoc induerit
immortalitatem, tunc fiet sermo qui scriptus est: Absorpta est mors in victoriam. Ubi est, mors,
victoria tua? Ubi est, mors, aculeus tuus? Cui morti hoc dicetur, nisi quae absorbebitur in victoriam?
Et quae ista est, nisi quae tunc absorbebitur, quando corruptibile hoc corpus atque mortale
incorruptione atque immortalitate vestietur? Huius ergo corporalis mortis aculeus peccatum est;
quia huic morti dicetur: Ubi est, mors, aculeus tuus? Quem aculeum dixit esse peccatum; aculeum
videlicet quo mors est facta, non quem fecit ipsa; sicut poculum mortis est quo mors fit, non quod a
morte fit. Quomodo ergo, ut putas, non huic, sed perpetuae insultabitur morti? Numquid ipsa
absorbebitur in victoriam, cum mortale hoc induerit immortalitatem? Numquid adversus sanctos
ipsa contendit, ut eius timor certamine vincatur illorum, quae prius eos victos tenebat, quando eam
timendo peccabant? Nonne propter ipsam vincendam Dominus mortuus est, et evacuavit eum qui
potestatem habebat mortis, id est, diabolum, et liberavit eos qui timore mortis per totam vitam rei
erant servitutis 242? Numquid timore mortis aeternae rei erant; cum potius qui eam non timuerint,
rei fiant? Propter quod Dominus, ne mors ista corporis timeatur, cuius timor facit reos, sed illa
potius sempiterna, quam non timendo, fiunt rei, apertissime dicit: Nolite timere eos qui corpus
occidunt, et postea non habent quod faciant; sed eum timete, qui habet potestatem et corpus et
animam perdere in gehennam 243. Haec est certe mors secunda atque perpetua, contra cuius
timorem non certant sancti, sed contra istam potius corporis temporalem. Nam ut hanc vincant,
illam timent; quia cum hanc pro pietate et iustitia vicerint, illam non sentient. Huic ergo, non illi,
insultabunt, dicentes: Ubi est, mors, victoria tua? Quod alibi scriptum est: Ubi est, mors, contentio
tua? 244 Cum igitur huius mortis aculeus sit peccatum; qua fronte audes dicere, non peccato primi
hominis esse factum ut in illo a ligno vitae separaremur, et morte etiam corporis plecteremur? Quid
est, rogo te, quod adversus divinorum eloquiorum evidentiam, incredibili rabie spumantis
loquacitatis oblatras, tamquam non possit in Dei paradiso anima tua obtinere vitam, nisi illuc
introduxeris corporis mortem, cum tot et tantis corporalibus morbis, carnificibus, praecursoribus
mortis? Attende tibi potius, ne in locum deliciarum sanctarum mittendo corporis poenas, tu ipse
pendas in loco perpetuorum dolorum et animi et corporis poenas.

Virtus peccati lex in paradiso.
41. IUL. In hoc sane loco Augustinus aculeum mortis, peccatum illud opinatur antiquum, non
intellegens quid sequatur, id est: virtus peccati lex; quam legem, praeceptum quod Adae positum
est, conatur asserere. Sed illa lex non fuit peccati virtus, verum peccati genus. Aliud est enim
exstanti rei dare virtutem, aliud quod non exstitit procreare. Esus ergo illius arboris, si non esset
interdictus, malus non fuisset; postquam autem interdictus est, et a praevaricatione usurpatus,
natum est ibi ex interdicente et contemnente peccatum; quamvis non ideo data lex fuisset, ut
delinqueretur; sed tamen idem faciendo, id est, de arbore comedendo, non deliquisset homo, quia
bona arbor erat, nisi gustus eius a lege interdictus fuisset. Quod ergo per se pravum est, verbi
gratia parricidium, sacrilegium, adulterium, et malum esse etiam sine lata lege dignoscitur, bene
dicitur apud praevaricatores, qui cupientiores prohibitione redduntur, virtutem acquisisse per
legem; quod vero inique non usurpatur, nisi interdicatur, genus ibi proprie, non robur ei constat a
legis occasione collatum. Verum quoniam hic fui longior, huius quoque libri fine commoneo
lectorem meum, ut vigilanter inspiciat, nullam in lege Dei occasionem Manichaeae impietatis
offendi; sed si qua putantur ambigua, secundum regulas veritatis atque rationis et exponi posse, et
iustitiae convenire non dubitet. Et illos ergo qui dicunt: Non per Christum erit resurrectio

368

