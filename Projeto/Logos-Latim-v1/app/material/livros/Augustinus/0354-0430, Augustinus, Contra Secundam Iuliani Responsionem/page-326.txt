dicere, mala scilicet ista nascentium etiam in paradiso exortura fuisse, si nemo peccasset. Hic te
Manichaeus urgebit, ut dicas unde fuerant exortura. Ubi magnis coarctatus angustiis, si dixeris ex
ipsis naturis nascentium exortura fuisse mala ista, sine ullius merito voluntatis, profecto argues
Creatorem; quod ne facias, confugiturus es ad merita voluntatum malarum. Sed ille quaesiturus
est: Quarum? Non enim est voluntas ulla seminum, vel nascentium parvulorum. Quid ergo restabit,
nisi ut nobiscum intellegas, si vis evadere vel superare Manichaeum, in occultis originum sinibus
latenter implicari etiam semina nascentium, et ex mala voluntate venientia merita generantium;
sed primi hominis tam magnum fuisse peccatum, ut omne genus humanum, ut verbis sancti Ioannis
utar, in commune damnaret 24? Ex quo conficitur mala ista exortura non fuisse, si nemo peccasset;
nec in paradiso esse potuisse, unde qui peccaverant, antequam gignerent, exierunt. Quo catholico
dogmate vacuatur, quod de artibus putasti esse subdendum, admonens nos, cum sui patris arte
neminem nasci. Aliud est namque peccare in moribus, quibus recte vivitur, quod vel legibus solet
vel divino iudicio vindicari; aliud in artibus, sive honestae sint, sive turpes, ubi contra artem factum
aliquid dicitur; quae peccata non divina vel reprehenduntur lege, vel severitate plectuntur; sed ab
iis hominibus, quorum iudiciis haec subiacent, maximeque a magistris earum, cum pueros docent,
sub timore aut dolore poenarum. Qua in re tamen cogitare debemus, quia si in paradiso aliquid
disceretur, quod illi vitae esset utile scire, sine ullo labore aut dolore id assequeretur beata natura,
vel Deo docente, vel se ipsa. Unde quis non intellegat, in hac vita etiam tormenta discentium ad
miserias huius saeculi, quod ex uno in condemnationem propagatum est 25, pertinere? Ubi etiam
miserum hoc est, miseras mentes nolle quod bonum est; vel si iam parata est voluntas a Domino 26,
clamare tamen adhuc eum qui in hoc vivit saeculo: Velle adiacet mihi; perficere autem bonum,
non 27. Hoc si teneas, Manichaeos vinces; quia vero non tenes, utrosque vestrum vincit haec fides.

Crimen naturale non fuit in Adam possibilitas naturalis.
10. IUL. Nunc igitur approbetur quod diximus, nullo a Manichaeis vestrum dogma differre. Non est
omnino dubium, factam pessimam ipsius Adae naturam, si hac est conditione formata, ut haberet
mali necessitatem, quae non habebat boni; id est, ut crimen, etiamsi fuisset voluntate conceptum,
tamen fieret in ea naturale, in qua bonitas non fieret naturalis; falsoque dicitur voluntate peccasse,
qui nequissimae conditionis praeiudicio laboravit. Apparet enim, quam vinctus malo fuerit, qui erat
crimine inseparabili farciendus. Quid enim peius ea quibo invenire substantia, quae facta est ut in
iniquitatem posset incidere, et recedere ab iniquitate non posset? Hanc si in boni parte violentiam
pertulisset, si liberum perdidisset arbitrium, tamen nihil accusasset auctorem; quia nemo ei de
copiis benignitatis quaestionem moveret; cum vero in mali parte dominatio talis collocatur,
neminem magis quam ipsum hominis arguit conditorem, et supervacua criminatorum suorum, id
est, vestra, Deus talis adulatione palpatur, qui amicissimus malitiae, creationis suae foeditate
convincitur. Cui enim persuaderi potest, primum hominem non destinasse criminibus, si illum
emendationis facultate privavit; si tam pravo affecit animo, ut error suus ei displicere non posset, ut
nullum haberet ad honestatem regressum, nec fieret post experimenta correctior, ac ne forte
recuperandae probitatis umquam sentiret affectum, ipsam ei possibilitatem correctionis evellit?
Prorsus si talis eius conditio fuit, ut quamdiu in hac vita erat, uno lapsu virtutem emendationis
amitteret, non est ob aliud quam ut caderet institutus; immo nec corruisse, sed iacuisse semper
verius dicitur, qui non sinitur, quantum ad mores spectat, exsurgere. Qualis ergo fuit illa libertas,
quae ei collata prius creditur, si e duabus contrariis qualitatibus peiorem a necessario, meliorem a
mutabili capessebat; immo a tyrannide criminis occupata, despoliabatur resipiscentiae facultate.
Teterrimus ergo primi hominis status ab ipso exordio, si a Deo est tam infeliciter institutus, ut
ruiturus in crimen perpetua peccandi necessitate ligaretur.
AUG. Res dicis, quas si nobis saltem admonentibus considerare non negligas, etiam tibi ipsi,
quantumlibet sis impudens, erubescas? Cur enim non attendis, si pessima est facta natura, quae
voluntate iniusta incurrit in malum, poena vero iniusta non potest recurrere in bonum, non
humanam quam nobis obicis, sed angelicam quoque naturam pessimam factam? Nisi forte dices,
etiam diabolum voluntate a bono lapsum, si voluerit, et quando voluerit, in bonum quod deseruit
reversurum, et Origenis nobis instaurabis errorem. Quod si non facis, quod dixisti incautus, corrige
admonitus; et confitere bonam conditam esse naturam, quae in malum quod fecit, nulla necessitate
compulsa, sed sua voluntate collapsa est. In bonum autem quod reliquit, solius Dei gratia revocari
potest, non voluntate libertatis, quam merito iniquitatis amisit. Potest quippe et alius, similiter ut tu
errans, dicere: Quid peius ea potero invenire substantia, quae facta est ut in aeternum supplicium
possit ire, et inde redire non possit? Et utique Deus omnipotens a quo vult supplicio eruere potest;
sed mentiri non potest, qui minatus est hoc se non esse facturum, quando id supplicium dixit
aeternum. Sed ut de hac re vana sapias, fallit te definitio tua, qua in superiori prosecutione, cui iam
respondimus, sicut saepe et alibi facis, liberum arbitrium definisti. Dixisti enim: Liberum arbitrium
non est aliud quam possibilitas peccandi et non peccandi. Qua definitione primum ipsi Deo liberum
arbitrium abstulisti, quem non negas, quia et hoc saepe dicis, et verum est, non posse peccare.

326

