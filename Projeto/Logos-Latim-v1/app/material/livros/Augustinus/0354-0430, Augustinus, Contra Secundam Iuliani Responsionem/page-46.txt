AUG. Sed gratia liberat a totius massae damnatione quos liberat; quam vos negando, estis
haeretici. Quantum enim pertinet ad originis meritum, ex uno omnes in condemnationem 330;
quantum autem ad gratiam, quae non secundum merita datur, quicumque ab ista condemnatione
liberantur, dicuntur vasa misericordiae; qui vero non liberantur ira Dei manet super eos 331, veniens
de iusto iudicio Dei; quod non ideo vituperabile, quia inscrutabile est; et propterea vasa irae
nuncupantur, quia et his bene utitur Deus, ut notas faciat divitias gloriae suae, in vasa
misericordiae 332. Quod enim Deo iudicante a ceteris exigitur, hoc istis eo miserante donatur; quas
investigabiles vias Domini si aestimas improbandas, audi: O homo, tu quis es qui respondeas
Deo? 333

Aug. figulus et Apostoli figulus.
128. IUL. Nihil enim ita pugnat, quam dicere, omnes, et non omnes. Tu dicis, a figulo Deo omnes
fieri in condemnationem; Apostolus dicit, non omnes in condemnationem, nec omnes in honorem;
quod in loco suo, quid habeat dignitatis absolvam. In ipsa tamen pronuntiatione sententiae, constat
inter vos magnam esse discordiam, nec eumdem esse figulum in condemnationem cuncta
fingentem, quem Paulus dicat in honorem alios fabricantem; nec te illi credere, qui a magistro
admirabili praedicatur; quoniam tuus figulus omnes in condemnationem fingit, Apostoli figulus
plurimos fingit in gloriam.
AUG. Cum dicuntur omnes ex uno in condemnationem, ipsa massa significatur, ex qua fiunt a figulo
alia vasa in honorem, id est, quae assumuntur in gratiam, alia in contumeliam, id est, quae ad
luendum debitum relinquuntur; ut filii gratiae id sibi donari sciant, quod si exigeretur, non esset
iniustum; ac sic non in se ipsis, sed in Domino glorientur 334.

Deus meus neminem in contumeliam format.
129. IUL. Et haec quidem dixerim, ut statim appareret, te esse aut imperitiae aut impudentiae
singularis, qui tuorum vice, contrariis utereris; ceterum pietas explanabit et ratio, Deum meum
neminem in contumeliam formare.
AUG. Si Deus tuus in contumeliam neminem format, non est ipse Pauli apostoli Deus; ille quippe de
Deo vero dicebat: O homo, tu quis es qui respondeas Deo? Numquid dicit figmentum ei qui se
finxit: Quid me fecisti sic? An non habet potestatem figulus luti, ex eadem massa facere aliud vas in
honorem, aliud in contumeliam? 335 Sed tu videlicet artifex magnus profers ex officina Pelagiana
meliorem deum, qui nullum vas facit in contumeliam.

Praescientia Dei.
130. IUL. Sed imaginem suam, id est, omnes homines bonos condere, qui etiam demolitos
studiorum pravitate, reformare remediorum desiderat largitate. Ipsi quidem cantat Ecclesia
misericordiam et iudicium 336; quia et illis est benignus qui nihil deliquerunt, et iusto punit iudicio
eos qui boni a Deo conditi suapte voluntate peccarunt, ac misericordiae subsidia respuerunt. Hanc
igitur misericordiam, et hoc iudicium cantat Ecclesia Catholicorum; ceterum in vestra nihil potest
tale resonare, quae dicit sine iustitia, sine iudicio, sine misericordia, Deum conditorem malorum,
formare quos puniat; atque ob hoc punire, quod eos ex Adam ipse formaverit .
AUG. Iam quidem tibi superius ad omnia ista responsum est; tamen et hic breviter audi. Non
abstinet Deus bonum formationis suae etiam ab stirpe damnata; sed si tibi displicet, Deum creare
quos damnet; contradic ei, si potes, ne creet eos, quos malos futuros, et in malignitate usque in
finem perseveraturos, et ob hoc sine dubitatione damnandos esse praescivit; aut ei suggere, si
videtur, ut tot millia parvulorum non baptizatorum, quos novit perdite esse victuros, et in aeternum
ignem, damnante ipso, cum diabolo ituros, rapiat ex hac vita, dum sunt innocentes et boni; ut si
non in regno eius, certe in loco aliquo secundae felicitatis, quem talibus aedificavit haeresis vestra,
vitam teneant sempiternam. Habes adhuc quod suggeras consiliarius Dei, pro filiis eius quos
regeneravit, quos adoptavit, et tamen malos atque damnandos futuros esse praevidit; ut antequam
veniant in ream vitam, vitae ipsius productione priventur, et ad regnum eius, non ad supplicia
aeterna pertineant. Cum enim te invidiose dicere putaveris, Deum creare quos damnet; cogita
quanto invidiosius possit dicere alius similiter vanus, Deum regenerare quos damnet; cum sit in
eius omnipotentiae potestate, antequam damnabiles fiant, eos de tentationibus mortalis vitae huius
auferre. Si autem non potes ista dicere, nec Deo contradicere, nec illi sapientiae tuum praebere

46

