res clamat, quandoquidem post peccatum pudenda texerunt, quae prius pudenda non fuerant.
Neque ut nuda prius essent, impudentia, sed innocentia faciebat; quia et impudentia vitium est; illi
autem quando eos nudos esse non pudebat, utique vitium non habebant. Hoc ergo malum, quo
caro concupiscit adversus spiritum, haereticus Iulianus dicit esse bonum; hoc malum ex aliena mali
natura nobis esse commixtum dicit alius haereticus Manichaeus; hoc malum per praevaricationem
primi hominis in nostram dicens vertisse naturam, catholicus ambos vincit Ambrosius.

Non potest hiare nisi loquendo de pudore.
6. IUL. Quod quoniam a nobis ea facultate, quam veritas suppeditavit, ostensum est, prudens
lector super hoc ulterius dubitare non debet; ubicumque hoc in Traduciani scriptis occurrerit (sine
quo tamen hiare non potest), nihil moveat audientes, sed in verecundiam protestetur auctoris; nos
autem id deinceps, si res compulerit, necessaria brevitate tangemus. Arguit ergo quod dixi: Ista
corporum commixtio, cum calore, cum voluptate, cum semine a Deo facta, et pro suo modo
laudabilis approbatur 14. Sed praeteriit illud quod subdidi: De re autem, quae instituta naturaliter, fit
l aliquando etiam amplum munus piorum, diabolus sibi nec tua fronte audet aliquid vindicare.
AUG. Ille hoc praetermisit, qui eam cui respondebam, chartulam misit; fortasse intellegens quod tu
non intellegis, qui tam incaute locutus es, ut diceres: "De re instituta naturaliter, quae fit aliquando
etiam amplum munus piorum, non audere diabolum aliquid sibi vindicare "; cum videamus quod
ipsos homines diabolus sibi vindicet, qui utique naturaliter instituti sunt. An forte homines non sunt,
qui eruuntur de potestate tenebrarum, quarum tenet diabolus principatum? Aut vero ita desipis, ut
affirmes eos sibi diabolum non vindicare, quos possidet, et suae potestati subditos tenet? Sed ut
taceam de his, quos potestis dicere, per suam malam voluntatem a diabolo possideri; quid dicturus
es de illo, de quo pater ipsius, Domino interrogante, respondit, quod ex infantia sua ab immundo
spiritu vexaretur 15? Nonne membra eius et sensus, quae omnia Deo auctore naturaliter instituta
sunt, et impiorum communia piorumque sunt munera, diabolus sibi ut affligeret vindicabat? Quod
licet facere non posset, nisi a creatore hominis Deo bono et iusto acciperet potestatem, facit m
tamen, et tua verba vanissima esse ostendit, qui dicis: " De re naturaliter instituta, quae fit
aliquando amplum etiam munus piorum, nihil sibi audere diabolum vindicare ". Debuisti enim
dicere, eorum bonorum quae naturaliter instituta sunt, non diabolum sibi nihil vindicare, sed ipsum
nihil creare. Haec ille forsitan vidit, qui de tuis libris quae amico suo mitteret, nonnulla decerpsit;
atque ut haec tua verba praetermitteret, tibi pepercit. Ego vero gratulor, quia me admones quid
debeam contra errorem tuum dicere. Parvulorum ergo, quos vexandos diabolus vindicat sibi, merita
inquire, quae cum propria non inveneris, originalia confitere. Si enim etiam ista negare perstiteris,
Dei profecto iudicium, qui haec imaginem suam a diabolo immeritam sinit perpeti, accusare
convinceris.

Quam consequenter omnia!
7. IUL. Istis ergo praetermissis, accusat cur non dixerim: " cum libidine "; subditque, ut dogmatis
eius acumen decebat: " Munus piorum, propagatio est fecunda filiorum, non commixtio pudenda
membrorum; quam non haberet in generandis filiis natura sana, nunc autem habet eadem natura
vitiata. Ac per hoc, et qui inde nascitur, indiget renasci " 16. Quam consequenter omnia! Munus dicit
piorum, existentiam filiorum; sed hoc constituit sub diabolo, quod Deum dare confirmat, id est,
filios. Libidinem autem, quae est in pudenda commixtione membrorum, diabolicam vocat; quam in
parentibus esse non abnuit, quos tamen absolvit a culpa. Ex homine hunc n natum dicas? Quod
agunt, inquit, parentes, diabolicum est, sed rei non sunt; quod nascuntur filii, divinum opus est, sed
rei sunt. Et adhuc se non Deo, sed daemoni aestimat obluctatum? Meritissime patiuntur istum
furorem, qui putant esse naturale peccatum.
AUG. Tu furis potius adversus Deum, quem procul dubio criminaris iniustum, si filios Adam nulla ex
illo, ut asseveras, mala merita trahentes, tamen ex die exitus de ventre matris eorum gravi iugo
premit, quod negare non sineris; et obtusos credens mea tuaque verba esse lecturos, quod non
dixi, dixisse me dicis. Quando enim ego dicerem: Quod agunt parentes, diabolicum est; cum id
quod procreandi intentione miscentur casta coniugia, bonum opus esse proclamem? Sed hanc
commixtionem non fuisse futuram pudendam, si peccatum hominis, quo natura vitiata est, non
praecessisset; unde carnis concupiscentia talis effecta est, ut eo malo nemo bene utatur, nisi eius
motibus ad illicita pertrahere molientibus, e contrario concupiscente spiritu reluctetur. Non itaque
dicimus: Quod agunt parentes, diabolicum est; malo quippe bene uti usque adeo diabolicum non
est, ut ipso quoque diabolo bene utatur Deus. Illud autem nos dicere non negamus: Quod nascuntur
filii, Dei opus est; sed rei sunt; non Dei opere, quo creantur, ut nascantur; sed peccati origine, qua
obligantur, si non renascantur.

280

