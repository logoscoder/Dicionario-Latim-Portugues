207. Iul. Assere ergo hoc peccato Manichaeorum id est traducis convenire.
Aug. Doctores catholici, non Manichaei deceptores dixerunt omnes in Adam peccasse; illi hoc
dixerunt, qui intellexerunt Apostolum, quod vos negatis contra Apostolum. Ergo et vos deceptores
estis; et vos enim sicut Manichaei, sed diverso morbo, insanitis.

Honor Apostoli.
208. Iul. Nam si universitatem, quam fecunditas humana protulit, regno diaboli peccatum naturale
transcripsit et inde in extrema aetate mundi aliqui liberati per Christum putantur, quae veritas est
aut quae auctoritas eius Magistri, qui contra tam clarum testimonium totius mundi dicit in plures
iustitiam abundasse quam culpam? Quid ergo ei creditur de involutis dogmatibus disserenti, si de
rebus tam perspicuis mentiatur? Quod quia sentire sacrilegium est, id autem dici dogma tuum
compulit, honore Apostoli Manichaeorum vilitas conteratur.
Aug. Vos potius perspicua nubilare contenditis non solum non intellegendo, quod Apostolus dixit,
verum etiam mutando et supponendo, quod ille non dixit; plures enim non dixit ille, sed multos, qui
tamen multi pauci inveniuntur, quando pereuntibus comparantur. Calumniose, frontose, verbose,
hoc dixit Apostolus, quod intellexit Ambrosius, qui non erat Manichaeus: Omnes homines sub
peccato nascimur, quorum ipse ortus in vitio est 334. Audi, sicut eum laudavit magister tuus, florem
speciosum, et de tuo corde istam spinarum deformitatem hoc est foeda acumina improbae
contentionis evelle.

Plures moriuntur in Adam quam in Christo vivificabuntur.
209. Iul. Non mentitur Apostolus; ergo in plures abundavit Christi gratia quam Adae culpa, cuius
imitatione dicuntur peccasse, qui sub lege peccaverunt; sub lege autem usque ad Christum Iudaei
tantummodo deliquerunt. Confer ergo Iudaicam nationem solam perfectae dumtaxat aetatis sub
lege positam et per hoc in similitudine praevaricationis Adae peccantem, qui accepta lege peccavit,
ac de multitudine vocatarum Gentium per praedicationem Evangelii eorum millia, qui gratiae sunt
liberalitate salvati, tuncque intelleges apostolum Paulum vere pronuntiasse ad plures gratiam Dei
et donum Iesu Christi perve nisse quam societatem praevaricationis antiquae.
Aug. Cum Apostolus invenitur non " plures " dixisse, sed " multos ", tui huius argumenti machina
tota subvertitur, quamvis non soli Iudaei, sicut tibi placet, sed omnes praevaricatores esse
reperiantur, qui legem cum ipso Evangelio praedicatam praevaricando damnabiliores fiunt; qualibus
praevaricatoribus simul cum Iudaeis ita plenus est mundus, ut in omnium comparatione sint pauci,
qui parvulis quoque baptizatis additis liberantur; quod et responsione superiore comprehendi.
Evidenter contra vos clamat Doctor Gentium: Sicut in Adam omnes moriuntur, ita in Christo omnes
vivificabuntur 335, qui omnes non pauci, sed multi sunt. Ac per hoc multi moriuntur in Adam, multi
vivificabuntur in Christo, sed plures moriuntur in Adam, quam in Christo vivificabuntur; plures
itaque ad illius mortem, ad huius vero vitam comparatione illorum pertinent pauciores, sed etiam
ipsorum per se ipsos ea est multitudo, quam numerare nemo possit 336. Quid est ergo: Omnes in
Christo vivificabuntur, nisi quia nemo vivificabitur nisi in illo? Cuius rei similitudinem de magistro
posui litterarum, si unus sit in civitate, a quo ibi dicantur omnes litteras discere, non quia omnes
discunt, sed quia nemo nisi ab ipso 337. Quam locutionem nec tentasti refellere, quia vidisti esse
rectissimam et omnibus notam.

Unus peccans.
210. Iul. Exposita liberalitate gratiae in hominum salvatorum copia comparat donum atque
peccatum et eruditissime ad laudem doni applicat, quod multis vulneribus una virtute medicetur: Et
non sicut per unum - inquit - peccatum ita et donum.
Aug. Per unum peccantem dixit, non: Per unum peccatum, ut quod deinde dicit: Iudicium ex uno
delicto in condemnationem 338, nonnisi illius unius peccantis hoc delictum possit intellegi, quod
quidem vos non vultis; sed quid facturi estis, quandoquidem hoc dixit Apostolus etiam nolentibus
vobis? Corrigimini ergo; non enim habetis hic aliud, quod facere debeatis.

Unum peccatum per unum peccantem.

123

