iubere; et quamvis res perspicua argumentando levior fiat, tamen, quoniam causam in absoluto
positam iuvat etiam legis divinae confir mare suffragiis, inhaereamus huic loco, in quo, quicumque
sana mente constiterit, per praerupta quaestionum praesentium errare non sinitur. Acquiescis
igitur, annuntiator naturalis mali, praescriptum esse lege Dei, ne filii puniantur in peccatis
parentum; agnoscis etiam non aliter hoc praeceptum ab illo populo intellectum fuisse, quam a nobis
nunc observandum defenditur. Et ideo regem Amessiam praeceptis Dei oboedientem
indignationem, quam de patris sui internecione conceperat, laudabili moderatione frenasse atque
occisis parentis sui percussoribus eorum tamen filiis non per ignaviam, sed per iustitiam pepercisse.
Laudatur quidem Amessias et hoc secundum Dei refertur fecisse legem commendaturque
oboedisse voluntati Domini, sed tamen infuscatus vanitatis reliquiis non tacetur et ostenditur
devotionem David patris sui imitatus non esse 38. Hic tamen ab illa generis sui sanctitate
degenerans tenuit in iudicio commendatam divina lege iustitiam; tantum reverentia perspicuae
aequitatis valebat. Quid ergo mali fides tua complectatur, expende: hanc iniquitatem Deo admoves,
quem aeternum et pium et iustum fatemur, quam nec superbia purpurati nec dolor commisit orbati.
AUG. Amessias homo fuit, cui non licebat iudicare de occultis, quae nosse non poterat; ideo
praeceptum, quod datum est homini, in iudicio suo tenuit, ut pro peccato parentum non occideret
filios. Peccatum autem tam magnum, ut verteret in naturam, quod per unum hominem intravit in
mundum, sine quo nullus homo nascitur, quomodo posset ab hominibus vindicari, quandoquidem
ita in omnes homines cum morte pertransiit, ut ei sua poena sit comes usque ad interitum
sempiternum, nisi ubi gratia divina generationem regeneratione sanaverit? Hoc ergo ad Dei
iudicium, non ad hominum pertinet, sicut alia multa, de quibus homines omnino iudicare non
possunt. Et ideo aliter mandavit homini parentes et filios iudicandos iam separatim proprias vitas
agentes, aliter autem iudicavit ipse, quando praevaricatricem naturam, quam noverat in radice,
quamvis nondum pullulasset in germine, secundum inscrutabilem iustitiam suam cum stirpe
damnavit, liberaturus ab hac damnatione quos vellet, per gratiam nihilominus inscrutabilem,
quamvis et separatim iam viventibus filiis peccata separatim viventium reddidit patrum, quod licere
iudicanti homini noluit, quia novit ipse, cur hoc iuste faciat, quando facit, id autem humana
infirmitas nescit.

Unum remanet de tribus.
34. IUL. Verum ut urgeamus locum: constitit nempe iniustitiam Deo adhaerere non posse, constitit
etiam ab ipso esse praescriptum, ne obsint filiis peccata generantium; asseruit quidem ipsa
praecipientis dignitas iniustum id esse quod prohibet. Porro, ut agamus tecum liberalius,
respondendi tribuo facultatem de his duabus opinionibus, quas supra comminus posui, id est ut
imputentur peccata parentum filiis vel non imputentur; quam putas credi iustitiam debere? Si
dixeris tuam quam vis etiam ultimo convenire iudicio, refero, utrum illam, quae remansit, nostram
iustam an iniustam putes: sine dubio iniquam pronuntiabis; at haec legis auctoritate custodienda
mandatur. Vides ergo unum remanere necessario de tribus: ut aut legem Dei fatearis iniustam,
immo per legem Deum ipsum iniquitatis accuses aut certe ad vocem confugias magistrorum
tuorum et dicas legem, quae per Moysen data est, a Deo tuo non fuisse mandatam, aut, si hoc
utrumque proferre non audes, traducem peccati asseri contra legis documenta et praecepta
fatearis. Neque enim adeo te desipere posse credendum est, ut dicas Deum iustitiam quidem in
praeceptis, in iudiciis vero iniquitatem tenere aut certe secundum dogma vestrum in iudiciis
quidem servare iustitiam, praeceptis autem iniquitatem do cere; quod licet superius egerimus, nunc
tamen necessario repetivimus.
AUG. Odiose repetis, quod otiose loqueris; vacat enim tibi easdem res loquacitate revolvere, quas
non potes asserere veritate, et dicere sine modo, quae astruere non vales ullo modo. Vis enim
videri inter se esse duo ista contraria: reddi in filios peccata patrum et pro peccatis patrum filios
non esse puniendos, quasi ego unum horum dicam, alterum Deus. Surde, utrumque Deus dixit;
ergo utrumque iustum est, quia iustus hoc dixit. Sed quod inter se contraria Deus non sit locutus, ut
intellegas, Dei iudicis et hominis iudicis pro diversitate causarum discerne personas; ita nec Deum,
quamvis in filios patrum peccata reddentem, reum facies nec hominem sic iudicare compelles, sed
tu duo ista velut inter se contraria tanta prolixitate et perplexitate disputationis non ob aliud mihi
obicis, nisi quia multum loqueris et parum sapis.

Cur, cur, cur?
35. IUL. Si autem dixeris utrumque iustum esse, et quod nos dicimus et quod vos, id est et quod
lex Dei sanxit et quod Manichaeus Traducianusque confinxit, hic sane rationis perspicuae potentiam
cohibentes benignius te convenimus et mitius. Cur ergo, si creditis et hoc bonum esse quod

156

