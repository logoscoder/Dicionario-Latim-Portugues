18. IUL. Sed proh Dei nostri atque hominum fidem! Haeccine potuisse commentorum prodigia
reperiri, ut dedita opera impensoque studio in perversum conentur omnia asserere! Quid enim tam
prodigiale, quam quod Poenus eloquitur? Ea, inquit, quae erant naturalia, perpetua non fuerunt; et
illa, quae studio suscepta sunt, primis coagulis adhaesere membrorum. Bonus, inquit, Adam factus
est, habuit innocentiam naturalem; ceteris etiam creaturis peculiari nobilitate praelatus,
similitudine sui Conditoris enituit. Liberum arbitrium in conditione suscepit, ut in quam vellet
partem suopte iudicio moveretur, facultatemque vel ad bonum, vel ad malum accedendi, vel ab
utroque recedendi, ipsa facturae suae, qua ceteris antistabat, conditione sortitus est. Sed quoniam
emancipato iudicio usurpavit pravam animi liberi voluntatem, illa omnia, quae ingenita constabat,
evertit; solumque peccatum et peccandi necessitas ei inseparabiliter adhaesit. Hoc est, quod dixi
prodigiale commentum. Inaudita quippe deformitas est dicere: Bene institutum est animal, in quo
amissibilia fuerunt bona etiam naturalia, cui inseparabiliter adhaeserunt mala vel voluntaria.
AUG. Cum dicitur: Bene institutum est animal, in quo amissibilia fuerunt bona etiam naturalia, cui
inseparabiliter adhaeserunt mala voluntaria; prodigiale putas esse commentum; et haec a nobis
dici, tam vehementer et acriter commoveris, ut exclames in Dei atque hominum fidem, tamquam
vim patiaris quia ista dicuntur. Sed, quaeso, terribiles impetus pone, et quietior attende quid dicam.
Si quisquam voluntate se excaecet, nonne amittet naturale bonum, id est visum, et ei malum
voluntarium, id est caecitas, inseparabiliter adhaerebit? Numquid ideo male est animal institutum,
cui fuit amissibile naturale bonum, et inseparabile voluntarium malum? Cur ergo non potius ego
exclamem: Proh Dei nostri atque hominum fidem! Haeccine tam manifesta et ante oculos constituta
ab homine non videri, qui valde acutus, et eruditus, et philosophaster, et dialecticus vult videri?
Quis enim quodlibet membrum si voluntate sibi amputat, non amittit naturale incolumitatis bonum;
et sumit inseparabile detruncationis malum? Sed forsitan dicas, in bonis corporis posse ista
contingere, non in animi. Cur ergo quando dixisti: naturalia bona, vel voluntaria mala, non addidisti
"animi", ne de corporis bonis et malis tua destrueretur praeceps et inconsiderata sententia? An
fortassis oblitus es? Sinamus: humanum est; sed in medium procedit homo ille qui clamat: Non
quod volo, facio bonum; sed quod nolo malum, hoc ago 98; et ostendit tibi nonnulla bona animi sic
perire per voluntatem malam, ut non possint redire per bonam, nisi Deus faciat quod non potest
homo, cui et lumina potest reddere voluntate caecata, et membra voluntate truncata. Deinde, qui
de ipso diabolo responsurus es, qui bonam voluntatem irreparabiliter perdidit? An eam reparari
posse dicturus es? Aude, si potes. An potius confiteberis, quod in mentem tibi etiam ista non
venerint, et horum oblivio te fecerit temerariam praecipitare sententiam? Me ergo saltem
commemorante, te corrige. An pertinacia corrigere non permittit, quod inconsulta temeritas dixit, et
pudor emendationis lapsum confirmat erroris? Deus, ut video, pro te rogandus est; quem rogabat
Apostolus pro Israelitis, ut sanaret eos, qui ignorantes Dei iustitiam, et suam iustitiam volentes
constituere, iustitiae Dei subiecti non erant 99. Tales enim estis et vos, qui iustitiam vestram vultis
constituere, quam vobis vos facitis ex vestro libero arbitrio; non ex Deo poscitis et sumitis veram,
quae dicta est iustitia Dei; non illa qua iustus est Deus, sed quae datur ex Deo; sicut Domini est
salus 100, non qua Dominus salvus fit, sed qua salvos facit. Unde dicit idem Apostolus: Ut inveniar in
illo non habens meam iustitiam, quae ex lege est; sed eam, quae est ex fide, iustitiam ex Deo 101.
Ipsa est iustitia Dei, quam nesciebant Israelitae, et suam volebant constituere, quae ex lege est;
quam Paulus destruens, non legem utique destruebat, sed eorum superbiam, qui legem sibi
sufficere putabant, tamquam per liberum arbitrium iustitiam legis implentes, et ignorabant Dei
iustitiam, quae datur ex Deo, ut quod lex iubet, subveniente illo fiat, cuius sapientia legem et
misericordiam in lingua portat 102: legem, quia iubet; misericordiam, quia iuvat, ut fiat quod iubet.
Hanc Dei iustitiam concupisce, o fili Iuliane, noli in tua virtute confidere; hanc, inquam, Dei
concupisce iustitiam; quam donet tibi Dominus concupiscere, donet tibi Dominus et habere. Noli
istum Poenum monentem vel admonentem terrena inflatus propagine spernere. Non enim quia te
Apulia genuit, ideo Poenos vincendos existimes gente, quos non potes mente. Poenas potius fuge,
non Poenos; nam disputatores Poenos non potes fugere, quamdiu te delectat in tua virtute
confidere; et beatus enim Cyprianus Poenus fuit, qui dixit: In nullo gloriandum, quando nostrum
nihil sit 103.

Tandem invenisti unde tua temeraria sententia destruatur.
19. IUL. Hic dicat aliquis: Quid ergo? Tu negas illam innocentiam, in qua fuerat conditus, spontanei
peccati admissione corruptam? Nam etsi possibilitas revertendi ad bonum commissa iniquitate non
pereat; tamen certum est meritum innocentiae, cum qua humanum procedit exordium, voluntatis
vitio deperire. At ego ita id esse non abnuo; sed illud est, quod his illuminatum exemplis volo, quia
cum talis sit conditio facta qualitatum, per quas boni et mali dicimur, ut sub iure agitent voluntatis;
tamque hoc sit serio constitutum, ut nec innocentia, quae pro dignitate auctoris officium antevenit
voluntatis et naturalis est; tamen nulla se potestate in animo repugnante custodiat, longe longeque
amplius hoc in mali parte ius valeat, ut nullam in rationis exitium tyrannidem capessat culpa

338

