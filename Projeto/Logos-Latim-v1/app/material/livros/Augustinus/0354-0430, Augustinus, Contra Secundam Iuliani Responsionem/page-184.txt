Manichaeis enim dicit: " Non legistis, quia, qui ab initio fecit hominem, masculum et feminam fecit
eos? Propter hoc relinquet homo patrem et matrem et adhaerebit uxori suae et erunt duo in carne
una, itaque iam non sunt duo, sed una caro. Quod ergo Deus coniunxit, homo non separet " 178. Ita
quippe ostendit et hominum conditorem et coniugum copulatorem Deum adversus Manichaeos, qui
utrumque horum negant. Vobis autem dicit: " Venit Filius hominis quaerere et salvare, quod
perierat " 179. Sed vos, egregii Christiani, respondete Christo: Si quod perierat quaerere et salvare
venisti, ad parvulos non venisti; isti nec perierant et salvi nati sunt, vade ad maiores; de verbis tuis
tibi praescribimus: " Non est opus sanis medicus, sed male habentibus " 180. Ita fit, ut Manichaeus,
qui homini commixtam dicit esse naturam malam, velit inde saltem salvari a Christo animam
bonam; tu vero in parvulis, cum salvi sunt corpore, nihil a Christo salvandum esse contendis. Ac per
hoc Manichaeus quidem naturam humanam detestabiliter vituperat, sed tu crudeliter laudas.
Quicumque enim tibi crediderint laudatori, infantes suos non offerent Salvatori 181. Commendavi
quidem etiam in primo opere nihil te magis agere, quam ut parum intellegaris.
AUG. Prorsus intellegor, velis nolis; sed tu nihil contra ista dicturus vis non intellegi, quod ego
verissimum atque firmissimum dixi; denique res ipsa indicavit haec a te non potuisse redargui.

Maior labor intellegere te quam vincere.
139. IUL. Ostendique maiorem pene partem commentorum tuorum grandiore intellegi labore quam
vinci.
AUG. Et laboras, quod tibi est peius, et vinceris; non tamen laboras, ut me intellegas, quod facillime
potes, sed laboras, ut me refellas, quod non potes.

Superfluus et longus.
140. IUL. Sed si id per singula facere velim, et eadem repetendo superfluus et cuncta persequendo
longus videbor.
AUG. Ecce quomodo agis, ut longe recedat lector ab his, quae dixi, et te respondisse arbitretur,
dum ea, quae tibi quasi refellenda proposueras, obliviscitur.

Octo libros uni meo reddis.
141. IUL. Unde quamvis omnia, quae contra nos edidisti, scripta ad unum finem properent,
videlicet ut naturalia mala esse persuadeas et aut diabolum hominum aut Deum criminum
conditorem, tamen puto aliquid procedere ad studium brevitatis, si ea potissimum argumenta,
quibus totam opinionem tuam tueri te, cum obumbraris, putas, de diversis in unum partibus
congregavero eaque prius admota expositione iuvero, ut, quid conentur, appareat, post vero non
sparsa, sed collecta, non involuta, sed explicata proruero.
AUG. Mirabili studio brevitatis octo libros uni meo reddis, quem nec tanta multiloquii prolixitate
convellis. Dic nunc, si potes, quomodo non dicere cogamini Christo, etsi non verbis, certe ipsis
perversis sensibus vestris: Si quod perierat, quaerere et salvare venisti, ad parvulos non venisti; isti
nec perierant et salvi nati sunt, vade ad maiores; de verbis tuis tibi praescribimus: " Non est opus
sanis medicus, sed male habentibus " 182. Ad ista responde. Quid vanis vera involvere et occultare
conaris?

Fac quod vis.
142. IUL. In inferioribus itaque libri tui partibus postquam dixisti: Sic creat malos Deus, quomodo
pascit et nutrit malos, addis: Quia, quod eis creando tribuit, ad naturae pertinet bonitatem et, quod
eis pascendo et nutriendo dat incrementum, non utique malitiae eorum, sed eidem bonae naturae,
quam creavit bonus, bonum tribuit adiumentum. In quantum enim homines sunt, bonum est
naturae, cuius auctor est Deus; in quantum autem cum peccato nascuntur perituri, qui non
renascuntur, ad semen pertinet maledictum ab initio illius antiquae inoboedientiae vitio 183. Quo
tamen bene utitur factor etiam vasorum irae, ut notas faciat divitias gloriae suae in vasis
misericordiae, ut non meritis suis tribuat, si ad eamdem massam quisque pertinens gratia liberetur,
sed " qui gloriatur, in Domino glorietur " 184. Ab hac fide iste discedens non vult nascentes esse sub

184

