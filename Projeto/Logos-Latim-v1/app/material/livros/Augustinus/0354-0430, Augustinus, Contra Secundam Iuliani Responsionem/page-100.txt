Aug. Vos hoc potius facitis, quoniam, si parvuli sine ullius peccati merito premuntur gravi iugo,
iniquus est Deus; sed quia ille non est iniquus, tu es calumniosus et caecus.

Deus ipse damnavit iniustitiam.
125. Iul.Tam, inquam, perspicuae, ut ipse hanc iniustitiae speciem, quam eius mentiris adhaerere
iudiciis, legis suae auctoritate damnaverit.
Aug. In eius lege scriptum est animam parvuli, si die octavo non circumcidatur, interituram de
populo suo 169; quo merito? Dic, si potes; sed omnino non potes et tamen originale peccatum
negando non taces.

Quae necessitas tot blasphemiarum?
126. Iul. Quae ergo tot blasphemiarum necessitas fuit, si nec ista, quam amplexabaris, fuit? Quae
quidem nihil habens momenti, tamen velut quaedam tabula videbatur, quam in tanto naufragio
contineres, quam victis remisisti, sero licet, lacertis. Ut enim res repetitione clarescat: ideo
Manichaeus credebaris ab ineptis quibusque tolerandus, ne gratiae Christi non in omnibus una
efficientia videretur, ad hoc tu nunc sine adactu nostro expositionis tuae processibus intulisti dicens
Apostoli sententiam, quae ait: Gratia autem ex multis delictis in iustificationem 170, in hominibus
quidem maioris aetatis posse, in parvulis vero non posse compleri, sed esse in parvulis aliud
brevius exilius egentius, quod licet tu excogites, tamen nequaquam dixisse Apostolum confiteris.
Aug. Relegatur, quod tibi responsum est 171, ut intellegatur te nihil dicere et tamen tacere non
posse, homo linguose. Gratia ex multis delictis in iustificationem mittit, cum salvum facit Iesus
populum suum a peccatis eorum. In eisdem multis invenit etiam singula parvulorum,
quemadmodum, etiamsi peccata originalia nulla essent, in eisdem multis inveniret peccare
incipientium etiam singula grandiorum, quibus ad Christi baptisma venientibus nullo modo
diceretur: Non potestis modo baptizari, quia nondum ha betis multa delicta; gratia enim ex multis
delictis mittit in iustificationem. Verissime quippe responderent: In multitudine delictorum, ex
quibus iustificat gratia, etiam nostra delicta sunt singula, ubi habent aliqui plura, aliqui pauciora,
quae simul cum singulis nostris multa sunt omnia.

In adoptione et in remissione.
127. Iul. Igitur et secundum te in adoptione quidem per omnes aetates gratiae est aequalis
effectus; in remissione vero peccatorum non in omnibus est una taxatio. Sed egi hactenus parce
nimis atque patienter.
Aug. Si tam multa loqueris parce loquens, ut unum meum librum nec ipsum totum tuis octo libris
insecteris, nimium profusa et luxuriosa est parsimonia tua. Sed si hactenus parce egisti, quare in
tam multis contra veritatem clamans animae tuae non pepercisti?

Multi adulti veniunt ad baptismum quando iam peccare coeperunt.
128. Iul. Praemissa scilicet disputatione probare contentus te quoque, qui nobis seditionem per hoc
maximam concitabas, dicere remissionis peccatorum non in cunctis unam constare rationem, ut
etiamsi unum hoc naturale peccatum persuadere possis, tamen liqueret necessario dici non semper
accedentium ad gratiam unum statum esse et hoc Apostoli dictum: Ex multis delictis in
iustificationem 172 in adulta solum, non autem etiam in prima aetate compleri.
Aug. Secundum tua vaniloquia nec in adulta aetate completur, quoniam multi adulti habent singula,
etiamsi secundum vos non habent originalia, quibus contigit venire ad baptismum, quando peccare
coeperunt; aliqui habent etiam paucissima, non tamen multa, non ergo pertinebunt ad hanc
gratiam Christi, quoniam ex multis delictis illa iustificat, quae non habent isti; quod si quisquis sapit,
ineffabiliter desipit. Agnosce Christum ex multis delictis iustificantem salvumque facientem
populum suum et in eisdem multis intellegens posse quorumlibet et pauca et singula computari noli
ab hoc populo sortem subtrahere parvulorum; etiam ipsis crede necessarium esse Iesum, qui hoc
non vocatur, nisi quia salvum facit populum suum 173, in quo utique sunt et parvuli, a peccatis
eorum.

100

