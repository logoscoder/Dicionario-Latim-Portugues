AUG. Non quod persuasit diabolus, format Deus, sed ex natura, quam vitiavit diabolus, bene
format, quod format Deus.

Deus non ingenuit homini malum.
133. IUL. Et fructum ab homine bonitatis reposcit, cui malum ingenuit Deus.
AUG. Non malum ingenuit Deus, sed malum, quod generatio vitiata ingenuit, regeneratione purgat
Deus.

Deus mentitur.
134. IUL. Et postea tota lege mentitur, quia iustus sit Dominus.
AUG. Mentiris, sed tu, qui negas habere peccatum gravi iugo dignum filios Adam
ostendere, nisi quod iniustus sit Deus?

175

; quid conaris

Vel faciente vel permittente Deo.
135. IUL. Et qui tot crimina capit, adhuc vocatur Deus?
AUG. Quoniam nulla crimina capit Deus, ideo nec hoc, quod ei vos impingitis, capit, ut sine ullius
originalis peccati merito mala parvuli tot et tanta ipso vel faciente vel permittente patiantur.

Non solum memoria manichaeorum, sed etiam pelagianorum.
136. IUL. Interibit Manichaeorum memoria cum strepitu, quia Dominus in aeternum permanet, qui
paravit in iudicio sedem suam et ipse iudicabit orbem terrarum in aequitate 176. Nullum est in Deo
crimen. Non igitur creat malos, quoniam, si mali essent natura, Deus eos creare non posset; ac per
hoc, ut catholicorum est confiteri Deum conditorem bonorum, ita Manichaeorum proprie Deum
credere conditorem malorum.
AUG. Si adversum divina eloquia, ubi dicitur: Iudicabit orbem terrarum in aequitate, non surdi
essetis, aequitatem Dei etiam in poenis infantium disceretis; natura enim boni sunt, quod illos creat
Deus, sed vitio mali sunt, propter quod illos sanat Deus. In qua catholica sententia non solum
Manichaeorum memoria perit, verum etiam Pelagianorum cum strepitu loquacitatis illorum.

Reliqua.
137. IUL. Sed videamus et reliqua.
AUG. Ecce ad alia libri mei verba iam transis et adversus illud, quod tibi quasi refellendum ex
praecedentibus proposueras, nihil dicis. Ego enim, ut vos auctoritate apostolica urgerem, dixi vos
dicere non erui parvulos a potestate tenebrarum et sic transferri in regnum Dei 177; contra quod
nihil dicens apparuisti quidem, sicut supra praedixi, nudus haereticus, sed in te expoliando non
laboravi, quia contra apostolicam fidem antiquissimae matris Ecclesiae nullo verborum tuorum
vaniloquio tegmine te ausus es operire.

Catholici, manichaei, pelagiani.
138. IUL. Audi ergo breviter, quid ista quaestione versetur. Catholici dicunt humanam a creatore
Deo bono conditam bonam, sed peccato vitiatam medico Christo indigere naturam. Manichaei
dicunt humanam naturam non a Deo conditam bonam peccatoque vitiatam, sed ab aeternarum
principe tenebrarum de commixtione duarum naturarum, quae semper fuerunt, una bona et una
mala, hominem creatum. Caelestiani et Pelagiani dicunt naturam humanam a Deo bono conditam
bonam, sed ita esse in nascentibus parvulis sanam, ut Christi non habeant necessariam in illa
aetate medicinam. Agnosce igitur in tuo dogmate nomen tuum et catholicis, a quibus confutaris,
desine obicere et dogma et nomen alienum; nam veritas utrosque redarguit, et Manichaeos et vos.

183

