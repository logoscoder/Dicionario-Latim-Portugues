collapsa sit. Sed quaerenti unde voluntas mala in homine primo exstiterit, cautius respondere te
putas: De motu animi, cogente nullo; quasi non citius et expeditius responderes: De homine ipso.
Illud quippe quod additur: cogente nullo, etiam hic addi a te potuit, resistente tibi nullo. Quis enim
tibi resisteret dicenti vera, si diceres: Mala voluntas in homine primo de homine ipso exstitit
cogente nullo? Nunc vero timens culpare naturam, tamquam hinc in eius auctorem ulla recurrat
iniuria, et quod diu volebas go, aliquando dixisti, et a natura non recessisti. Animus namque natura
est: et ea quidem gp in hominis institutione corpore melior, de cuius motu, cogente nullo, malam
voluntatem exstitisse dixisti. Videsne non potuisse nisi alicunde existere, quod negare non sineris,
antequam existeret, non fuisse? Quid autem opus est ut quaeratur unde animi motus, cum satis
appareat non potuisse animi motum nisi de animo existere? Quod si impudentissime atque
insulsissime negas, adhuc ex te quaeritur, unde exstiterit in homine primo voluntas mala; nec iam
permitteris dicere: De motu animi, cogente nullo; quia ipse animi motus cogente nullo voluntas est.
Quapropter, hoc est dicere: Voluntas exstitit de animi motu, quod est dicere: Animi motus exstitit
de animi motu; aut: Voluntas exstitit de voluntate gq. An dicis hunc motum de se ipso exstitisse,
non de animo, ne hinc natura bona, id est, animus ipse culpetur? Non ergo inde damnetur; quis
enim inde ferat animum iure damnari, unde non potest iure culpari? Sed dicis: Ideo peccavit homo,
quia voluit; ideo habuit voluntatem malam, quia voluit. Verissime dicis; sed si lux clarissima
tenebrae non sunt, de illo exstitit mala voluntas, quia voluit. Non enim dicimus, ut calumniaris, et ut
nos etiam scripsisse mentiris: motus iste unde esse compulsus sit, sed nullo compellente unde
exstiterit; quia et nullo compellente tamen exstitit, et nonnisi alicunde existere poterat, quod
antequam existeret non erat. Si ergo homo voluit, de homine exstitit; et quid erat homo, antequam
de illo existeret, nisi natura bona et bonum opus Dei? Quod est etiam malus homo, in quantum
homo est et opus Dei. Confundatur ergo sua vanitate Iulianus; quoniam ex bonis esse mala orta,
verum gr dixit Ambrosius 103; sed quia cogente nullo, inculpatus est Deus; quod vero ea permisit
existere, usu eorum iusto et bono laudatur insignius.

Deo facile est quod impossibile hominibus.
61. IUL. Voluntas ergo, quae nihil est aliud quam motus animi cogente nullo, possibilitatem suam
naturae debet, effectum suum sibi. In natura enim exorta est, sed a possibili, non a necessario. Hic
si dicat aliquis: Sed mala natura, quae potuit habere voluntatem malam; respondeo: Sed bona
natura, quae potuit habere voluntatem bonam. Uno ergo tempore optima simul pessimaque
dicetur. At id rerum ratio non sinit, ut uno eodemque tempore una eademque res contrariis
meritorum qualitatibus impleatur. Si igitur ideo mala putetur, quia potuit malum facere; ideo bona
credatur, quia potuit bonum operari. Cur autem, inquit, et malum potuit, quae bonum operabatur?
Respondeo: Quia bonum hoc, quod virtus dicitur, proprium esse non poterat, nisi fuisset
voluntarium; voluntarium autem non esset, si necessitatem boni habuisset; necessitatem autem
boni pertulisset, si non habuisset possibilitatem mali. Ut ergo constaret ius gs boni, admissa est
possibilitas mali.
AUG. Ut video, nec bonam voluntatem vis tribuere naturae, quando est homo primitus conditus;
quasi non potuerit Deus hominem facere voluntatis bonae; in qua eum tamen permanere non
cogeret, sed in eius esset arbitrio sive in ea semper esse vellet, sive non semper, sed ex illa se in
malam nullo cogente mutaret, sicut et factum est. Neque enim homo voluntatem non peccandi
ante non habuit, et a voluntate peccandi exorsus est vitam, in qua eum rectum con didit Deus;
utique talem, qui uti ratione iam posset. Quis enim ferat, si dicatur talis factus, quales nascuntur
infantes? Illa itaque perfectio naturae, quam non dabant anni, sed sola manus Dei, non potuit nisi
habere voluntatem aliquam, eamque non malam; alioquin non scriptum esset: Fecit Deus hominem
rectum 104. Bonae igitur voluntatis factus est homo, paratus ad oboediendum Deo, et praeceptum
oboedienter accipiens, quod sine ulla, quamdiu vellet, difficultate servaret, et sine ulla, cum vellet,
necessitate gt desereret; nec illud sane infructuose, nec istud impune facturus. Unde pia et sobria
cogitatione colligitur, primam voluntatem bonam Dei opus esse; cum illa quippe fecit hominem
rectum; neque enim umquam, nisi recta volens, rectus est quisquam. Propter quod voluntas bona
non redditur perdita nisi ab illo a quo est condita; nec aliunde putandum est sanari posse peccati
necessitatem, nisi miserante illo, cuius alto iustoque iudicio subsecuta est posteros eius, qui sine
ulla necessitate peccavit. Unde ille posteaquam peccati habitantis in carne sua, quo cogebatur
malum agere quod nolebat, necessitatem poenamque deflevit, mox ad quem confugiendum esset
ostendens: Miser ego homo, inquit, quis me liberabit de corpore mortis huius? Gratia Dei per Iesum
Christum Dominum nostrum 105. Vides certe, quam non subveniat huic possibilitas illa, qua te
tamquam magnum aliquid invenisse arbitraris; iam quippe amissa est, quando necessitate agitur
malum, et sub necessario malo clamat homo: Miser ego homo; sed plane ille subveniat, cuius gratia
superantur etiam quae propterea necessaria vocas, quod aliter esse non possunt. Quod enim
hominibus impossibile est, Deo facile est. Cui non fuit necessarium ut camelus per foramen acus
intrare non posset, sed possibile potius ut intraret 106; sicut caro et ossa per ostia missa sunt clausa

311

