eo Deo condi, qui primi illius auctor fuit, propter quod illum omnium hominum asserimus
conditorem.
AUG. Quid enim aliud et nos dicimus de Domino Deo, omnium hominum conditore? Sed, quod absit
a nobis, salvatorem Deum parvulis necessarium vos negatis, sic eorum naturam bonam esse
asserendo, ut ei mali nihil inesse dicatis, propter quod indigeat medico Christo. Ad hoc responde;
quod tibi redarguendum proposueras, primo redargue; cur exsufflentur baptizandi parvuli ostende
aut universae antiquissimae Ecclesiae bellum apertissimum indicens exsufflari eos non debere
contende. Hoc age, hic insiste, huic firmamento, si potes, aliquid, unde cuncutiatur, impinge. Quid
fugis sub pelles loquacitatis tuae? Quid fumos vanissimos subicis, quibus haec obtecta et obscura
ita lector obliviscatur, ut te respondere nihil valentem dicere aliquid arbitretur?

Discussa vanesceret.
145. IUL. Hanc ergo partem sententiae non solum a nostra definitione removisti, sed pro hac etiam
intulisti tuam, quae prima fronte aliquid haberet invidiae, sed tamen discussa vanesceret. Posuisti
enim nos dicere bonam a Deo bono conditam naturam, sed ita esse sanam, ut necessariam Chri sti
non habeat medicinam. Intuere ergo, quanta penuria veritatis labores, qui et in ipsis verbis, quae
dicuntur YYYY, furtum tam perspicuum facere non vereris; nam cum supra proposuisses: bonam
naturam, subdidisti: ita esse sanam. Numquid YYYY boni sanum est? Certe cum dicimus bonum,
nihil contra hoc proprie ponimus nisi malum; si autem causa poscit, ut sanum dicamus, ex adverso
debile vel aegrum locamus ut, si sanum est, non utique debile, si debile, sanum non esse dicatur;
cum autem dicimus: Bonum est hoc, a contrario eius non sani nomen, sed mali vocabulum sistimus.
Tibi ergo dicendum fuit, quia definiremus nos bonam a Deo conditam naturam hominum, sed ita
esse in parvulis bonam, ut institutionis suae nullum quaereret emendatorem, aut si ea, quae bona
erant, alieno vocabulo, id est sanitatis indicare malebas, consonanti totum elocutione signasses.
Nunc autem quasi murenula inter definitionum saxa prolaberis; cum enim te veritas compulisset, ut
nos confitereris bonam hominum dicere naturam a Deo bono conditam atque in ea parte sententiae
ut multam rationem, ita invidiam nullam videres, ad alia continuo verba migrasti subiciens: sed ita
nos eam sanam defendere, ut medicinam Christi ei necessariam non esse credamus. Quodsi totum
tu per imperitiam incurris, bardissimus, sin autem id astu facis, vaferrimus inveniris.
AUG. Quando ista diceres, nisi non habendo quod diceres? Non enim debuimus, ut putas, ita
sanam, quam diximus bonam, ne sibi non vera opponerentur antitheta; quod imperitia quanta
dicas, si ostendere velim, rebus non necessariis tui similis immorabor. De medio tolle superflua et
omnino, etiamsi vera essent, tibi minime profutura et dic, si potes, quomodo medicum Christum
parvulis non negetis; cum enim coeperis dicere, ibi apparebit, quare ista vana et ad rem, quae
agitur, non pertinentia tamen interponenda putaveris.

Innocentes copiosiore medicina Christi indigent.
146. IUL. Ecce enim breviter respondeo adeo nos Christi medicinam parvulis, quos innocentes
novimus, non negare, ut illos potissimum copiosiore ea indigere fateamur. Nascuntur enim exigui,
debiles, qui non solum ali proprio labore non possint, verum nec implorare queant opem parentum,
qui tam multis casibus obnoxii sunt, ut eis etiam lac densius et lactantium plerumque somnus exitio
sit.
AUG. Ecce, quare memoriae lectoris interponendo res superfluas obstrepas. Medicum Christum non
negatis parvulis necessarium propter mala corporis, cuius imbecillitate vitiantur invalidi vel
necantur, et negatis eis necessarium medicum Christum, propter quod sub diaboli potestate sunt,
unde, ut liberentur, baptizandi exsufflantur; ut hoc tibi obiectum non intellegaris ob aliud
proposuisse quasi refellendum nisi, ne hoc timuisse deprehendereris, ideo autem non tentasse
refellere, quoniam de firmissimo et tamquam adamantino fundamento in te potius perimen dum
tua iacula resilirent, et ideo de antithetis disputationem interposuisse superfluam, ut illud invictum
lector oblitus sineret te in eis, quaecumque inferres vanissima, respirare tamquam respondentem
aliquid et dicentem nihil. Sic quippe imbecillitatem corporis infantilis multis obnoxiam casibus
intulisti, quasi vel in ipsa cruciarentur vel in eius tanta infirmitate premerentur vel eis accidere in
illa aetate mali aliquid posset, si natura humana, sicut instituta fuerat, permaneret. Cur exsufflet
baptizandos parvulos Christi Ecclesia, ostende, si potes, aut eos exsufflandos non esse contende, si
potes, aut obmutesce, si non potes; immo obmutesce, quia non potes.

In paradiso ne bestiae quidem moriturae essent.
186

