Inania garris.
33. IUL. Magnam, inquis, vim habuit res quae non erat, ob hoc solum, quia numquam fuerat, verum
tum posse plurimum coepit, postquam et ipsum nomen amisit; sortitumque est hoc nihilum
magnam dominationem, postquam etiam appellatio eius interiit.
AUG. Si id quod nihil est, aliquid esset, apud te diceretur sortitum magnam dominationem;
quandoquidem vanitas, sive falsitas, ita tibi dominatur, ut tamdiu te ista inania garrire compellat.

Macte virtute sapientiae!
34. IUL. Macte virtute sapientiae, qui novae et a te dv inventae primum disputationis regulis,
secunda primorum negatione complecteris, et corpora capitibus trunca componis. Non invidemus
subtilitatibus tuis; quin immo christiana humanitate miseramur, quod dignum reperisti exitum
dogmati tuo, ut profectus a criminibus innocentum, ad nihilum pervenires.
AUG. Ad nihilum tu potius pervenisti, quod te ita delectat, ut inde recedere, vel redire adhuc nolis;
qui me propterea dicis id quod nihil est, dixisse esse aliquid, ut tam multum tu diceres nihil.

Peccatum exegit conditio creaturae venientis ex nihilo.
35. IUL. O sanitatem, o elegantiam disputantis! Non ideo, inquit, malum exortum est in homine,
quia a Deo factum est, sed ideo quia de nihilo 71. Ostendimus iam acumen, quo vis maxima huic
nihilo subrogata est; nunc illud admoneo, quod etiam superior conflictus fecit intellegi, nec dz
primum malum peccantis fuisse voluntate susceptum, si illud nasci conditio venientis de nihilo
stirpis exegit.
AUG. Non exegit peccatum nasci ulla conditio stirpis de nihilo venientis; quandoquidem illud
exigitur, quod compellitur reddi vel fieri; angelum vero vel hominem, a quibus et in quibus prima
sunt orta peccata, peccare nulla res compulit; sed libera voluntate peccarunt; quod et nolle
possent, quia nec cogebantur ut vellent; et tamen velle non possent, si de Deo naturam haberent,
non de nihilo facti essent.

Primi mali natura.
36. IUL. Dedisti igitur et primi ea naturam mali, sed inaniorem quam Manichaeus, aeque tamen
aeternam. Pugnandum super hoc non est; claret omnino quia maneat inter vos foedus, quod
naturalis mali et aeterni mali catena connectit.
AUG. Insulsissime, non potest aeternum esse quod nihil est, non potest aeternum esse quod nulla
res est, postremo non potest esse aeternum quod non est.

Primum peccatum ex tenebris aeternis.
37. IUL. Egi certe, ut fidem disputationis decebat; illudque quod tu argumentando effeceras, id est,
ideo in opere Dei ortam voluntatem malam quia fuisset homo creatus ex nihilo, ratio perscrutata
contrivit; ostendens videlicet, te immutatis vocabulis idem dixisse, quod Manichaeus finxit et
credidit, id est, primum quoque peccatum aeternarum tenebrarum violentia genitum.
AUG. Iam te superius admonuimus, aeternum non posse esse, quod non est; quid est ergo quod
dicis, ideo me comparandum esse Manichaeo, quia Manichaeus aeternarum tenebrarum violentia
genitum dixit primum esse peccatum? Quibus tenebris dedit ille substantiam; ego autem nihilo dare
substantiam non potui, ut ob hoc et ego quasi constituerem tenebras aeternas, aeternum scilicet
nihil. Sicut autem substantiam, ita violentiam vel aeternitatem dare nihilo non potui; nullo quippe
modo, vel violentum, vel aeternum, sicut iam diximus, potest esse quod nihil est. Frustra igitur
adversus me voluisti disputare quod nihil est.

Quod non intellexeris non loquere.
298

