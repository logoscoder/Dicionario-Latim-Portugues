consilium; quis enim cognovit sensum Domini, aut quis consiliarius eius fuit? 337, desine nobis
introducere alterum figulum, qui non facit vasa in contumeliam; et ab isto qui ea facit
reprehendendo cohibe te, et agnosce te; quia ut non te implices hoc sacrilegio, ideo tibi dicit
Apostolus: O homo, tu quis es qui respondeas Deo? 338

Non in seminibus, sed in moribus est distantia.
131. IUL. Sed iam apostolicae sententiae dignitas asseratur, ne putetur vel de aliquibus hoc
sensisse, quod tu de omnibus aestimasti. Apostolus itaque Paulus disputans cum quaestionibus
Iudaeorum, qui generis sui dignitate turgentes, dedignabantur coaequari sibi ex Gentibus fideles, et
iustitiam Dei commendat et gratiam, disputans ad earum munificentiam pertinere, quod et primo
Iudaeos nobilitaverat legis agnitio, et quod deinceps etiam Gentes adsciverat Christi praedicatio.
Unus enim utriusque populi conditor iudicaturus et illos per legem, et istos sine lege, et istos in
lege 339; quia non erat Iudaeorum Deus tantum, sed etiam Gentium, reddens suum unicuique sine
fraude, sine gratia 340, id est sine cuiusquam acceptione personae (quod exprimit nomen gratiae in
definitione iustitiae), ita de semine venientes Abraham, cum nequiter vivunt, iure condemnat, ac de
sua haereditate proturbat, sicut etiam Gentiles in simili operatione deprehensos; et e regione,
utriusque populi bonas voluntates et veram fidem probitatemque actionum donat gaudiis
sempiternis. Comprimit igitur Gentium Magister Iudaeorum tumorem, et ostendit non in seminibus
humani generis, sed in moribus esse distantiam; ut se illi agnoscerent, nisi fideles esse curassent,
nulla praerogativa circumcisi generis vindicandos; siquidem Iacob et Esau una seminis exceptione
concepti, et una vi parientis effusi, diversos nimium exitus pro meritorum diversitate pertulerint.
AUG. Si secundum Apostolum saperes, non commemorares hoc loco merita Iacob, ubi eum dicit ille
non ex operibus fuisse dilectum; ut gratiam commendet, quae non secundum merita nostra datur;
alioquin merces non imputatur, sicut ipse dicit, secundum gratiam, sed secundum debitum 341.
Quibus verbis quid ostendit, nisi gratiam non esse debitam, sed gratuitam? Hanc itaque
commendabat, ubi dicebat: Cum enim nondum nati essent, neque egissent aliquid boni aut mali, ut
secundum electionem propositum Dei maneret, non ex operibus, sed ex vocante dictum est: Quia
maior serviet minori 342. Clara sunt, quae obscurare conaris; fumos tolle, Scripturarum lumen
attende. Gratia quippe hominem praevenit, ut diligat Deum, qua dilectione operetur bona. Quod et
Ioannes apostolus apertissime ostendit, ubi ait: Nos diligamus, quoniam prior dilexit nos 343. Non
ergo diligimur, quia dileximus; sed quia dilecti sumus, diligamus.

Intellegerent Iudaei gentium fidem a se despici non deberi.
132. IUL. Esau enim profanus et fornicator, propter unam escam vendens primitiva sua, quaesivit
benedictionem quam spreverat, nec adeptus est, quamquam eam cum lacrymis poposcisset. Iacob
autem quietus et mitis, oboediens parentum praeceptis, et sanctificationum appetentissimus, ad
hoc usque provectus est, ut sicut Abrahae et Isaac, ita etiam et Iacob Deus in sancto populo
diceretur 344. Cum igitur omnibus constaret exemplis, Deum iusto iudicio bonis mentibus in
quacumque gente suam misericordiam non negare, malas vero mentes nulla sinere stirpis
nobilitate defendi; intellegerent Iudaei Gentium fidem a se despici non debere; quia sicut non
patrocinatur Israelitarum stemma criminibus, ita etiam nullo impedimento est Gentium origo
virtutibus. Hoc ergo totum agens conflictu illo Apostolus; in quibusdam tamen locis, ad
incurvandam circumcisorum arrogantiam, sub nomine gratiae de sola Dei praeiudicat potestate .
AUG. Ergo ad incurvandam circumcisorum arrogantiam, sub nomine gratiae mentitur Apostolus,
nam Deus ex operibus eligit, non ex gratia. Quis ita sapiat, nisi haereticus inimicus gratiae, amicus
superbiae? Clamat Vas electionis, et gratiae, qua talis factus est, praedicator, non ex operibus
dilectum esse Iacob, et tu commemoras opera Iacob, ex quibus eum dilectum esse contendis; et
hoc faciens, mihi te existimas contradicere, cum sis novus Antichristus, eique apertissime
contradicas in quo locutus est Christus 345.

Deus totum pro sua facit voluntate.
133. IUL. Ut illis in cerimoniarum et hostiarum observatione gloriantibus, perque hoc aestimantibus
alias nationes nullis legis ritibus consecratas ad consortium sui nec posse admitti subito, nec
debere, diceret, quia etsi in illis observationibus fuisset summa iustitiae, haberet tamen in
potestate sua Deus, quamdam facere populorum commutationem, ut reiceret quos vellet, et quos
vellet assumeret. Cui sensui respondet sub persona Iudaeorum, nihil debere iam exigi ab hominis

47

