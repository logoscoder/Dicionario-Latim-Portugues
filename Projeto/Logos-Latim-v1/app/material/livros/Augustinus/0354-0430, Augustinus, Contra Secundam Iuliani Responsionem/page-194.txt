memoria tua magis quam ingenio prolata sunt. Manichaeus ergo afflictus est, ut ea, quae putabat
acuta, componeret, tu vero frustratus, qui putasti latere posse, quod legeras et tenebas.
AUG. Quis enim est, qui vel tenuiter Manichaeorum dogma cognovit et lateat eum Manichaeos
dicere malam esse concupiscentiam carnis? Sed non est hoc proprium dogmatis eorum; nam quid
aliud dicit etiam ille, qui dicit: Caro concupiscit adversus spiritum, spiritus autem adversus carnem;
haec enim invicem adversantur, ut non ea quae vultis faciatis 207? Quid aliud etiam ille, qui dicit:
Quisquis dilexerit mundum, non est caritas Patris in illo, quia omnia, quae in mundo sunt,
concupiscentia carnis est et concupiscentia oculorum et ambitio saeculi, quae non est ex Patre, sed
ex mundo est 208? Malam ergo esse concupiscentiam carnis non proprio dogmate Manichaei dicunt,
quod vident, qui caeci non sunt, et Apostolos dicere, sed Manichaeorum propriam virosamque
sententiam error adiuvat vester, qui concupiscentiam carnis, cui, velitis nolitis, ad illicita
perpetranda sollicitanti castitas reluctatur, negatis de peccato accidisse naturae, quam Deus
condidit bonam. Ac sic agitis, ut eam Manichaei, quam conflictatione castorum et Apostolorum
testimonio convincunt malam de gente tenebrarum et de mala substantia Deo coaeterna etiam
ipsam non malam qualitatem sanandam, sed malam substantiam separandam, nec bonae naturae
accidisset, sed bonae naturae commixtam fuisse concludant. Sed pergite et nobis calumnias de
Manichaeorum peste molimini, quos ita adiuvatis, ut faciatis invictos, nisi et vos cum illis ea, quae
vere invicta est, catholica veritate vincamini.

Parens tuus.
171. IUL. Audi igitur nunc atque cognosce, quid parens tuus ad quamdam filiam suam, vestram
scribat sororem.
AUG. Convitia sunt ista nec urbana, sed vana.

Manes filiae Menoch.
172. IUL. Mani apostolus Iesu Christi filiae Menoch. Gratia tibi et salus a Deo nostro, qui est re vera
verus Deus, tribuatur ipseque tuam mentem illustret et iustitiam suam tibimet revelet, quia es
divinae stirpis fructus. Et post pauca: Per quos et tu splendida - inquit - reddita es agnoscendo,
qualiter prius fueris, ex quo genere animarum emanaveris, quod est confusum omnibus corporibus
et saporibus et speciebus variis cohaeret. Nam sicut animae gignuntur ab animabus, ita figmentum
corporis a corporis natura digeritur. " Quod, ergo, nascitur de carne, caro est et, quod de spiritu,
spiritus est " 209; spiritum autem animam intellege, anima de anima, caro de carne 210.
AUG. Si dicam tibi istam Manichaei epistulam me omnino nescire, quamvis verum dicam, omnino
non credes et mecum vana, ut soles, loquacitate conten des; sed si hoc dixit Manichaeus, quid
mirum est, quod se ipse destruxit? Si enim sicut hominis caro, etiam hominis anima nascitur sive
mala sive bona, duas enim simul animas in homine uno esse delirant, unam malam, alteram
bonam, de suis diversis principiis emanantes, si ergo nascitur anima, quando nascitur caro,
profecto nec mala illa est Deo coaeterna nec contra principes tenebrarum bona, sicut eius secta
desipit, ab aeterno Patre prolata est. Sed quoquo modo dicat Manichaeus animas nasci, ad nos quid
pertinet, qui verba illa Domini: Quod natum est ex carne, caro est et, quod natum est de spiritu,
spiritus est 211 non, cum homo ex homine nascitur, sed cum ex Dei Spiritu renascitur, fieri novimus
et tenemus? Non enim evangelicus ipse totus locus aliud permittit intellegi. Quaere ergo ibi, quibus
possis Manichaei has fabulas vendere, et potius propter illa, quae superius dixi, quomodo
Manichaeorum non sis adiutor, ostende.

Tradux animarum
173. IUL. Cognoscis nempe, quomodo signatissime Manichaeus traducem confirmet animarum et
quo testimonio utatur ad vituperationem carnis, illo videlicet, quod in vestro ore versatur, id est:
Quod nascitur de carne, caro est et, quod de spiritu, spiritus est 212.
AUG. Iam dixi, quomodo nos accipiamus haec verba evangelica, quoniam non generationem, sed
regenerationem docent. Tu dic, si potes, quomodo non adiuves Manichaei verba sacrilega de
concupiscentia carnis, quam propterea tu negas de natura primi hominis praevaricatione vitiata in
nostram naturam propagatione descendere, ut eam putetur ille Deo coaeternae tenebrarum genti

194

