1 PRAEFATIO
Adversus haereticos Pelagianos, qui dicunt Adam, etiamsi non peccasset, fuisse corpore moriturum,
nec in illo humanum genus esse vitiatum (unde sequitur eos, ut mortes, et mortiferos morbos, et
omnia mala quae videmus et parvulos perpeti, etiam in paradiso futura fuisse contendant, etiamsi
nemo peccasset), scripsi librum ad comitem Valerium, cuius libri titulus est: De nuptiis et
concupiscentia; eo quod ad illum pervenisse cognoveram dicere Pelagianos damnatores nos esse
nuptiarum. Denique in illo opere, nuptiarum bonum a concupiscentiae carnalis malo, quo bene
utitur pudicitia coniugalis, quali potui disputatione, discrevi. Quo libro accepto, memoratus vir
illustris misit mihi in cartula nonnullas sententias decerptas ex opere Iuliani haeretici Pelagiani (in
quo opere libris quattuor respondisse sibi visus est illi uni meo, quem De nuptiis et concupiscentia
me scripsisse memoravi), missas sibi a nescio quo, qui eas, ut voluit, ex primo Iuliani libro
decerpendas curavit; quibus ut quantocius responderem, idem Valerius poposcit. Et factum est ut
sub eodem titulo etiam secundum librum scriberem, contra quem Iulianus alios octo nimia
loquacitate conscripsit. His nunc respondeo, eius verba proponens, eisdemque subiungens
responsionem meam ad loca singula, sicut refutatio eorum visa est esse reddenda; cum iam priores
quattuor eius libros, posteaquam in manus meas venerunt, sex libris satis aperteque refellerim.

2 LIBER PRIMUS
Solvo promissionem meam.
1. IULIANUS. Magnis licet impeditus angoribus, quos intuenti mihi hac tempestate Ecclesiarum
statum, partim indignatio ingerit, partim miseratio; non abieceram tamen promissionis meae fidem,
videlicet ut qui fueram factus debitor promittendo, solvendo quoque esse curarem. Nam in libris
quos ad fratrem nostrum Turbantium episcopum, virum magno virtutum fulgore conspicuum,
contra Augustini scripta dictavi, pollicitus sum, si nihil quod studiis obsisteret, eveniret incommodi,
occursurum me protinus eorum argumentis omnibus, qui ex sententia Manichaeorum traducem
peccati, id est malum naturale defenderent; a quo sum hactenus munere varia et indissimulabili
necessitate suspensus.
AUGUSTINUS. Utinam imiteris Turbantium post illa tua scripta, et post has tuas laudes, quibus
eum dicis virum magno virtutum fulgore conspicuum, a vestro errore liberatum! Responsum est
autem illis tuis libris, et demonstratum tibi, quae catholica lumina in sanctarum Scripturarum
tractatione clarissima hoc opprobrio, id est Manichaeorum appellatione, offuscare coneris.

Opus dedicatur Floro.
2. IUL. Verum, ut primum respirare licuit, consilium erat, quantum maxime tulisset ipsius rei
natura, breviter promissa complere, nisi me actuosiorem denuo ingredi provinciam, beatissime
pater Flore, voluisses; qui, quoniam tantum vales reverentia sanctitatis, ut praeceptis tuis segniter
oboedire irreligiosum iudicem, obtinuisti facile ut in longiores vias compendium illius, quam
elegeram, brevitatis extenderem. Favebis itaque operi tua auctoritate suscepto, cuius ob hoc
potissimum nomen inserui, ut stilus securior et hilarior graderetur sub tantae patrocinio iussionis.
Fuit igitur concepta animo non importuna ratio brevitatis; quia in illis quattuor libris cuncta fere,
quae inventa a Manichaeis Augustini contra nos fuerant ore prolata, catholicae fidei veritas, pro qua
et cum qua labentis mundi odia promeremur, tam disputationibus invictis, quam sacrae Legis
testimoniis armata, protriverat, nec quidquam pene reliquum erat, si aequis iudicibus uteremur.
AUG. Contra tuos illos quattuor libros sex libri a me scripti sunt. Post commemorationem quippe
doctorum catholicorum (quos Manichaeos facis, mihi sub hoc crimine obiciendo quod illi in catholica
Ecclesia didicerunt atque docuerunt), quam duobus prioribus voluminibus explicavi, sequentes
quattuor singulos tuis singulis reddidi; redarguens tenebras haeresis vestrae luce catholicae
veritatis, quam deserendo caecatus insanis, et rei, de qua nulla umquam in Ecclesia Christi
controversia fuit, sicut novus haereticus, aequos iudices quaeris; quasi tibi videri aequi iudices
possint, nisi quos vestro errore deceperis. Quem vero iudicem poteris Ambrosio reperire meliorem?
De quo magister tuus Pelagius ait, quod eius fidem et purissimum in Scripturis sensum ne inimicus
quidem ausus est reprehendere? Numquid ergo iste sensu in Scripturis purissimo impurissimi
Manichaei dogma retineret, dicens: Omnes sub peccato nascimur, quorum ipse ortus in vitio est 1?
Tu ergo iam iudica quam non puro sensu hoc catholicum dogma reprehendas, teque corrigere
Ambrosio iudicante ne differas.

1

