virtute vivatis; tunc enim eritis in illa felicitate consortes, si mortis eius imaginem tuleritis moriendo
peccatis; vetus enim homo noster debet cruci eius affixus doceri, ut destruat corpus peccati
fortitudine videlicet passionis. Corpus autem peccati consuetudine sua Paulus vitia, non
substantiam carnis appellat; sic enim sequitur: Ut destruatur corpus peccati, ut ultra non serviamus
peccato; qui enim mortuus est, iustificatus est a peccato.
Aug. Quomodolibet interpreteris corpus peccati, non negabis parvulos in Christo Iesu baptizatos
mortuos esse peccato, ne apertissime neges eos baptizatos in mortem Christi Iesu ac per hoc neges
baptizatos in Christo Iesu. Quicumque enim baptizati sumus in Christo Iesu, in mortem ipsius
baptizati sumus 375. Dic ergo, cui peccato moriuntur, cum parvuli baptizantur in Christo Iesu? Sed
quid dicas, penitus non habebis, nisi cum tota Ecclesia Christi intellegas atque respondeas: Per
unum hominem peccatum intravit in mundum et per peccatum mors et ita in omnes homines
pertransiit, in quo omnes peccaverunt 376. Ecce cui peccato moriuntur, cum in mortem Christi Iesu
parvuli baptizantur. Rogo: Nolite esse sicut equus et mulus non habentes intellectum 377. Audite: Si
mortui sumus peccato, quomodo vivemus in eo? An ignoratis, quoniam quicumque baptizati sumus
in Christo Iesu, in mortem ipsius baptizati sumus? 378 Quicumque igitur baptizati sumus in Christo
Iesu, peccato mortui sumus, quia in mortem ipsius baptizati sumus. Audite: Quicumque baptizati
sumus; neque enim parvuli et non maiores aut vero maiores et non parvuli, sed quicumque, id est
sive parvuli sive maiores baptizati sumus in Christo Iesu, in mortem illius baptizati sumus ac per
hoc peccato mortui sumus. Aut ergo aperte dicite non esse baptismum Christi parvulis necessarium
aut peccatum, cui moriuntur, quando in Christo baptizantur, dicite parvulorum aut, quia nullum
potestis aliud invenire, tandem aliquando agnoscite originale peccatum.

Mors in baptismo est ipsa abrenuntiatio.
224. Iul. Nempe cum viventibus loquebatur et his dicebat iustitiam per mysteria fuisse collatam.
Quomodo ergo ait eum iustificatum esse, quem mortuum, nisi quia sine aliquo ostendit ambiguo
mortem hic abrenuntiationem vocare et ideo a se nomen mortis assumi, ut ostendat ita fideles a
peccatis sicut mortuos ab actibus debere cessare?
Aug. Homo contentiose, si hoc loco apostolicorum verborum mors abrenuntiatio vocatur, ut qui
peccato abrenuntiat, peccato moriatur, recole, quemadmodum in Ecclesia Christi, in qua baptizatus
es, baptismatis mysteria celebrentur, et invenies, quod abrenuntient et parvuli per ora gestantium,
sicut credunt per ora gestantium, quod apud vos iam forsitan non fit; sic enim profecistis in peius
ipsi errantes et alios in errorem mittentes, qui vobis consenserint non debere abrenuntiare
parvulum baptizandum, quia non traxit originale peccatum 379, aut si debet abrenuntiare peccato,
dicite cui et errorem vestrum aliquando corrigite.

Christus mortuus est peccato quia in eo mortua est similitudo carnis peccati.
225. Iul. Si enim mortui sumus cum Christo, credimus, quia vivemus cum Christo scientes, quia
Christus suscitatus a mortuis iam non moritur, mors in eum iam non dominabitur; quod enim
mortuus est peccato, mortuus est semel, quod autem vivit, vivit Deo. Ita et vos deputate vos
mortuos esse peccato, viventes autem Deo in Christo Iesu 380. Quomodo Christus, inquit, qui
peccato mortuus est semel, id est propter peccata nostra mortuus est semel, ultra non moritur, sed
vivit in gloria Dei, ita et vos, deputate vos peccato mortuos solis vivere et servire virtutibus.
Aug. O mira expositio! Apostolus dicit Christum peccato mortuum et tu dicis, id est propter peccata
nostra; ergo quod dicit ille: Sic et vos existimate vos mortuos esse peccato, hoc putandus est
dicere: Existimate vos mortuos esse propter peccata vestra? Non utique hoc dicit isto loco nec tu
sic intellegis, sed peccato mortuos, ne peccato viverent, confiteris. Ostende ergo et Christum
mortuum fuisse peccato, ne inconvenienter Apostolus dixerit: sic et vos; propter auferenda enim
nostra peccata, sed tamen peccato mortuus est, et hoc quomodo, qui nullum ha buit omnino
peccatum nec originale nec proprium, nisi quia similitudo, cuius rei similitudo erat, eius nomen
accepit? Novimus enim Christum in similitudine venisse carnis peccati 381, quoniam in vera carne
venit, sed non sicut alii homines in carne peccati; mortuus est ergo ille similitudini peccati, quam
gerebat in carne mortali, ac sic mysterium nostrae salutis implevit, ut nos peccato moreremur,
cuius ille similitudinem gessit. Ideo in mortem ipsius baptizamur, quia sicut in illo vera mors facta
est, ita in nobis vera fit remissio peccatorum. Sed hic sunt et parvuli: Quicumque enim baptizati
sumus in Christo Iesu, in mortem ipsius baptizati sumus 382. Non enim sic homines baptizantur in
Christo, ut aliqui in mortem ipsius, aliqui non in mor tem ipsius baptizentur, sed, sicut ait, in quo
loquebatur ipse Christus: Quicumque baptizantur in Christo Iesu, in mortem ipsius baptizantur, ac
per hoc, quicumque baptizantur in Christo Iesu, peccato moriuntur; si quicumque, utique et parvuli.

129

