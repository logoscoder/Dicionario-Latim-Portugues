162. IUL. Res clara est et iam in primo opere sufficienter impleta; verum quoniam tu adeo pellax
esse voluisti, ut aliquam inter te et Manichaeum distinctionem facere nitereris, ideo necesse mihi
nunc est urgere causam, ut non solum praeteritis dictis tuis, sed etiam, si qua deinceps inferre
tentaveris, clareat obviatum. Dicimus itaque tam bonum esse opus Dei in nascente, ut ea quae
substantiae eius sunt naturalia opus emendatore non habeant, quoniam, quicumque censuerit, id
quod a Deo factum confitetur, aliter fieri debuisse, illum sine dubio reprehendit, quem corrigendae
in alteram formam creaturae confitetur artificem.
AUG. Tace, obsecro; quid loquaris, ignoras. Nonnulli clausis oribus nati sunt et eis a medicis sunt
aperta. Erat apud nos Acatius quidam honesto apud suos ortus loco; clausis oculis natum se esse
dicebat, sed quia intus sani palpebris cohaerentibus non patebant, medicum eos ferro aperire
voluisse neque hoc permisisse religiosam matrem suam, sed id effecisse imposito ex eucharistia
cataplasmate, cum iam puer quinque fere aut amplius esset annorum, unde hoc se satis meminisse
narrabat. Omitto illum evangelicum caecum natum, cui lumina, quae propter commendanda
mirabilia sua minus fecerat, ipse artifex reddidit; ibi enim, cur caecus natus fuerit, causa non tacita
est, non scilicet propter peccatum suum vel parentum, sed ut manifestarentur opera Dei in illo 200.
Verumtamen interroga medicos et dicant tibi, quam multis, ubi possunt, opitulentur, ne vitia
corporibus innata permaneant vel etiam natos necent; nam quidam, sicut alii oribus, ita clausis
inferioribus meatibus oriuntur, quae utique vitia, si maneant, non eos sinunt vivere. Neque enim,
cum his medicinali peritia subvenitur hominibus, Dei opera culpata emendantur. Quis enim verax
Dei cultor ignorat, quod tales sic nasci oportebat, ut nati sunt? Sed etiam hoc pertinet ad aerumnas
generis humani, in quibus aguntur hi dies mali, iusto iudi cio Dei laboribus doloribus timoribus
periculis pleni; quae omnia mala absit ut essent in illa felicitate paradisi, ac per hoc non
pullulaverunt nisi de radice peccati. Quid? Ipsa ingenia, si dimittantur, ut nata sunt, nec doctrinis
sollertibus excolantur labore magno docentium atque discentium, nonne apparet, qualia
remanebunt? Sed vos hominibus et corpore et animo vitioso natis vestrum implete paradisum, ut
infeliciter oculis clausis et impudenter ore aperto negetis originale peccatum.

Nec virtus nec peccatum tribuitur alicui sine eius voluntate.
163. IUL. Probabilitate itaque et ea mediocritate laudum, quae naturis debetur, etiam in
nascentibus quibusque servata, augmenta beneficiorum divinorum utilia esse et necessaria
omnibus in commune aetatibus dicimus, ita tamen, ut nec virtus nec peccatum sine propria
cuiquam voluntate tribuatur.
AUG. Non tribuitur cuiquam virtus sine propria voluntate, sed praeparatur voluntas a Domino
sicut regis illius, propter quod oravit Esther 202.

201

,

Cur non omnes santificantur per baptismum?
164. IUL. Quamvis in hoc quoque clementia Dei uberior approbetur, quoniam sanctificat parvulos
nescientes; ad laudem quippe misericordiae respicit, cum eos nescientes culpa non inquinet; ad
leges enim id pertinet aequitatis.
AUG. Si eos nulla culpa inquinat, cur non omnes sanctificantur? Et cur omnes, qui sanctificantur,
exsufflantur?

Respondi iam tibi.
165. IUL. Sed de illis ego virtutibus dico, quas usu iam perfectae rationis adipiscimur. Ac per hoc,
quia id etiam hic sicut frequenter inculcari nobis fuit necesse, ad ea, quae inferimus, ut sit attentus
lector, admoneo; videbit enim ita in nullo Traducianos differre a Manichaeis, ut non alia nobis
obiciant argumentorum vice, quam quae in illorum libris tenentur. Feci id quidem etiam in primi
operis mei libro quarto.
AUG. Et respondi tibi libro meo sexto.

Oratu Flori.

192

