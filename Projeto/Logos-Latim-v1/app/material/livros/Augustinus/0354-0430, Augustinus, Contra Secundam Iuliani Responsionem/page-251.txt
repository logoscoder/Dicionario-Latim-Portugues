Sine voluntate peccatum.
100. IUL. Est ergo iam sine voluntate peccatum, cum invenitur in his quibus malam eripis
voluntatem.
AUG. Est omnino sine voluntate peccatum, id est, manet. Non enim maneret, nisi esset utique quod
maneret; sed ut esset quod maneret sine voluntate, non est factum nisi voluntate; si tamen
peccatum tantummodo peccatum sit, non etiam poena; hac enim quisque peccat invitus. Sic ergo
utrumque verum est, et esse non posse sine voluntate peccatum, et esse posse sine voluntate
peccatum; quomodo utrumque verum est, et esse non posse sine parentum sexibus fetum, et esse
posse sine parentum sexibus fetum. Illud enim dictum est, quia sine his non potest existere; hoc
autem, quia sine his potest manere. Bene quidem ipse uno loco, et de peccato et de fetu locutus
es, dicens: Ut non potest esse sine sexibus fetus, ita nec sine voluntate delictum. Sicut ergo
intellegimus fetum ideo sine parentum sexibus esse non posse, quia sine his non potest existere, ut
sit; et ideo sine parentum esse sexibus posse, quia sine his potest manere, cum iam sit; cur non ita
intellegimus, etiam peccatum et sine voluntate esse non posse, quia sine illa non potest existere, ut
sit; et sine voluntate esse posse, quia sine illa potest manere, cum iam sit?

Tua acumina.
101. IUL. Vide ergo quo tua acumina pervehantur; persuadere conaris, rem aliquam per hoc non
esse, per quod potest esse.
AUG. Quid enim tu, o magne ille, etiam contra gratiam Dei, defensor liberi arbitrii? Negabisne
peccatum aliquod per liberum arbitrium non esse, quod per liberum arbitrium potest esse? Fit enim
ut sit peccatum per liberum arbitrium, cum homo peccat si velit; et fit ut non sit peccatum per
liberum arbitrium, cum homo non peccat si nolit. Ecce invenimus aliquid, et hoc ipsum de quo
disputamus, id est, peccatum per hoc non esse, per quod potest esse, id est, per liberum arbitrium.
Quid est, contentiose? Huccine mea acumina pervehentur? An hic tua lumina aciem perdiderunt?
Noli esse praeceps: melius est attendere quid dicas, quam contendere ut contradicas.

Sine voluntate peccatum est et non est.
102. IUL. Id est, peccatum per hoc esse sine voluntate, per quod non potest esse sine voluntate.
AUG. Non sane peccatum per hoc est sine voluntate, per quod non potest esse sine voluntate, sed
diversis quidem causis; tamen potest utrumque; nam sine voluntate non potest esse, quia sine
voluntate non potest existere ut sit; sine autem voluntate potest esse, quia sine voluntate potest
manere quod existit.

Anaxagoras.
103. IUL. Ut conditionem suam conditione sua perdat, et sit absque hoc, sine quo non posse esse
definitum est. Hoc est inficiari rebus. Quid tale Anaxagoras, qui nivem nigram esse dicebat?
Commentaris rei alicuius naturam suis fructibus negari; cumque sit contrarium necessitas et
voluntas, ita ut, sicut supra ostendimus, mutua se impugnatione consumant; tu novo impossibilique
foedere ac necessitudine monstruosa alterum alterius subdis effectui, et dicis necessitatem de
fructibus voluntatis exortam, ut voluntas sua se multiplicatione deleverit, et statum proprium
operata mutaverit; atque, ut rem ipsam suis vocabulis exprimamus, postquam coepit voluntas esse,
voluntas esse desierit. Quo quid potest, non dico obtusius, sed furiosius cogitari? Cum ergo haec
duo simul esse non possint, id est, necessitas et voluntas, tuque confirmaveris quod diximus, non
posse esse sine voluntate delictum, assentiaris quo ‚ÅÑ que non esse in parvulis voluntatem; contorto
gutture cogeris annuere nullum in his esse peccatum quod sine voluntate non posse esse professus
es.
AUG. Necessitatem et voluntatem simul esse non posse non diceres, si tibi daretur nosse quod
diceres. Cum enim sit moriendi necessitas, quis neget quod possit esse et voluntas? Unde ait
Apostolus, concupiscentiam se habere dissolvi, et esse cum Christo 146. Cum ergo vult mori, quem
necesse est mori, simul sunt necessitas et voluntas; quod tu fieri posse vana voluntate, nulla
necessitate negaveras. Quod autem fiat etiam ex voluntate necessitas plerumque contraria
voluntati, prorsus insipienter abnuitur. Qui enim se volens mori lethaliter percutit, moritur etsi nolit.

251

