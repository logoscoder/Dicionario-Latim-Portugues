73. IUL. Verum iam pergamus et ad verba mea, quae de praefatione sublata, sibi impugnanda
proposuit: Satis igitur admonuerim, sic istum verba mea quasi refellenda sibi proponere voluisse, ut
alibi mediis detractis, sententias interrumperet; alibi extremis non additis decurtaret; et cur hoc
fecerit, sufficienter ostenderim. Nunc ad ea quae sicut voluit, nostra proposuit, quae sua posuerit,
videamus. Sequuntur enim iam verba eius, et sicut iste insinuavit, qui tibi chartulam misit, prius
aliquid de praefatione conscripsit, procul dubio librorum eorum, de quibus pauca decerpsit. Id
autem ita sese habet: Doctores, inquit, nostri temporis, frater beatissime, et nefariae, quae adhuc
fervet, seditionis auctores, ad hominum, quorum sanctis studiis uruntur, contumelias, et exitium
decreverunt per ruinam totius Ecclesiae pervenire; non intellegentes, quantum his contulerint
honoris, quorum ostenderunt gloriam nisi cum catholica religione non potuisse convelli. Nam si quis
aut liberum in hominibus arbitrium, aut Deum esse nascentium conditorem dixerit, Caelestianus et
Pelagianus vocatur. Ne igitur vocentur haeretici, fiunt Manichaei; et dum falsam verentur infamiam,
verum crimen incurrunt; instar ferarum, quae circumdantur pinnis, ut cogantur in retia; quibus
quoniam deest ratio, in verum exitium vana formidine contruduntur 176. Cognosco dicta mea, sed
non a te cum integritate prolata; et licet non in his certaminis summa consistat, quia de praefatione
sunt; tamen, ut levitas tua liqueat, frater beatissime, in eo loco positum non est, sed in primo
statim versu libri. Item cum dixissem: Ad hominum quorum sanctis studiis uruntur, contumelias et
exitium; addidi: quoniam iter aliud non patebat, decreverunt per ruinam totius Ecclesiae pervenire.
Post quod etiam dixi: Quia liberi confessor arbitrii et Dei conditoris, Caelestianus et Pelagianus
vocatur, quo simplices iniquo sermone perterriti, ut ab invidia nominis exuantur, etiam sanam
fidem deserunt; credituri procul dubio, nec liberum esse in hominibus arbitrium, nec Deum
nascentium conditorem, quando illud, quod prius affirmaverant, utrumque deseruerint. Hoc autem
totum a te praetermissum est. Post quod sunt illa quae posuisti, quam sane vera, et quam
inexpugnabilia, haud difficilis erit opera comprobare. Nec ego igitur quidquam de tuis dictis minus,
nec tu vel primum caput, ita ut a me ordinatum fuerat, rettulisti. Quod ideo inculco, ut gravitas
Poeni scriptoris emineat.
AUG. Qui de libris tuis, quae voluit decerpta, cui voluit, legenda transmisit, ipse quod mihi imputas
fecit; nec aliud etiam te ipsum existimo credere. Neque enim in eodem libro meo, contra quem
latras, non sum praelocutus, cui sim chartulae respondere compulsus; sed quaeris conviciando quid
dicas, sentiens te nihil validum dicere disputando. Quamquam et in his meis verbis, quae mox tibi
quasi refellenda proponis, id quod dico advertere potuisti; non enim dicerem: Non est ita ut
loqueris, quicumque ista dixisti 177; si certus essem te illa dixisse, non eum qui qualem voluit, et cui
voluit scripturam misit, quam mihi missam refutare susceperam. Sed Deo gratias, quod universo
ipsi operi tuo, unde quae voluit, sicut ei placuit, iste decerpsit, ita Domino adiuvante respondi, ut
omnia tua, quae contra antiquissimam catholicam fidem novus haereticus erexeras, machinamenta
subverterem.

Iam satis tuae vanitati vel malignitati respondi.
74. IUL. Contra haec ergo verba mea, quae rescripseris audiamus: Non est ita ut loqueris,
quicumque ista dixisti, non est ita; multum falleris, vel fallere meditaris; non liberum negamus
arbitrium; sed: " vos Filius liberaverit - ait Veritas - tunc vere liberi eritis " 178. Hunc vos invidetis
liberatorem, quibus captivis vanam tribuitis libertatem. " A quo enim quis devictus est - sicut dicit
Scriptura - huic et servus addictus est " 179; nec quisquam nisi per gratiam Liberatoris isto solvitur
vinculo servitutis, a quo est hominum nullus immunis. "r unum quippe hominem peccatum intravit
in mundum, et per peccatum mors; et ita in omnes homines pertransiit, in quo omnes
peccaverunt " 180. Amplissimam esse nostri negotii dignitatem, ut ipsa rerum consideratio et
appensio indicat, quas tuemur, ita etiam vester pavor; qui contra nostrorum sanguinem,
pecuniarum effusione, haereditatum largitate, equorum transmissione, populorum seditione,
potestatum corruptione pugnantes, et fidem vestram quae a nobis impugnatur, erubescitis profiteri,
et ad nostrae sententiae, a qua deviastis, verba confugitis.
AUG. Aut sciens calumniaris, si tu ista mentiris; aut nescis quid loquaris, cum mentientibus credis;
sed iam satis sit quod superius tuae vanitati, vel etiam malignitati ad ista respondi 181.

Magis nominum iniuria sustinenda quam fides catholica relinquenda.
75. IUL. Tam enim scelestum est, quod suscepit praevaricatio pudenda Babylonis, ut cum a nobis
obicitur, a vobis negetur; et tam sanctum est, quod a nobis creditur, ut sub umbra eius delitescere,
licet adversaria mente, cupiatis. Nam cum ego quidquid disputationis vestrae sparsim membris
tenebatur exprimerem, et summam quaestionis in brevitatem cogerem, ut ecclesiasticae
dissensionis causa, quanta et qualis esset, sine fumo et nebulis proderetur, dixi liberum a vobis

28

