paradiso vestro diximus, et vestrum errorem vere consequuntur, et ab omnibus hominibus
tamquam vesana atque furiosa vel ridentur, vel exhorrentur, illideret.

Definita et consequentia.
115. IUL. Neque enim in iure cuiusquam est definita suscipere, et quae consequuntur excludere.
Qui ergo dicit propter hoc parvulos ad ius diaboli pertinere, quoniam de sexus commixtione
generantur; sine dubio ipsam commixtionem, in qua naturae opus est, cum naturae ipsius
institutione condemnat.
AUG. Tibi quidem hoc videtur: sed verum non esse (quod tu non vides) vidit Ambrosius, qui dixit
expertes non esse delicti ex viro et muliere, id est, per illam commixtionem corporum natos 167; nec
tamen ipsam commixtionem cum ipsius naturae institutione condemnat. Commixtio quippe
coniugum procreandi causa, bonum est nuptiarum; sed ita fiunt nonnulla opera bona non sine malo
vitiorum, sicut opera mala non sine bono membrorum. Quantislibet autem vitiis turpetur
quaecumque natura, institutio eius semper est bona. Nam sicut institutio corporis bona est, etiam
quando nascitur morbidus; et institutio animi bona est, etiam quando nascitur fatuus; sic institutio
hominis ipsius bona est, quando nascitur contagioni peccati originalis obnoxius.

Utrumque simul negatur aut suscipitur.
116. IUL. Quod aut utrumque simul negatur, aut simul utrumque suscipitur; et cum sit in potestate
utriusque reiectio, non est tamen in arbitrio alterius electio; nisi quod facilius potest illicita
commixtione gravari vitio voluntatis, seminum tamen fructificatione defensa, quam fructibus eius
accusatis, sexuum negotium vindicari. Non ergo fluctuatio tua, quam inter formidinem
impietatemque perpeteris, novas disputandi regulas condere valebit, ut de duobus connexis unum
suscipias, et quod ei adhaeret excludas. Ante leves pascentur in aethere cervi 168, quam post
praeiudicium sumpti negetur effectio. Exercet hoc genus apostolus Paulus, cum dicit: Si mortui non
resurgunt, nec Christus resurrexit. Si Christus non resurrexit, vana est fides vestra 169. Nunc autem
Christus resurrexit; constat ergo functorum diem resurrectionem futuram. Et ut hoc ipsum breviore
propter legentem inculcemus exemplo; dubitetur utrum iustum bonum sit; peto, an omne iustum,
honestum esse fatearis. Quo concesso, addo aliud, utrum omne honestum, bonum quoque esse
pronunties. Hoc quoque dato, te volente nolente, concludo: Si omne iustum honestum, omne
honestum bonum; omne igitur iustum bonum est. Huic effecto quicumque post prima sumpta
voluerit obniti, non aedificium rationis quatit, sed ipse se exponit irrisui. Ut ergo ad causam
comparatio recurrat, quaeritur utrum sit in natura peccatum; petivi, concederesne nullum esse sine
voluntate peccatum; assensus es, sicut tua dicta testantur. Addidi, an in parvulo putares esse
voluntatem; hoc etiam denegasti. Quid sequitur tertium, si non est sine voluntate peccatum? Hoc
tam certum est ut nec ab Academicis venire possit in dubium, quorum divitiae sunt nihil certum
tenere. Tu ergo cum post duo prima sumpta, tertium negas, in quo est effectus duorum, non
rationis fundamenta convellis, sed tuum prodis furorem.
AUG. Itane es insipiens, ut putes in natura non esse peccatum, cum omnino peccatum nisi in natura
esse non possit? Nam vel in angelo est, vel in homine, quae sine dubitatione naturae sunt; si ergo
peccatum in nulla istarum natura esset, profecto nusquam esset. Ac per hoc, proposita quaestione
utrum sit in natura peccatum, docere intenderas in natura non esse peccatum; vanam ergo fuisse
intentionem tuam, et in vanus te istam proposuisse quaestionem, si non es nimium vanus,
intellegis. Ecce rationis tuae, quoniam ratio vera non est, fundamenta convello; nec tamen, sicut
conviciaris, prodo meum furorem, sed tuum errorem. Concessis enim duobus quae sumis, ideo
tertium nego, quia non est in eo, sicut esse putas, duorum effectus illorum. Ideo quippe concedo
non esse sine voluntate peccatum, quia sine voluntate non potest fieri. Sed alia ratione rursus recte
dicitur, esse sine voluntate peccatum, quia manet, quamdiu non remittitur, etiam desistente
voluntate qua factum est. Item concedo non esse sine voluntate peccatum, quia et originale
peccatum sine voluntate non factum est eius, a quo ipsa origo sumpsit exordium. Proinde cum
etiam illud concedo, quod peccandi voluntas non sit in parvulo, non ex his duobus conficitur
tertium, quod peccatum non sit in parvulo. Conficeretur autem, si quemadmodum concedo non
esse peccatum sine voluntate, ita concederem non esse cuiusque peccatum sine ipsius propria
voluntate. Proinde peccati quidem voluntatem parvulus non habet, sed peccatum non haberet, nisi
ille, de quo id attraxit, voluntate peccasset. Nam de ipsa hominis quoque nativitate tale aliquid dici
potest; si enim diceres: Nemo nascitur nisi ex voluntate; non sine ratione concederem: si autem
diceres: Nemo nascitur nisi ex propria sua voluntate, non concederem. Isto itaque modo, quia de
peccato agimus parvuli, ita originale peccatum eius, sicut ipse ortus eius, sine voluntate esse non
potuit, sed non eius.

258

