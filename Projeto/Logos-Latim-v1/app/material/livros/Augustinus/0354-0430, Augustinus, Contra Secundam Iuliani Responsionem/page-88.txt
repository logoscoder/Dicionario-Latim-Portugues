82. Iul. Magistrum vero Gentium rationem privilegio auctoritatis armantem pronuntiasse, quia per
unum hominem in hunc mundum culpa transierit, quo nomine separavit opera nuptiarum, quae sine
duorum negotio esse non possunt, commendavimusque ob hoc ab illo unum fuisse nominatum, ne
quis duos intellegere auderet.
Aug. Iam responsum est; assidue te delectat vana garrire.

Non a femina, sed a viro.
83. Iul. Et re vera multo ego consequentius unum, quem Apostolus dicit, unum assero, ut doceam
vitium imitationis, non generationis fuisse, quam Traducianus unius nomine, qui dicitur peccati
fuisse vestibulum, seminibus rem admovet voluntatis, quod rerum natura non recipit.
Aug. Desine, quod iam refellimus, iterare. Quid nos cogis adhuc eadem atque eadem dicere contra
tantam sapientiam tuam, qua putas ideo non significari generationem, ubi dictum est: Per unum
hominem peccatum intravit in mundum 121, quia, per duos fit generatio, non per unum, quasi
peccatum illud, quod non vultis generatione, sed imitatione transisse, unus admiserit? Cum ergo et
ipsum fuerit a duobus admissum, cur per unum hominem dictum est peccatum intravit in mundum,
nisi quia non a femina concipiente atque pariente, sed a viro seminante est generationis exordium
aut quia iam non sunt duo, quando per coitum una fit caro?

Fidei nostrae puritas in solido est collocata.
84. Iul. Postea quoque ad legem ventum est, ad cuius usque tempus perscripsit Apostolus non
ostensum viguisse peccatum; quod tu tempus usque ad finem legis protelare conatus es non
intellegens nequidquam te argumentatum, quandoquidem constringendus a nobis esses, ut
probares hoc peccatum, de quo mentiris Paulum locutum et quod asseris usque ad abolitionem
regnasse Veteris Testamenti, vel imputatum fuisse vel imputari potuisse sub lege, vel certe
acquiesceres non regnare post Christum, ut sensibus tuis saltem inflexa violenter Apostoli sententia
consonaret. Horum autem nihil reddi a te potest; fidei ergo nostrae in solido est puritas collocata,
cui et rationis instituta et iustitiae dignitas et Apo stoli per omnia scita conveniunt.
Aug. Nihil te dicere et, quod respondimus, monstrat et tu ipse; Apostolus quod ait: Usque ad legem
peccatum in mundo fuit 122, non originale tantum, sed omne peccatum intellegi voluit, et ideo usque
ad legem fuit, quia nec lex potuit auferre peccatum. Usque ad legem quippe dictum est, ut etiam
ipsam legem sententia ista concluderet, quomodo dictum est in Evangelio: Omnes ergo ab
Abraham usque ad David generationes quattuordecim 123; non enim excepto David, sed ipso etiam
computato numerus iste completur. Sicut ergo cum audimus quattuordecim generationes usque ad
David, non excipimus David, sed ipsum etiam computamus, ita cum audimus: Usque ad legem
peccatum in mundo fuit, non excipere legem, sed etiam ipsam computare debemus, quia, sicut
David non est extra numerum, qui dictus est usque ad ipsum, sic lex non est extra permansionem
peccati, quod fuisse dictum est usque ad ipsam, ac per hoc nemo tollit peccatum, quod nec lex,
quamvis sancta et iusta et bona, potuit auferre, nisi ille de quo dictum est: Ecce Agnus Dei, ecce
qui tollit peccata mundi 124. Tollit autem et dimittendo, quae facta sunt, ubi et originale
comprehenditur, et adiuvando ne fiant, et perducendo ad vitam, ubi fieri omnino non possint.

De opinione Apostoli nobis est certamen.
85. Iul. Sed videamus et reliqua. Postquam ergo dixisti: Haec forma non omni ex parte conformis
est, adiungis: Unde hic Apostolus secutus adiunxit: " Sed non sicut delictum ita et donatio; si enim
ob unius delictum multi mortui sunt, multo magis gratia Dei et donum in gratia unius hominis Iesu
Christi in plures abundavit " 125. Quam sententiam hoc modo exponis: Quid est: " multo magis
abundavit ", nisi quia omnes, qui per Christum liberantur, temporaliter propter Adam moriuntur,
propter ipsum autem Christum sine fine victuri sunt? 126 Pronuntiavit certe Apostolus, de cuius nobis
est opinione certamen, efficacius operari ad collationem salutis et copiosius gratiam Salvatoris
quam peccatum Adae, ut ostenderet multo vehementius profuisse Christum et pluribus profuisse,
cuius gratia, ut ipso eius verbo utar: abundavit in plures, quam praevaricationem primi hominis
nocuisse, quem tu dicis seminibus illigasse peccatum.
Aug. Multo magis abundavit dixit, non: In magis multos, id est non: In plures. Quis enim non videat
plures esse in genere humano, in quos non abundavit, ut ex pluribus ostenderetur, quid universae

88

