tibi dicitur (ut nos veraciter, qua tu fallaciter usus es, eadem forma ratiocinationis utamur): Si
Christus homo in similitudine carnis peccati ad homines missus est, quomodo non quidam in vobis,
sed omnes vos dicitis, aliam cui sit ista similis, carnem non esse peccati, si non est alia caro
peccati? Si Christus non habuit similitudinem carnis peccati, inanis est praedicatio eius qui hoc
dixit, inanis est et fides Ecclesiae catholicae quae hoc credidit; invenitur autem et falsus testis
Apostolus, qui testimonium dixit adversus Christum, quia similitudinem carnis peccati habuit, quam
non habuit. Sed si hoc credimus, fidelibus non sociamur hominibus. Nunc autem Christus missus est
in similitudine carnis peccati; quia solus veram carnem sic habuit, ut non esset caro peccati, sed
eius similitudo; ac per hoc necesse est ut fateamur, carnem ceterorum hominum esse peccati, cui
similis facta est vera caro Christi, sed non caro peccati.

De resurrectione non generali loquitur Apostolus.
36. IUL. Confodiuntur nempe Manichaei, et peccatum naturale credentes, et resurrectionem carnis
negantes. Nunc autem - inquit - Christus resurrexit a mortuis primitiae dormientium; quoniam
quidem per hominem mors, et per hominem resurrectio mortuorum 214. De resurrectione hic
Apostolus non generali loquitur, quam experturi sunt etiam scelesti, etiam profani homines; sed de
eorum tantummodo, qui transferentur in gloriam. Beatam ergo resurrectionem puro nomine
resurrectionis ostendit, cuius comparatione, illa impiorum quasi non sit resurrectio, praeteritur. Hic
ergo Apostolus non solum resurrectionem, ut dixi, quae bonis malisque communis est, sed
resurrectionem inculcat beatam; et licet non sit unum resurrectio et beatitudo resurrectionis, sicut
nec resurrectio et resurrectionis miseria unum est; tamen quia beatitudo aeterna absque
resurrectione non est, nomine eius illa quoque felicitas, quae excitationem haud paenitendam facit
esse, signatur. Ut si aliquis industriam, vires, et studia diversa collaudans, compendio ea vitae velit
ostendere, verbi gratia, eruditam illius vitam, elegantem huius, impigram appellet alterius; non
utique amoverit distinctionem, ut idem vita quod industria, quod elegantia, quod fortitudo videatur;
aliud est quippe vivere, aliud studere; verumtamen nisi vixeris, nullus studebis. Ita etiam non est
idem resurrectio quod beatitudo; est quippe misera excitatio cinerum; tamen nullus regnabis, nisi
ante resurrexeris. Mors ergo corporis et resurrectio corporis e regione consistunt; si mors esset
universa poenalis, esset quoque universa resurrectio praemialis; nunc autem est resurrectio
poenalis omnium, qui ignibus deputantur aeternis; ergo et mors non supplicialis est, sed naturalis.
Sicut enim non facit generaliter mors corporis, ut paeniteat interiisse; sic non facit generaliter
resurrectio, ut placeat revixisse. Verum et istius bonum in remuneratione surgentium, et illius
amaritudo in adustione punitorum est; quae utraque pro meritis consequuntur. Apparet igitur
Apostolum non de morte naturali, sed de criminosorum, quam infelicem facit poena perpetua; nec
de resurrectione communi, sed quam beatam facit gloria sempiterna, disserere; nec ubi de personis
disputat praeiudicium inferre creaturis, sed salvis semper distinctionibus latisque limitibus
naturarum et voluntatum, sic miscere nonnumquam vocabula, ne specialitas rerum confusione
depereat. Per hominem ergo mors, et per hominem resurrectio mortuorum: non hic ab homine
morte conditam; sed in homine apparuisse denuntiat; sicut et resurrectionem mortuorum non dicit
ab homine factam, hoc est, a Christo; sed in homine, sicut ad Philippenses idem magister:
Oboediens - inquit - factus est usque ad mortem, mortem autem crucis; propter quod et Deus illum
exaltavit, et donavit illi nomen super omne nomen 215. Petri quoque apostoli in hoc concurrit
assertio: Viri Israelitae, audite: Iesum virum Nazarenum approbatum a Deo in vobis per manus
iniquorum interemistis, quem Deus suscitavit solutis doloribus inferni. Et item: Hunc Iesum Deus
resuscitavit, cui omnes nos testes sumus 216. Ibi ergo sicut proprium erat hominis sine deitatis
iniuria obire mortem, ita proprium divinitatis hominem illum a mortuis excitare. Quod autem Deus
pronuntiatur operari ex persona Verbi, ipse quoque Christus facit. Sic enim dixerat: In potestate
habeo ponere animam meam, et in potestate habeo sumere illam 217. Cum ergo sit Filii una
persona, tamen distinctione legitima aliud applicatur carni, aliud deitati. Per hominem ergo mors, et
per hominem resurrectio mortuorum, manifestata, non creata; ceterum utrumque institutum per
Deum est; sed in Adam mortis conditio, in persona vero Christi primitiae resurrectionis claruerunt.
Hic ergo ubi dicit Apostolus: Per hominem mors; si per voluntatem eius dicas, nihil pertinet ad
naturam; si per naturam, nihil spectat ad culpam. Homines nempe alterum mortis, alterum
resurrectionis ex adverso locavit, istum secundum nolens illi subdere. Et sequitur: Sicut in Adam
omnes moriuntur, ita et in Christo omnes vivificabuntur. Hoc ergo quod ait: Omnes in Christo
vivificabuntur, etiam de impiis, an tantum de fidelibus dicit? Si de impiis, quod omnes vivificentur in
Christo, ergo nullus in poena est; si de fidelibus, non ergo universi vivificantur in fide Christi, sed
tantum fideles, quamvis omnes omnino virtute ipsius, qua conditi fuerant, excitentur. Si ergo de
morte corporis loquitur: In Adam omnes moriuntur, nullus hoc nomine indicatur reatus, quando in
eodem Adam et Christus mortuus invenitur; neque enim secuta esset veritas resurrectionis, nisi
praecessisset veritas mortis. Igitur in Adam pronuntiat Apostolus omnes mori. Si haec mors non
indicat aliud quam corporis resolutionem; nihil spectat profecto ad naturale peccatum, nec
quidquam praeiudicat innocentibus, si in Adam mori dicantur, in quo et Christus est mortuus. Sin
autem hoc quod ait: In Adam omnes moriuntur, ad peccatum vis animi, et non ad mortem solum,

362

