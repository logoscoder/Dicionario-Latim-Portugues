parvuli, quamvis operari iustitiam non valentes, ita cum transitu peccati ex Adam nati sunt sive
nascuntur, quamvis nec peccatum adhuc valeant operari. Agnosce formam et noli esse
contradictione deformis.

Omnes ex Adae praevaricatione quamdam similitudinis formam traxerunt.
191. Iul. Nunc intuere, quantum a tua expositione discordent ut cetera eiusdem loci ita illa verba,
quibus Apostolus pronuntiat etiam in eos regnasse mortem, qui non peccaverunt in similitudine
praevaricationis Adae, qui est forma futuri 305. Si enim de naturali peccato ageret, de quo dixerat, ut
videtur tibi: In quo omnes peccaverunt 306, qui essent hi, quos statim pronuntiat non solum in
praevaricatione Adae, sed ne in similitudine quidem culpae illius obnoxios deprehendi?
Aug. Sed tu sic intellegis, qui non intellegis; Apostolus autem rationem reddidit, quare mors
regnaverit et in eos, qui non peccaverunt, addendo et dicendo: In similitudinem praevaricationis
Adae, id est propterea regnasse ostendens mortem et in eos, qui non peccaverunt, quoniam
quamdam similitudinis formam ex Adae praevaricatione traxerunt. Adam quippe induunt, qui
nascuntur, sicut Christum induunt, qui renascuntur.

Errare ut Adam.
192. Iul. Regnavit - inquit - mors etiam in eos, qui non peccaverunt in similitudine praevaricationis
Adae 307. Vides eum distinctionem fecisse perspicuam inter eos, qui similiter ut Adam, et eos, qui
dissimiliter erraverant.
Aug. Si dissimiliter erraverant, ubi est ergo imitationis exemplum? Regenerationem redde
generationi, non imitationem imitationi, et invenies formam, quam commendavit Apostolus
veritatis, non quam finxit Pelagius, vestri auctor erroris.

Nullus inveniretur qui non peccasset in similitudinem Adae.
193. Iul. Quae divisio naturali peccato non potest convenire, quod si esset, omnes prorsus
aequaliter colligaret; nemo ergo esset, cui malum hoc non inesset, et nullus inveniretur, de quo
vere posset dici, quia in similitudine peccati illius non deliquisset, in cuius omnes veritate
peccassent.
Aug. Quod renitendo clamas, hoc verum est et contra vos est: omnes prorsus originale peccatum
aequaliter colligavit; nemo esset, cui malum hoc non inesset, nisi per Christum gratia divina
prodesset. In eos enim, qui non peccaverunt, id est qui sua peccata propria non fecerunt, ut mors
regnaret, similitudo meruit praevaricationis Adae, qui est forma futuri, id est Christi; sicut enim
primo homine, qui nascuntur, ita secundo homine, qui renascuntur, induuntur.

Quosdam ne aspersit quidem praevaricatio Adae.
194. Iul. Colligit autem Apostolus et pronuntiat esse alios, qui peccaverint sicut Adam, alios, quos
nec similitudo antiquae praevaricationis asperserit; absolute ergo claret morum crimina esse, non
seminum. Atque ut breviter quae sunt acta repetamus, ait Apostolus per unum hominem intrasse
peccatum. Hoc ratio ostendit imitationi, non generationi congruere, quae est opus duorum.
Aug. Quam multum eadem dicis et nihil dicis nec vides, quia, si peccatum imitationis a genere
humano coeptum isto significaretur loco, per unam potius quam per unum in mundum diceretur
intrasse, quae ita prima peccavit, ut eam vir quoque ipsius fuerit imitatus. Sed quia generationem,
non imitationem volebat intellegi: Per unum - inquit - hominem peccatum intravit in mundum 308,
aut ambos singulari numero includens, propter quod dictum est: Igitur iam non sunt duo 309, aut
eum potissimum commemorans, a quo est principium generandi, cum seminatio exorditur, ut
conceptio subsequatur. Haec saepe iam diximus, sed iterationibus tuis nostras quoque vel rarius,
tamen iterando non cedimus.

Mors pertransiit eodem modo quo intraverat.
195. Iul. Secutus est: Et ita in omnes homines mors pertransiit

310

.

119

