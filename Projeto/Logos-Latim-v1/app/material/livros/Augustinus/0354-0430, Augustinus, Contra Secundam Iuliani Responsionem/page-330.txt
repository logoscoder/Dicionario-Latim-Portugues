sanatus; ut omittam cetera, quae in eadem responsione dicta sunt plurima, invenimus hominem in
summa Scripturarum divinarum auctoritate dicentem: Non quod volo, facio bonum; sed quod nolo
malum, hoc ago. In quibus verbis evidenter apparet, liberum arbitrium malo suo usu esse vitiatum.
Non enim ante peccatum, quo male usus est homo libero arbitrio, in illa paradisi felicitate et ad
bene agendum magna facilitate constitutus, posset hoc dicere. Sed hoc vos non vitiatae in primo
homine naturae humanae, sed malae consuetudini cuiusque tribuitis, quam sibi praevalentem
volens, nec valens homo vincere, suamque libertatem ad bonum perficiendum integram non
inveniens, dicere ista compellitur; quasi vero vim consuetudinis malae insuperabilem patiatur, ut ab
ea se poscat Dei gratia liberari, nisi infirmata natura. Nam qui ista dicebat, cum ad ista pervenisset,
ubi ait: Video aliam legem in membris meis, repugnantem legi mentis meae, et captivantem me
sub lege peccati, quae est in membris meis. Miser ego - inquit- homo, quis me liberabit de corpore
mortis huius? Gratia Dei per Iesum Christum Dominum nostrum 46. Corpus mortis quomodo vultis
interpretamini: tamen infirmato libero arbitrio, infirmata natura ista dicebat, et desiderabat per Dei
gratiam de mortis corpore liberari, ubi non quod volebat agebat bonum, sed malum quod oderat
faciebat. Verum documento evidentiore vincimini, tam grande peccatum illud fuisse primi hominis,
ut omni violentia consuetudinis esset maius et peius, cum vobis proferuntur mala puerorum, quae
utique in paradiso futura non fuissent, si ut inde non pelleretur, in ea rectitudinis felicitate, in qua
facta est natura humana, mansisset. Nam ut talia taceamus, quae aliquot locis iam diximus, et ut
non solum indoctam, verum etiam indocilem praetereamus infantiam; nonne aliqua puer accipiens
a magistro quod memoria retineret, volens tenere nec valens, si posset dicere, verissime diceret: "
Video aliam legem in anima mea, repugnantem legi voluntatis meae, et captivantem me sub lege
ferularum, quae imminet membris meis? Miser ego homo, quis me liberabit de corpore mortis
huius? Corpus enim corruptibile aggravat animam, ut quod vult memoria tenere, non possit". Et de
hoc corruptibili corpore quis liberat, nisi gratia Dei per Iesum Christum Dominum nostrum? Sive
cum hoc exuta, redempta Christi sanguine anima requiescit, sive cum corruptibile hoc induet
incorruptionem 47, et post aerumnas corporis mortui propter peccatum vivificabuntur et corpora
mortalia nostra per inhabitantem Christi Spiritum in nobis. Contra cuius gratiam, liberae voluntatis
arbitrium, peccati ancillam voluntatem defenditis. Nos autem a Manichaeo longe sumus, qui
naturae bonae sive in grandibus, sive in parvulis, et vitium confitemur et medicum.

Ego interim spectator assisto.
14. IUL. Sic disputavi hactenus, ut mos nostrae fidei postulabat; verum non hac solum parte
contentus, agam tecum benigne, et consulto eam mihi personam induam, quae praeceptoris tui
sententiae favere videatur. Hoc autem ea gratia fiet, ut tu in Manichaeum, si ab eo dissides,
oppugnare cogaris. Assertioni quippe nostrae nihil astutiae inesse hoc ipso docebitur, cum
Traducianus non invenit, quo Manichaeo possit obsistere. Itaque apparebit quanta inter vos
coniuratio sit, quam procuretis mutuis cuncta compendiis, quando inter vos iurgium excitari non
potuerit. Quo igitur id me consilio arripuisse ostenderim, animo lectoris insidat; nunc iam personae,
quam assumimus, oratione fungamur. Errant omnino qui putant hanc concretionem corporis
habilem esse iustitiae; omnibus bonis studiis repugnat vilis natura carnis et sanguinis. Quidquid
irritamentorum est lenocinio sensuum, ad perturbationem, immo eversionem mentis elabitur, quae
in hoc coenum nescio qua infelicitate deiecta, generosos micatus luteo perdit admixtu. Ipsa
quantum in se est ad locum suum, id est, ad superiora conatur; sed terreno afflictatur ergastulo.
Denique cum ad pudicitiam voluerit subvolare, gluten et viscum voluptatis obscenae de perustis
visceribus experitur. Iam si liberalitatem munificentiae concupiscat, avaritiae, quae tegmine
frugalitatis operitur, manicis arctissimis colligatur. Enim vero si in aequabili constantiae quadam
voluerit serenitate consistere, obruitur illico grandine timoris, et doloris procellis, atque ad omnia
exsanguescens dubia, compos sui non sinitur manere consilii. Iunge huc ignoratarum rerum
noctem, qua circumdatur illuvie. Quid laudabilitatis in eo suspicabimur animante, qui nec ad utilium
electionem oculos vigentes habet, et inter tempestates cupiditatum et discriminum sua naufragia
numerare non sufficit? Nec tamen aliquis haec sponte depravatae substantiae accidisse mentiatur;
ipsa primorum hominum institutio his aerumnis invenitur obnoxia. Nam ut hoc etiam Moysi, quem
Catholici venerantur, testimonio comprobetur, experiebantur primi homines carnificinam timoris,
quos intentatio, nisi obedissent, periculi territabat, quantumque de rerum collatione metiendum
est, formidolosiores posteris eos opinamur fuisse, quos poena necdum cuiquam comperta vexabat.
Cur enim mortis intentatione quaterentur, qui nesciebant quid incommodi afferret interitus?
Sollicitabantur nimirum solis suspicionibus malorum. In qua ergo ille animus tranquillitate
consisteret, quem tam aspera hiems formidinis commovebat? Porro ignorantia quam profunda,
quamque patiendi eius dura conditio, ut liberari ab ea nisi praevaricatione non posset; scientiam
quippe boni malique, absque ausu condemnabili nequaquam capessiturus. Hoc ita caecum et
aerumnosum animal, inquies etiam cupiditas innata reddebat, quam rei interdictae et venustas
irritabat et suavitas. Quod totum velut parum esset ad infelicitatem illius exprimendam,
impugnationi naturae superioris exponitur. Quis ergo adeo desipiat, ut ibi quidquam boni fuisse
arbitretur, ubi tot miseriarum instrumenta instituta fateatur? Pessimae igitur conditionis,

330

