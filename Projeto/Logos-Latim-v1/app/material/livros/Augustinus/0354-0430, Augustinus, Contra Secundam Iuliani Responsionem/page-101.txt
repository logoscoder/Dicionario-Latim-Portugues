Nihil de manichaea traduce.
129. Iul. Nunc vero assero consequenter nihil Apostolum de Manichaea traduce suspicatum;
ostendit quippe ad gravem iniuriam pertinere mysteriorum, si compararentur per cuncta peccatis,
id est si non efficacius prodesset gratia, quam culpae forma nocuisset. Maximam ergo christianae
fidei dignitatem in eo Magister Gentium collocavit, quod eam affirmavit antestare delictis; ob hoc illi
curae fuit, ut morbis veteribus medicinae praeferret effectum.
Aug. Hanc medicinam negatis parvulis, quos falsa et inimica defensione salvos esse contenditis,
sed Deus eorum, qui ex ore infantium atque lactantium medicinae suae perficit laudem, profecto et
vos de struit, qui eis adhibetis inimicam defensionem, cum destruit inimicum et defensorem.

Qua licentia?
130. Iul. Inde gratiam ostendit esse laudabilem, si ei per omnia conveniret, quod dixit: Iudicium ex
uno in condemnationem, gratia autem ex multis delictis in iustificationem 174. Qua tu ergo licentia
gratiam Christi ea laudatione fraudabis, qua illam Apostolus voluit praedicari; ut deicias titulum
dignitatis, per quem solum honorem eius vas electionis voluit agnosci?
Aug. Haec ad parvulos non pervenit, si nullo delicto secundum vos obligati sunt; sed quia obligati
sunt, profecto gratia ex multis delictis multitudinem fidelium suorum iustificans etiam ad unum
delictum sanandum pervenit eorum, ut ex ore infantium destruat ora fallentium inimicorum et
defensorum.

In parvulis non minus esse nulla quam multa.
131. Iul. Ille dixit: Gratia ex multis delictis in iustificationem 175; ille peccati efficientiae medicinae
copiam praetulit; qui sensus catholicorum dogmati congruit intellegentium in his remissionem
peccatorum fieri, in quibus possunt multa deprehendi, id est motu propriae voluntatis attracta, in
quibus autem non sit hic motus propriae voluntatis, id est in parvulis, non minus nulla esse quam
multa.
Aug. Nulla ergo ad eos Salvatoris pertinet medicina et Christus non est eis Iesus; et tu, qui hoc
dicis, audes vocari Christianus. Deinde, si, ut definis, in his fit remissio peccatorum, in quibus
possunt multa deprehendi, quoniam sic accipis, quod ait Apostolus: Gratia ex multis delictis in
iustificationem, non pertinent ad remissionem peccatorum, qui secundum vos non habentes
originale peccatum ad lavacrum regenerationis cum singulis veniunt paucisve peccatis? Videte,
quae dicitis, et non erubescitis, non expavescitis, non tacetis? Si autem homines peccare
incipientes et nondum habentes multa delicta percipiunt tamen gratiam ex multis iustificantem
delictis, cur in eisdem multis etiam singula quorumlibet computare non vultis non ob aliud, nisi ut
ab ea parvulos impie separetis vobisque pernicies pessimae iniquitatis incumbat, ut ab illa etiam
grandiores primum peccare incipientes nondumque habentes multa, sed singula vel pauca peccata
alienos esse dicatis?

Immo vestrum dogma subvertit.
132. Iul. Apostolus ergo ubi praetulit gratiam peccato, nostrum dogma communit.
Aug. Immo vestrum dogma subvertit, quia ista gratia, quam peccato praetulit, ex multis delictis
iustificat et ideo pertinens ad pusillos cum magnis, nec ullum praeterit pusillorum, qui remittit
omnia omnium suorum, id est pusillorum atque magnorum.

Multa delicta parvuli non habent.
133. Iul. Nunc tu ede, ubi aequaverit peccato gratiam, ut, quoniam fides tua non capit remedia
praelata vulneribus, saltem capiat in angustum non excedentia comparationem redacta; quod si
scri ptum uspiam reppereris, Paulum tamen ab hac constabit abhorrere sententia; et ut compendio
totus Apostoli sensus eluceat, ait: Gratia ex multis delictis in iustificationem 176. Multa autem delicta
nec secundum te parvuli habent, qui secundum Apostolum nullum habent.

101

