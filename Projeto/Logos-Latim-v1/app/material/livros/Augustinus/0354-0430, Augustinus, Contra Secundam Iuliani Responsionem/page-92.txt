poenam perpetuam praecipitetur, et per Adam mortem corporis solum advectam dicis, nec
peccatum per Adam ad posteros nec mors aeterna transmittitur.
Aug. Iam responsum est: nihil dicis. Regnum enim peccati etiam in aeternam praecipitat mortem,
nisi per Christi gratiam remittatur; verumtamen ista quoque mors temporalis nulla esset, nisi Adam
non moriendi possibilitatem peccati merito perdidisset; hanc enim peccatori denuntiavit Deus
dicens: Terra es et in terram ibis 136. Hanc sine merito peccati suscipere dignatus est Christus, ut
per illam quidem moriendo iret in terram, sed resurgendo terram levaret in caelum ac sic aeterna
morte destructa temporalem fidelibus ideo non auferret, ut adversus eam resurrectionis fides in
huius vitae agone certaret.

Apostolus argui non potest.
100. Iul. Sin autem dixeris per peccatum Adae naturalem factam esse iniquitatem duasque
accidisse mortes, unam aeternam, alteram temporalem, per Christi autem gratiam unam interim
auferri a persona, non a natura, id est perpetuam, temporalem vero remanere, Apostolus
convincitur falsitatis, qui dixit multo magis profuisse gratiam quam nocuisse peccatum 137;
Apostolus autem argui non potest, tu igitur iure reprobaris.
Aug. Ego dixi una resurrectione beatorum ambas mortes tolli, et istam, ne sit anima sine corpore
suo, et illam, ne aggravetur vel affligatur anima etiam corpore suo. Sic autem ista fidelibus ad
tempus relinquitur, ut habeat per illam fides adiumentum, quemadmodum postea reis tollitur, ut,
quod de suo corpore non recedunt, miseriae sit incrementum. Ac per hoc eis qui regenerantur in
Christo et de isto saeculo maligno electi eius exeunt, manifestum est plus prodesse gratiam quam
nocuisse peccatum, quod per unum hominem in mundum intravit et cum morte per omnes homines
pertransiit. Apostolus itaque redargui non potest, quia verum dixit; sed tu non intellegis aut contra
id, quod intellegis, asserere, quod falsum est, haeretica contentione conaris.

Voluntas accusatur.
101. Iul. Apostolus dixit magis gratiam Christi quam Adae abundasse culpam; non igitur natura ab
eo, non generatio, non fecunditas, sed voluntas, electio mali, morum pravitas accusatur.
Aug. Si nihil nocuit generatio, nihil praestat regeneratio; si non est natura vitiata, non habent
Christum parvuli salvatorem; si malum et bonum meri tum singulorum in eorum propria est
voluntate, quo merito Christus regnum Dei parvulis confert, qui in neutram partem sua usi sunt
voluntate? Postremo, quoniam duos posuit Apostolus, unum ad peccatum, non diabolum sed Adam,
et unum ad iustitiam, non Abel sed Christum, ut non exemplis imitatio, sed generationi regeneratio
referretur, si non traicit peccatum in homines generatos Adam, non donat Christus parvulis
regeneratis iustitiam, quia nec generati nec regenerati parvuli usi sunt propria libertate. Ite nunc, si
vultis, et clamate, si audetis, iustitiam parvulis non donari nec eos habituros esse iustitiam, quando
habitabunt in illo regno, ubi erunt, sicut scriptum est, caeli novi et terra nova, in quibus iustitia
inhabitat 138; aut ex vestro quo inebriati estis meracissimo dogmate delirate in illo regno iustitiam
parvulos habituros quidem, sed propriae voluntatis meritis, non divinae gratiae largitate. Quod si
dicere non audetis (hic enim merita comparari, ibi autem praemia reddi fatemini), cur fateri
dubitatis sive non vultis sic eos ex Adam potuisse habere peccatum sine meritis propriae voluntatis
malae, quemadmodum a Christo percepturi sunt iustitiam sine suis meritis praecedentibus
voluntatis bonae?

Tace, sed non potes.
102. Iul. Ac per hoc, si quem in rebus adhuc humanis locum veritas habet et non strepitu iniquitatis
totus omnino mundus obsurduit, ratione, disputatione et Apostoli fide atque ipsa eius sententia
teste perdoctum esse fatebitur inter Traducianos et Catholicos tantum esse discrimen, quantum
inter Paulum et Manichaeum, quantum inter sapientiam et stultitiam, quantum inter rationem et
insaniam, quantum inter constantiam dictorum et eam fluctuationem, quam nova foeditate
perpeteris, ut in iisdem pene versibus quod dixeris neges, quod negaveris asseveres.
Aug. Iam responsum est. Rogo te, si aliquid dicere non potes, tace, si potes; sed quod peius est, nec
hoc potes.

Agendum vi vobis est.
92

