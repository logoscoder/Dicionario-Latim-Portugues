147. IUL. Pro condicione mortalis corporis incurrunt et aegritudinum aerumnas et dolorum poenas
et pericula morborum. Non solum ergo parvulis necessariam Christi, a quo et facti sunt, medicinam
fatemur, sed etiam omnium mortalium naturae.
AUG. Ergo et in paradiso omnia ista mala futura fuisse creditis, si nemo peccasset, et mortes illic
hominum tamquam pecorum cogitatis, quia omnibus ibi communem mortalitatem corporum
creditis. O miseri, si beatitudinem loci illius christiano cogitaretis affectu nec bestias ibi morituras
fuisse crederetis sicut nec saevituras, sed hominibus mirabili mansuetudine subditas nec pastum de
alternis mortibus quaesituras, sed communia, sicut scriptum est, cum hominibus alimenta
sumpturas 193. Aut si istas ultima senecta dissolveret, ut sola ibi natura humana vitam possideret
aeternam, cur non credamus, quod auferrentur de paradiso moriturae vel inde sensu imminentis
mortis exirent, ne mors cuiquam viventi in loco vitae illius eveniret? Nam neque ipsi, qui
peccaverant, homines, mori potuissent, si non de habitatione tantae felicitatis merito iniquitatis
exissent.

Parvuli sunt iusti in secundo homine, iniusti in primo.
148. IUL. Cuius infirmitates ut in praesenti vita diverso remediorum genere mitescunt, ita etiam
plene in iustorum tamen corporibus resurrectionis evacuabuntur adventu.
AUG. In his iustis et parvulos ponis, qui nihil egerunt propria voluntate sive boni sive mali? An
separas eos a iustis, quos tamen a carnis felici resurrectione non separas? Quare ergo iustorum
corpora excepisti, in quibus haec mala resurrectionis evacuantur adventu? Si autem parvuli propter
iustitiam secundi hominis, qui regenerationis est auctor, deputantur iusti, cur non propter peccatum
primi hominis, qui generationis est auctor, deputantur iniusti?

Cavillo tecum non agimus.
149. IUL. Ecce ergo, in quantis humanae naturae necessariam Christi medicinam fatemur. At scio
te vociferaturum cavillo tecum agi, non enim hanc te medicinam, qua corporibus subvenitur, sed
nomine medicinae significasse Christi gratiam, quam a nobis affirmabas negari. Ad quod responderi
potest tibi hoc ascribendum esse, qui rem, quam volebas intellegi, propriis noluisses signare
nominibus. Sed quia vel tarde intellectum est, quam diceres medicinam, quam confuse nos negare
mentitus eras, respondeamus et ad hoc, quod secundo intulisti, sicut et primo opere protestati
sumus nos gratiam Christi, id est baptisma, ex quo ritum eius Christus instituit, ita necessariam
omnibus in commune aetatibus confiteri, ut, quicumque eam utilem etiam parvulis negat, aeterno
feriamus anathemate.
AUG. De medicina agimus, quo nomine Christus gratiam suam vocari voluit, ubi ait de se ipso: Non
est opus sanis medicus, sed male habentibus 194. Vos autem gratiam Christi non propter sanandos
parvulos, sed propter adoptandos in regnum Dei tantummodo eis dicitis necessariam; noli ergo te
respondentem facere, ubi te vides respondere non posse.

Convictus es publicae falsitatis.
150. IUL. Quod cum lucida professione inculcemus, convictus es tu publicae falsitatis, qui scribis
adeo a nobis bonam defendi hominum naturam, ut sanae in infantibus negemus Christi
necessariam medicinam.
AUG. Verum dixi; medicinam quippe christianae gratiae, quae non confertur nisi christianis, non
autem omnibus hominibus etiam infidelibus et insuper catellis atque porcellis, pisciculis atque
vermiculis omnique generi qualiumcumque animantium, sine dubio parvulis denegatis, quos utique
sine ullo originis reatu, qui regeneratione sanatur, generatos esse contenditis. Unde tu modo
magnas passus angustias detraxisti medicinae nomen et supposuisti gratiae, quia gratiam propter
adoptionem parvulis necessariam dicere potestis, medicinam vero eis, quibus aeternam salutem,
etiamsi christiani non fiant, promittere audetis, per sacramenta Christi necesariam dicere non
potestis. Christum quippe illis non vultis esse Iesum, quod ideo vocatur teste angelo, teste
Evangelio, quia salvum facit populum suum non a morbis atque vulneribus carnis, a quibus
quoslibet homines et quaelibet volatilia atque reptilia sanat, sed a peccatis eorum 195.

Parvulos simulas renovari a Christo.
187

