Aug. Ubi est, quod dixeras non peccatum transisse sed mortem 349? Ecce nunc dicis per
inoboedientiam, quae unius hominis commemorata est, non solum exstitisse, verum etiam
transisse peccatum; an quid prius dixeris, fortassis oblitus es? Gratulandum est oblivioni tuae, qua
verum compelleris dicere. Nam quod tibi videtur in collatione contrariarum partium non debere ex
una parte poni necessitatem seminis et ex altera studium voluntatis, stolidum esse reperires, si
videres sic in mala parte illos, qui pertinent ad hominem primum, connexione generationis sine
studio suae voluntatis peccati traxisse contagium, quemadmodum illi parvuli, qui pertinent ad
hominem secundum, sine studio propriae voluntatis per pacem regenerationis iustitiae participes
fiunt. Si autem semen ex utraque parte deposcis, sicut per Adam semen carnale vitiatum est, sic
viget spiritale per Christum; quod semen insinuavit nobis Ioannes apostolus dicens: Et non potest
peccare, quia semen eius in ipso manet 350. Quod in futuro saeculo bono potius apparebit, ubi qui
erunt, peccare non poterunt, non in hoc saeculo maligno, ubi et hi, qui pertinent ad saeculum
peccata non habiturum, habent unde quotidie petant a Patre veniam peccatorum.

Peccatum tuum, id est traducis.
217. Iul. Ac per hoc destruit opinionem peccati naturalis et docet alias esse causas substantiae,
alias voluntatis; ac ne intellegentia haec nostro magis imputetur ingenio quam apostolico dogmati,
ea, quae huic loco addidit, audiamus: Lex autem subintravit - inquit - ut abundaret delictum, ubi
autem abundavit peccatum, superabundavit gratia, ut sicut regnavit peccatum in mortem, ita
gratia regnet per iustitiam in vitam aeternam per Iesum Christum, Dominum nostrum 351. Assere
igitur, quemadmodum peccatum tuum id est traducis coeperit abundare post legem, quae post
ministerium Moysi incrementa susceperit.
Aug. Immo tu assere, quomodo, sicut superius dixisti 352, regnum peccati lata lege ceciderit, cum
dicat Apostolus lata lege abundasse peccatum. Ego autem quod dixi assero, quia, etsi non asseram,
clarum est. Peccatum quippe originale fuit et ante legem, quia per unum hominem peccatum
intravit in mundum et cum illo mors per omnes homines pertransiit 353. Erat et voluntarium,
quoniam qui sine lege peccaverunt, sine lege peribunt 354. Subintravit autem lex, ut abundaret
peccatum 355, quia his generibus peccatorum, quae ante legem fuerunt, etiam illud accessit, quod
praevaricatio nuncupatur. Ubi enim lex non est, nec praevaricatio 356. Ubi ergo his omnibus
generibus peccatorum abundavit peccatum, superabundavit gratia 357, quia in his, qui ad eam
pertinent, omnium istorum generum reatum delet et insuper donat, ut delectatio peccati iustitiae
delectatione vincatur atque ad eam postea perveniatur vitam, ubi nullum erit omnino peccatum.
Quomodo ergo res non similes in collationem venire non debent, sicut paulo ante dixisti, cum ex
contrariis fiat ista collatio et ex una parte generatio ponatur et ex altera regeneratio, ex una
regnum mortis, ex altera regnum vitae, ex una abundantia, ex altera remissio peccatorum, ex una
delectatio peccati per naturae vitium usque ad consuetudinis malum, ex altera proelium contra
concupiscentiam carnis per Sancti Spiritus adiutorium usque ad victoriae pacem, quae nullum
intrinsecus, nullum extrinsecus patietur inimicum? Haec tene, si vis sanus esse, et noli contra haec,
quae ad sanam doctrinam pertinent, insanire.

Numquam diximus peccatum originale crevisse post legem.
218. Iul. Certe in his locis Apostolum de peccato naturali disseruisse contendis. Ad hoc supra
dixerat usque ad legem fuisse, ut intellegeretur post legem esse desisse; nunc autem de eodem
dicit, quod coeperit crescere et abundare post legem. Catholico intellectui, quem sequimur,
utrumque hoc convenire monstravimus; tuo vero dogmati qua impudentia vindicatur, ut unum
idemque peccatum lege lata superius quidem defecisse, nunc autem crevisse dicatur? Quomodo
ergo post legem abundavit naturale peccatum? Acriusne coeperunt genitalia commoveri, ut de
augmentis et novitate motuum peccato tuo virtus videatur adiuncta? An lex data nascentibus est,
ut qui de libidine, quam dicis diabolicam esse et radicem fructumque peccati, geniti erant,
admonerentur emendare quod facti erant, et gestum corrigere quem habuerant, cum eos
generarent parentes? Cogerent postremo, quae facta erant, infecta esse, quod illi audire videlicet
renuentes inoboedientiae crimen incurrerent? At hoc a nullo stultorum, nedum a lege, quam Deus
dedit, poterat imputari.
Aug. Numquid alicubi diximus peccatum originale crevisse post legem? Aut hoc intellegi volumus in
eo, quod ait Apostolus: Lex subintravit, ut abundaret delictum 358? Abundavit enim, non quia illud
genus crevit, quod ante iam fuerat, sed quia genus aliud peccati accessit, quod sine lege non erat,
id est praevaricatio, sicut paulo ante monstravimus. Cuncupiscentia est autem carnis et libido
genitalium, contra quam sanctorum castitas pugnat; hanc tibi multum placentem quoniam cum
ipsa sua pugna, cui repugnat etiam pudicitia coniugalis nonnisi ad filios procreandos ea bene utens,

126

