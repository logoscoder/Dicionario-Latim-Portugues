aeternam 194. Hunc in sanctificationem fructum, qui fructus procul dubio caritas est, atque opera
eius, nullo modo habere possumus a nobis; sed habemus per Spiritum Sanctum, qui datus est
nobis 195. De ipso quippe fructu loquebatur magister Deus, quando palmitibus in se manentibus
dicebat: Sine me nihil potestis facere 196. Sed stultitiam singularem nobis inesse conviciaris, quia
Deus nobis virtus est, nec in nostra virtute confidimus; et impudentiam novam, quia
concupiscentiam carnis, qua caro concupiscit adversus spiritum, non tua fronte laudamus; et
impietatem veterem, quoniam dogmata antiqua catholica, quae docuerunt qui Ecclesiam Christi
ante nos in eius gratia vera pietate rexerunt, contra perversitatem vestram novitiam
quantulocumque labore defendimus. In te igitur agnosce stultitiam, in te impudentiam, in te
impietatem, non veterem sane, sed novam.

Multis modis libertas appellari solet.
87. IUL. Sed iam tempus est, ut de Evangelii sententia disseratur. Dicebat, inquit evangelista
Ioannes, Iesus ad Iudaeos eos qui crediderunt ei: Si vos manseritis in sermone meo, vere discipuli
mei eritis; et cognoscetis veritatem, et veritas liberabit vos 197. Id est, Dominus noster Iesus
loquebatur ad credentes sibi, ut de nulla saeculi nobilitate gaudentes, nec de Abrahae sibi semine
gloriam vindicantes, niterentur et studerent virtutibus, et nullis post agnitio m Christi servire
peccatis, ut veram libertatem conscientia gaudente retinerent, et spe certorum, id est aeternorum,
vindicarentur a cupiditate aliorum omnium, quae propter fragilitatem sui, vana frequenter et falsa
dicuntur. Tunc responderunt ei Iudaei, non intellegentes de qua Iesus libertate dixisset: Semen
Abrahae sumus, et nemini servivimus umquam; quomodo tu dicis: Liberi eritis? 198 Multis enim
modis libertas appellari solet, ut in hoc loco sanctitas, ut resurrectio in Apostolo, ubi dicit creaturam
liberari a servitute corruptionis in libertatem gloriae filiorum Dei 199; ut libertas quae notior est, ad
distinctionem dicitur servitutis. Eo autem nomine et libertas nuncupatur arbitrii. Dividantur ergo
causae, ne res multum distantes confundantur nominis communione. Hic ergo non arbitrii
libertatem Dominus dicit esse liberandam; sed illa integra permanente, convenit Iudaeos, ut
accipientes indulgentiam liberentur a reatibus, et eam quae apud Deum maxima est, libertatem
occupent, ut incipiant nihil debere criminibus. Denique sequitur Evangelista: Respondit eis Iesus:
Amen, amen dico vobis, quoniam omnis qui facit peccatum, servus est peccati. Servus autem non
manet in domo in aeternum; filius autem manet in aeternum. Si ergo Filius vos liberaverit, tunc
vere liberi eritis 200.
AUG. Attende quod dictum est: Omnis qui facit peccatum. Non enim ait: Qui fecit; sed: qui facit. Et
non vis eum ab hoc malo liberare homines; non vis eum hoc loco talem promittere libertatem, qua
peccatum non faciamus; sed ideo tantummodo liberare, quia fecimus.

Quaerant accipere libertatem ut non faciant peccatum.
88. IUL. Aperuit, de qua hic servitute loqueretur. Omnis, inquit, qui facit peccatum, servus est
peccati 201. Hoc autem ipsum quam vehemens est contra errorem vestrum, quia dicit, servum non
esse peccati, nisi eum qui fecerit ipse peccatum; nec posse cuiquam adhaerere peccatum, quod
non is de quo agitur, per se, aut actione, aut vel sola commiserit voluntate? Quam etiam ostendit
universitatem humani generis non posse iam a diabolo possideri, cum distinctionem facit inter
servum et filium, id est, iustum et iniustum? Hic enim, ut se Christus, ita etiam unumquemque
sanctorum a servorum conditione separabat: sicut fuerunt et ante Vetus, et in Vetere Testamento,
quos in domo Patris sui manere, et in mensa eius denuntiat iucundari 202. Totum hoc autem
exhortationis genus inepte prolatum esset, si non liberi arbitrii homines conveniret .
AUG. Convenit plane ideo facientes peccatum, quia servi sunt peccati, ut accepta libertate quam
promittit, desinant facere peccatum. Regnabat namque peccatum in eorum mortali corpore, ita ut
oboedirent concupiscentiis eius, et exhiberent membra arma iniquitatis peccato 203. Contra hoc
ergo malum, quo peccatum faciebant, libertate indigebant, quam promittebat: Omnis enim, inquit,
non qui fecit, sed qui facit peccatum, servus est peccati. Quid verba lucida caliginosis
disputationibus obscurare conaris? Erumpunt omnino, et te licet obsistente fulgore suo vincunt
tenebras tuas. Omnis, ait, qui facit peccatum, servus est peccati. Audis: qui facit; et tu non
exponere sed supponere vis: Qui fecit. Audiant ergo, quibus ipse aperit sensum, ut intellegant
Scripturas; audiant: Omnis qui facit peccatum, servus est peccati. Et quaerant accipere libertatem,
ut non faciant peccatum, clamantes ad eum, cui dicitur: Itinera mea dirige secundum verbum
tuum, et ne dominetur mihi omnis iniquitas 204. Cur autem illudis sensibus tardis, et ita insinuas
verba Domini, quasi dixerit servum non esse peccati, nisi eum qui fecerit ipse peccatum? Fraude
agis, non hoc dixit; non enim ait: Nemo est servus peccati, nisi qui facit peccatum; sed ait: Omnis

32

