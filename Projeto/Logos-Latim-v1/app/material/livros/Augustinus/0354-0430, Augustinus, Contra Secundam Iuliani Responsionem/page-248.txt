aeque tota consistat? Proposui quippe fideliter, ut tua quoque manifestavit assensio, quod a te solet
referri, et interrogans per quid sub diabolo essent parvuli, quos fecisset Deus, respondi vice tua:
Per peccatum, non per naturam. Certe, vides me hinc nullam fecisse fraudem. Dixi quod in ore
Traduciani est, licet hoc non sit in dogmate. Ad quod retuli: Sed ut non potest esse sine sexibus
fetus, ita nec sine voluntate delictum. Tu hoc impudenti fraude fecisti dividuum; nam
commemorans quod nos dixeramus, quia ut non esset absque sexibus fetus, ita nec sine voluntate
delictum; illud quod sequebatur de parvulorum voluntate tacuisti, et respondes: Ita vero, ita est; sic
enim " per unum hominem peccatum intravit in mundum " 134, per unius illius voluntatem malam
omnes in eo peccaverunt. Hoccine est respondere? Hoccine disputare est? Hoccine postremo vel
sobrietatis habere respectum? Ridetur certe ab eruditis calliditas sophismatum, ubi per
communionem nominum simplicitati respondentis illuditur; sed illa ipsa sophismata licet non sint
veritate solida, urbana tamen superficie colorantur; hoc autem quod monstrum disputationis est,
quod nec veritate solidum est, nec sophismate levigatum. Dixi certe non posse esse sine libera
voluntate peccatum; quo concesso, vestrum dogma consumitur, qui putatis esse in natura
hominum sine ulla voluntate reorum delictum.
AUG. Ego id solum de opere illo tuo legeram, quod chartula quae mihi missa est, continebat. Nam
posteaquam libros tuos, de quibus illud nescio quis excerpsit, inveni, ad cuncta respondi. Dicimus
autem et nos non posse esse sine libera voluntate peccatum; nec ideo tamen, ut dicis, nostrum
dogma consumitur, cum asserimus esse originale peccatum; quia et ad hoc peccati genus ex libera
voluntate perventum est, non eius propria qui nascitur, sed eius in quo omnes originaliter fuerunt,
quando communem naturam mala voluntate vitiavit. Non habent ergo parvuli tempore conceptus
vel ortus sui peccandi voluntatem; sed ille tempore praevaricationis suae magnum illud peccatum
libera voluntate commisit, a qua originalis peccati contagium sic humana natura contraxit, ut
verissime diceret sanctus: In iniquitatibus conceptus sum 135; et alius itidem sanctus: Quis enim
mundus est a sorde? Nec infans cuius est unius diei vita super terram 136. Haec eloquia veritatis
subsannant vanitatem loquacitatis tuae.

Sine voluntate et nisi in voluntate.
91. IUL. Qua ergo tu impudentia et approbas sententiam meam, et tuum dogma non deseris; cum
sententiae utriusque partis ita nullo possint foedere copulari, ut enuntiatorum opposita pariter non
participant veritati? Quomodo ergo ego si consentirem naturale esse peccatum, necesse erat ut
deciderem de iure sententiae, quae praescribit, nisi in voluntate libera peccatum esse non posse;
ita tu e regione consentiens me bene dixisse, qui pronuntiavi nullum esse sine voluntate peccatum,
reicere statim debuisti illam opinionem, qua peccatum naturale credebas.
AUG. Aliud est sine voluntate libera peccatum esse non posse, quod et nos dicimus, quia nec
originale esse potuisset sine primi hominis libera voluntate; et aliud est, quomodo ipse dixisti: nisi
in voluntate libera peccatum esse non posse, quod non concedimus. Originale namque peccatum
non est in voluntate nascentis, sed neque in ipsa est voluntate primi hominis, quamvis sine ipsa
esse non posset. Aliud est ergo: Non potest esse sine voluntate peccatum, et aliud est: Non potest
esse nisi in voluntate peccatum. Neque enim, si recte dicimus: Sine conceptu partus non potest
esse; ideo etiam recte dicitur: Nisi in conceptu partus non potest esse. Sed hoc ita est diversum, ut
neque in conceptu partus, neque in partu possit esse conceptus. Peccatum vero in voluntate potest
esse, sicut fuit primi hominis; potest etiam non in voluntate, sicut originale cuiuscumque nascentis
quod omnino est in voluntate nullius; sed non sine voluntate primi illius. Ille quoque sanctus qui
dixit Deo: Signasti peccata mea in sacculo, et adnotasti si quid invitus admisi 137; non utique habuit
in voluntate peccatum, quod commisit invitus. Quid ille qui dicit: Non quod volo, facio bonum,
moxque subiungit, sed quod nolo malum, hoc ago 138? Numquid in voluntate dicendus est habere
peccatum, secundum vos ipsos, qui eum vultis intellegi vi consuetudinis cogi peccare nolentem?
Desine igitur de vicinitate subrepere, et sensim limitem transgredi, ut quoniam dicimus sine
voluntate libera, tu nos dicere affirmes, nisi in voluntate libera, esse non posse peccatum; tamquam
si diceremus, sine igne carbones esse non posse; et tu nos affirmares dicere, nisi in igne carbones
esse non posse. Haec si nesciebas, confitere te non fuisse intellegentem disputatorem; si autem
sciebas, non intellegentem sperasse habiturum te esse lectorem.

Naturale et voluntarium.
92. IUL. Quidquid enim naturale est, voluntarium non esse manifestum est.
AUG. Si quidquid est naturale, voluntarium non esse manifestum est; non est ergo naturale, quod
salvi, quod beati esse volumus. Quod dicere quis audeat, nisi tu? Aut admonitus, fortasse nec tu.

248

