regnabat, naturaliter servientes, ille ad aemulationem suam etiam sub poenae interminatione
compelleret, iustitiamque suam eius carnis hominibus imputaret, cuius malo sic fuerat perterritus,
ut ipse qui sub specie eius formam voluerat honestatis exprimere, tamen naturae eius veritatem
caveret. Quanto ei rectius diceret aegritudo peccantium et securitas coactorum: Cum valemus,
omnes recta consilia praebemus aegrotis; tu si sic esses, aliter longe longeque sentires? Quo igitur
vestra profecit impietas? Necessario videlicet consequi, ut si creditur naturaliter carni nostrae
inesse peccatum, Christus quoque aut susceperit carnem istam, et hoc malo teneatur obnoxius; aut
non susceperit, et non quidem nativitatis, quae in eo mendax videtur, sed tamen voluntariae
fraudis iniquitate insolubili vinciatur. Quod quia totum tantis blasphemiarum sordibus squalet, ut vix
sine horrore possit, vel cum dilaniatur, exponi; adsit dignitas Mediatoris exemplo suo et operi, ac
nostrae fidei, quae veritatem tam ipsius, quam Apostoli eius sermonibus vindicans, numquam
desinit praedicare, Christum verum hominem, eiusdem naturae cuius et nos carnem de Mariae
suscepisse visceribus, verum per omnia hominem, nullum habuisse peccatum; ad quod
indicandum, sufficit apostolo Petro dicere, nullum eum fecisse peccatum; docens quia qui non
fecerat, habere non poterat. Nullus est dolus inventus in ore eius; sanctum consortibus naturae
suae, quam in cunctis ipse fecerat, praebuit exemplum. Et ideo constat innatum non esse
peccatum, quando illud Christus non habuit, qui salvo quoque honore deitatis suae, ob hoc factus
est carnalis, ut nobis esset imitabilis.
AUG. Quid enim, homo multum loquens et parum sapiens, si dicerent homines Christo: Quare nobis
iubetur, ut imitemur te? Numquid nos de Spiritu Sancto et Maria Virgine nati sumus? Postremo,
numquid tanta nobis esse virtus potest quanta tibi est, qui ita homo es, ut etiam Deus sis, et hoc
Patri coaeternus et omnipotenti aequalis omnipotens? Ideone non debuit sic nasci, vel sic in
unitatem personae a Verbo Dei suscipi, ut hominibus eum nolentibus imitari, talis excusatio non
daretur? Sicut autem nobis ipse Patrem proposuit imitandum, qui certe homo numquam fuit,
eumque sine dispendio vel infirmatione divinitatis eius imitantur, quicumque per eius gratiam et
volunt et possunt, ut diligant inimicos suos, benefaciant eis qui oderunt eos; nec dicunt ei: Tu
propterea hoc potes, quia Deus es, et quia inimici tui nihil tibi possunt nocere, nos autem homines
sumus infirmi, et eos iubemur diligere, qui nobis tot et tanta mala ingerunt suis persecutionibus; ita
Christo non dicunt imitatores eius: Non possumus ea facere, quae ut faciamus tuo nos exhortaris
exemplo, quia longe potentior est excellentia tua, quam infirmitas nostra. Non itaque ideo debuit
natus de Spiritu Sancto et Virgine Maria habere concupiscentiam, qua cuperet mala, etsi ei
resistendo non faceret, ne dicerent ei homines: Habeto prius cupiditates malas, et eas vince, si
potes, ut te imitari nostras vincendo possimus. Deinde quid dicis, Iuliane, de illo qui dicit: Non quod
volo, ago; sed quod odi, illud facio 124; quem vos asseritis, non concupiscentia cum qua natus est,
sed mala consuetudine usque ad istam necessitatem premi? Numquid huiusmodi hominibus
Christus non praebuit, ut se imitarentur exemplum? Numquid eos contempsit, eosque esse voluit a
suis sectandis virtutibus alienos? Si ergo dicerent ei: Nescis quid patimur mole consuetudinis qua
premimur; tu non premeris, propterea loqueris; facile omnes, cum valemus, recta consilia aegris
damus. Placeretne tibi, ut etiam Christus tali consuetudine premeretur, eamque superaret, ut esset,
remota eorum excusatione, talibus imitandus? An tua vaniloquia iam ridebis, et a nobis tacebis?

Si posuisses verba hieronymi.
88. IUL. Verum his ut res postulabat impletis, iuvat te vel mediocriter convenire, qua fiducia tu,
cum Hieronymi scripta collaudes, dicas in Christo non fuisse peccatum, cum ille in Dialogo illo,
quem sub nomine Attici et Critoboli, mira et ut talem fidem decebat venustate composuit, etiam
quinti Evangelii 125, quod a se translatum dicit, testimonio nitatur ostendere, Christum non solum
naturale, verum etiam voluntarium habuisse peccatum, propter quod se cognoverit Ioannis
baptismate diluendum. De alio etiam testimonio Ioannis evangelistae, flagitium ei assuit falsitatis
126
. De quo opere tu in illa epistola, quam Alexandriam destinasti, ita gloriaris, ut dicas Pelagium,
Scripturarum ab eo oppressum molibus, arbitrium liberum vindicare non posse. Verum illi operi a
catholico viro, qui pulsatus fuerat, obviatum est. Nunc vero ad hoc commemorationem eius
tantummodo feci, ut te recognosceres non solum Scripturis sanctis, sed nec ipsis tui dogmatis
adiutoribus consonare.
AUG. Si posuisses verba Hieronymi, fortassis ostenderem quomodo accipienda essent sine
blasphemia, quam tu illi importare conaris; quod si non possem, non tamen eius fidem, quam cum
aliis praeclarissimis Ecclesiae catholicae doctoribus tenuit, ideo repudiandam putarem, quia dixisse
aliquid inveniretur, si tamen inveniretur, in quo illis non consonaret. Illud autem mihi ex huius
hominis persona contra te satis est, quod cum id sentiat de peccato originali, quod sic aversaris, ut
idem appelles Manichaeum, ipsum tamen hoc appellare non audes. Ubi te apparet imprudentia falli,
sed contra prudentiam tuam mihi calumniari. Ego sane non Hieronymi, sed Ambrosii; nec meis
commemoratam, sed verbis eius expressam sententiam tibi opposui 127, qua Christum dicit non

246

