planum sit, quis ei nostrum consentiat, quis repugnet. Libertas arbitrii, qua a Deo emancipatus
homo est, in admittendi peccati et abstinendi a peccato possibilitate consistit .
AUG. Emancipatum hominem dicis a Deo: nec attendis hoc cum emancipato agi, ut in familia patris
non sit.

Non aliud est arbitrium laudabiliter liberum nisi Dei gratia liberatum.
79. IUL. Factum est enim animal rationale, mortale, capax virtutis et vitii, quod posset ex concessa
sibi possibilitate vel servare Dei mandata, vel transgredi, vel magisterio naturali conservare ius
humanae societatis, liberumque haberet alterutram velle partem, in quo peccati et iustitiae summa
est. Nam cum aliquid secundum virtutem indigentibus, aut de misericordiae fontibus, aut de
iustitiae immulget uberibus; hoc operatur foris iam ipsa iustitia, quam intus voluntas sancta
concepit et peperit.
AUG. Utrum de suo iustitiam conceperit, hoc vobiscum agitur, qui ignorantes Dei iustitiam, vestram
vultis constituere 185; cum voluntas sancta utique iustitiam sancta cogitatione concipiat, de qua
scriptum est: Cogitatio sancta servabit te 186; dicit autem Apostolus: Non quia idonei sumus
cogitare aliquid quasi ex nobismetipsis, sed sufficientia nostra ex Deo est 187. Hoc si intellegatis,
non aliud intellegetis esse arbitrium laudabiliter liberum, nisi quod fuerit Dei gratia liberatum.

Operatio mala proficiscitur a nequitia quam intus genuit mala voluntas.
80. IUL. Sic et cum e diverso statuens prave agere in aliorum iniuriam, vel iniquus quis fuerit, vel
crudelis; operatio qua nocet aliis, a nequitia foras proficiscitur, quam intus mala voluntas seminavit
et genuit; cum vero deest facultas, per quam in proximos vis secretae voluntatis erumpat, in ipsa
tamen sola voluntate, quae aliquid vel boni, vel mali, non impetu brevi, sed cogitatione appetituque
patraverit, vel benignitatis est ratio impleta, vel malignitatis.
AUG. Sicut intellegitis voluntatem etiam sola cogitatione rationem vel benignitatis vel malignitatis
implere, si eo modo intellegas, quod de bona et sancta cogitatione loquens Apostolus ait, non esse
nos idoneos cogitare aliquid quasi ex nobismetipsis, sed sufficientiam nostram ex Deo esse; poteris
corrigi, et humilis suscipere gratiam, cui te superbia fecit inimicum, dum vis in eis esse, qui
confidunt in virtute sua 188; non in eis qui dicunt: Diligam te, Domine, virtus mea 189.

Posse malum facere testimonium libertatis est.
81. IUL. Et boni igitur possibilitas, et mali, bona est; quoniam posse bonum facere, aula virtutis est;
posse malum facere, testimonium libertatis est.
AUG. Non est ergo liber Deus, de quo dictum est: Negare se ipsum non potest 190; et de quo etiam
ipse dixisti: Deus esse nisi iustus non potest; et alio loco: Non potest autem Deus, inquis, nisi iustus
et pius esse 191.

Nunc homo servus est peccati.
82. IUL. Per hoc igitur suppetit homini habere proprium bonum, per quod ei subest posse facere
malum. Tota ergo divini plenitudo iudicii tam iunctum habet negotium cum hac libertate hominum,
ut harum qui unam agnoverit, ambas noverit. Unde fit ut harum unam qui violaverit, ambas violet.
Sic igitur et libertas humani custodiatur arbitrii, quemadmodum divina aequitas custoditur. Hic
intellectus liberi arbitrii est, qui et fatorum opinionem, et Chaldaeorum supputationem, et
Manichaeorum phantasias, veritati ecclesia icae subiugavit. Hic intellectus est, qui cum illis, quos
enumeravimus, vos etiam a Christo monstrat alienos. Libertas igitur arbitrii, possibilitas est vel
admittendi, vel vitandi peccati, expers cogentis necessitatis, quae in suo utpote iure habet, utrum
surgentium partem sequatur, id est, vel ardua asperaque virtutum, vel demersa et palustria
voluptatum.

30

