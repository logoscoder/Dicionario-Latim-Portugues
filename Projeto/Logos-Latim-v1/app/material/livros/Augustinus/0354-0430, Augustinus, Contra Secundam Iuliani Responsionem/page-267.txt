quem sui peccati merito maledixit pater eius Noe; profecto Deus quando in istam nationem
vindictam iustissimam protulit, iuberet eius parvulis parci, quos dicere non potes suorum maiorum
imitatione meruisse supplicium. Cum ergo eis non solum non iussit praeberi misericordiam, sed ut
parem vindictam cum parentibus sumerent, ipse insuper iussit, qui utique aliquid iniustum iubere
non potuit; satis evidenter lucet, quod non propter exaggerationem, neque propter imitationem,
sed propter generationem dicta est eorum malitia naturalis, et ipse semen maledictum ab initio.
Nam contra errorem vestrum, in hoc ipso semine, de quo agitur, prophetica vigilavit auctoritas, ut
Noe iustus peccantem Cham filium in eius malediceret filio, id est, Chanaan; ut hinc intellegeremus
vinctos esse filios meritis patrum, nisi hoc vinculum generatione tractum, regeneratione solvatur.
De isto ergo Chanaan ducunt originem Chananaei, qui dicti sunt semen maledictum ab initio;
quorum etiam parvuli, quia et ipsi hoc erant, non imitatione, sed stirpe interfici cum parentibus
divinitus iussi sunt. His Chananaeis fuisse similes impudicos seniores, Daniel propheta intellegi
voluit, quando eis dixit: Semen Chanaan, et non Iuda 204, tamquam diceret: Similes filiis Chanaan, et
non filiis Iuda; sicut dictum est: Generatio viperarum 205, propter quamdam similitudinem malitiae
viperinae. Ubi autem Dominus ait: Vos a patre diabolo estis; revera imitationem voluit, non semen
intellegi; sed nec ipse dixit: Vos semen diaboli estis. Et ubi scriptum est: Pater tuus Amorrhaeus, et
mater tua Cetthaea, apparet ideo dictum, quod eos fuerant imitati quibus hoc dicebatur; denique
nec ibi dictum est: Semen Amorrhaeorum, vel Cetthaeorum. Non ergo ut dixisti: Propter meritum
voluntatis nimium criminibus adhaerentis, convicium patiuntur et semina. Absit enim ut sancta
Scriptura seminibus, sicut tu hominibus, convicietur immeritis. Ubi autem sanctus Iob affectum
misericordiae de utero matris secum, sicut commemoras, egressum confirmat; et eum putas, ut
eumdem affectum multum commendaret, hoc dixisse, non quod ita esset; cur non, quaeso te,
annuimus esse quosdam natura misericordes, si natura quosdam non negamus excordes? Sunt
enim nonnulla congenita, quae in aetate qua usus incipit esse rationis, sicut ipsa ratio, incipiunt
apparere. Proinde hominibus natura filiis irae propterea dantur praecepta vivendi, quia datur et
gratia, ut qui iubet iuvet; ac sic mala non solum quae voluntate sunt addita, verum etiam quae sunt
congenerata, vincantur. Quod enim hominibus impossibile est, Deo facile est 206. Quibus autem non
datur Dei gratia, propter quam dictum est: Quis enim te discernit? Quid autem habes quod non
accepisti? 207 praevaricatores fiunt, accedente lege, non iusti. Sed hi quoque ad utilitatem vivunt
filiorum misericordiae, ut eos videntes, et quid sibi non merito, sed gratis donetur intellegentes, non
extollantur, sed qui gloriatur, in Domino glorietur 208.

Sequitur Sapientia.
130. IUL. Sequitur vero Sapientia: Quis tibi imputabit si perierint nationes, quas tu fecisti, cum non
sit alius Deus, quam tu, cui cura est de omnibus? Sed cum sis iustus, iuste omnia disponis; ipsum
quoque qui non debet puniri, condemnare, exterum aestimas a tua virtute; virtus enim tua iustitiae
initium est 209. Astipulatur certe communi prudentum rationi, quia maximum in Deo signum iustitia
sit, quam Manichaeus, et Traducianus omni conatu fabularum suarum pernegat.
AUG. In conviciando cui te dicam similem, nisi tibi? Si autem saperetis Deum esse iustum,
numquam congenita vitia, vel corporis humani, vel animi, quae negare non potestis, tribueretis
opificio eius, sed iudicio; et hinc originale peccatum, sive peccata, intellegeretis, non negaretis.

Post paululum adhuc sequitur Sapientia.
131. IUL. Denique post paululum sequitur: Illos enim castigando, bonae spei fecisti filios tuos,
quoniam iudicans, das in peccatis locum paenitentiae. Si enim inimicos servorum tuorum et morti
debitos cum tanto cruciatu admonitionis liberasti, dans tempus et locum per quem possit mutari
malitia; cum quanta diligentia iudicas filios tuos, quorum parentibus et iuramenta et pacta dedisti
bonarum promissionum? Cum ergo nobis disciplinam das, inimicos nostros multipliciter flagellas, ut
bonitatem tuam cogitemus iudicantis 210.
AUG. Quare Deus, cum sit praescius omnium futurorum, tempus et locum per quem possit mutari
malitia, dederit etiam eis, de quibus dictum erat, quod eorum cogitatio non poterat mutari in
perpetuum, satis ostendit, ubi ait: Bonae spei fecisti filios tuos, quoniam iudicans das in peccatis
locum paenitentiae. Ad hoc ergo datur tempus et locus paenitentiae etiam filiis irae deditis morti et
paenitentiam non acturis, quia sunt inter illos, vel exorturi sunt de illis filii misericordiae, quibus hoc
prosit, quod illis non profuit. Itaque etiam super filios perditionis non est inanis Dei nec infructuosa
patientia; necesse est enim prosit eis quos ex massa perditionis non humana merita, sed gratia
divina discernit; cum vel gratias agunt, quod ab eis Dei misericordia discernuntur, vel ex perituris
non perituri, Dei dispositione nascuntur.

267

