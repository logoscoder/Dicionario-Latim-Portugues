disertus defensor ipse libidinis, qui velut patronus egregius pro suscepta tua tantum audes, ut
concupiscentiam carnis, qua concupiscit adversus spiritum, etiam in paradiso non dubites fuisse
ante peccatum; non vides ad hoc te compelli, ut dicas nec tunc fuisse in illis primis hominibus
efficacem liberam voluntatem? Si enim et tunc caro concupiscebat adversus spiritum, non ea quae
volebant utique faciebant. Sed quoniam per liberum arbitrium, quod tunc integerrimas vires habuit,
ea faciebant procul dubio quae volebant, id est, divinae legi non solum nulla impossibilitate, verum
etiam nulla difficultate serviebant, tua ibi suscepta non fuit, qua caro concupiscit adversus spiritum;
per quam fit ut homines iam etiam per fidem conversi ad Deum, iam baptizati, sanctificati, in
libertatem vocati, non faciant in exstinguenda vitiosa delectatione quae volunt. Verissimumque
illud est, quod per antistitem Ambrosium fides catholica dixit, hoc vitium quo caro concupiscit
adversus spiritum, per praevaricationem primi hominis in nostram vertisse naturam 22. Quo telo
inevitabili et insuperabili veritatis, et Manichaeus obtruncatur, et tu. Ambo quippe in hac re, videto
quis vestrum peius, tamen prorsus erratis; tu propterea quia contendis quod ista pestilentia malum
non sit; ille autem, quia malum quidem agnoscit, sed unde sit nescit, et fide catholica destitutus
fabulam mendaciorum et turpitudinum plenam, de duarum naturarum boni scilicet et mali
permixtione componit. Nunc ergo nostra iustitia est, ut iustificati per fidem pacem habeamus ad
Deum 23; contra vero carnis concupiscentiam nos oppugnantem, per ipsius Dei auxilium repugnante
spiritu dimicemus. Non est ergo huius vitae iustitia, vitium non habere; sed vitia non eis
consentiendo minuere, eisque resistendo, temperanter et iuste et pie vivere. Nullum autem cui
resistamus habere vitium, posterioris est vitae, quae bene gestae praesentis est praemium;
sanatione nostrae, non (sicut Manichaeus, cuius es adiutor, insanit) alienae separatione naturae.
Ecce dogma nostrum non est de Manichaei coeno, sicut criminaris, expressum; quo dogmate
Manichaeum, si non omnem sensum amisisti, tecum cernis oppressum.

Manichaeo suffragaris.
9. IUL. Nobis igitur in praesenti convincenda primo est sensus vestri hebetudo; tum ostendendum
quod saepe iam fecimus, ne uno quidem pede a Manichaeorum vos gurgustiis meritoriisque
discedere. Initio igitur, amentissimum est arbitrii negotium seminibus immixtum putare, et officia
voluntatum inolevisse conceptibus; ut ea, quae est clarissima atque vastissima, naturarum et
studiorum distinctione sublata, voluntas primorum posteris se ingenuisse dicatur. Cui errori
obluctatur quidquid in rebus est. Numquam siquidem filii disertorum venustatem artis paternae in
vagitibus attulerunt, aut soboles histrionum doctis motibus ad verba manus tetendit; nec
bellatorum filii tubam populo poposcerunt. Licet hac forma, exempla omnium persequi clariora
tonitribus concinentia. Respondebit universitas alios esse naturae limites, alios voluntatis;
conditionesque seminum studiorum appetitibus pervias esse non posse. Bardissimum itaque et
depositae stoliditatis apparuit credere conversum in naturam, quod voluntarium fuisse fateare.
Ceterum illud aliud longe longeque deformius, quod possibilitatem operandi initio ais operationis
assumptam, id est, ut liberum arbitrium (quod non est aliud quam possibilitas peccandi et non
peccandi, nulli partis alterutrae subdita violentiae, sed quae habeat facultatem in quod voluerit
latus suopte insistendi arbitratu), postquam coepit alterum velle, utrumque posse perdiderit.
AUG. Itane vero non cernis, Manichaeo te, ignoranter quidem, sed instanter tamen isto tuae
loquacitatis inflato atque spumoso strepitu suffragari? Si enim quaerente illo a nobis unde sit
malum, qua quaestione consueverunt corda inerudita turbare; nos responderemus, de libera
voluntate rationalis creaturae exortum; atque ille diceret: Unde ergo sunt ista tot mala, quae non
iam natis, et voluntatis arbitrio accedente aetate iam utentibus accidunt, sed cum quibus vel
omnes, vel plerique nascuntur? Omnibus quippe congenita est carnis concupiscentia, qua caro
concupiscit adversus spiritum, etiam recta fide atque doctrina pietatis imbutum; omnibus congenita
est quaedam etiam tarditas mentis, qua et hi qui appellantur ingeniosi, non tamen sine aliqua
laboris aerumna vel quascumque artes, vel eas etiam quas liberales nuncupant, discunt, vel ipsius
religionis uberiorem scientiam consequuntur. Quidam etiam corpore deformi et aliquando
monstruoso, multi obliviosi, multi ad intellegendum tardi et obtunsi, multi iracundi, multi libidinosi,
nonnulli etiam omnino excordes fatuique nascuntur. Quid aliud catholica responderet fides, nisi
haec omnia mala, ex quo peccavit homo, et de paradiso, id est, loco felicitatis eiectus est, ex natura
quae peccati contagione vitiata est, exoriri? Neque enim, si nemo peccasset, vel talia in paradiso,
vel alia ulla vitia nascerentur. Quo audito, ille tua nobis, si haberet, verba recitaret, ubi dicis: Esse
amentissimum, arbitrii negotium seminibus immixtum putare, et officia voluntatum inolevisse
conceptibus; et in hanc sententiam quidquid aliud addidisti, ex hoc eam probare conatus, quo nec
diserti disertorum, nec histriones histrionum, nec bellatores nascuntur filii bellatorum. Isto tuo
adiutorio Manichaeus ad hoc utitur, ut oppugnet quod dicimus, peccato primi hominis humanam
vitiatam fuisse naturam, etiam in posteris eius, qui ratione seminali in illo erant, quando in illa
grandi praevaricatione peccavit; quod cum oppugnaverit, introducat commixtionem duarum
naturarum suarum, atque ex commixtione naturae malae illa mala, cum quibus homines nascuntur,
asseveret existere. Tu autem ut mihi resistas, rem absurdissimam et detestabilissimam cogeris

325

