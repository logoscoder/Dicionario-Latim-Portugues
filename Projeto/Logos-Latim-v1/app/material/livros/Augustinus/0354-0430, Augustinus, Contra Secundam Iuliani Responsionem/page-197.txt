AUG. Non polluuntur hoc malo sancti, quos constat esse vel fuisse fortissimos huius mali
debellatores; sed ne isto malo inexpiabiliter polluantur, timeant potius eius impudentissimi
laudatores.

Eius dimicas verbis.
180. IUL. Quid Manichaeus dicit? Per concupiscentiam corporum auctor diabolus est; per hanc
diabolus corpora, non animas aucupatur; tolle - inquit - malignae stirpis radicem et spiritalis fies; de
hac Apostolus clamat ad Romanos: " Non bonum quod volo, sed malum operor quod exhorreo " 225.
Nos etiam stultos vocat, qui dicamus figmentum hoc corporis ad Deum pertinere, quod per
con cupiscentiam generatum esse fateamur. Vides ergo, quanta tibi sit et Manichaeo in nostri
impugnatione concordia; eius dimicas verbis, eius niteris argumentis et nos mentiri dicis, qui te
discipulum illius non solum fuisse, ut ipse scribis, sed etiam esse dicamus. Et in hoc tamen ille
prudentior, qui, cum hanc concupiscentiam carnis a diabolo credidisset immissam, collegit
confitendum esse ad Dei operam non pertinere, quidquid de diabolica concupiscentia appareret
prolatum.
AUG. Contra hoc totum valet superior nostra responsio et cum hac aliae superiores, quas legat qui
volet.

Tu hebetior.
181. IUL. Tu autem hebetior, qui fructum concupiscentiae diabolicae hominem dicens, Dei tamen
eum ascribis operibus, non quasi de malo bonum factum, sed malum et de mala radice prolatum,
habere tamen auctorem bonum, quem fructum radicis suae diabolus sibi vindicet.
AUG. Bonum aliquod est homo, etiam quisquis maioris aetatis est malus homo. Non enim, quod
malus homo est, aufert ei, quod bonum aliquod est, quia homo est, cuius naturae id est boni huius
auctor est Deus, quaecumque mala vel originis attrahat vel voluntatis adiciat; non enim substantiae
naturaeque sunt vitia, ab eo salvatore sananda, quo creatore condita est isdem vitiis vitiata natura.
Hoc est, quod et Manichaeos evertit et vos, qui non mecum, sed cum Ambrosio certatis, quem
Manichaeis in hoc certamine opposui, in quo et ipsos vincit et vos.

Blasphemas ut Manichaeus.
182. IUL. Tuis enim sermonibus omnes de concupiscentia natos diabolus quasi suae arboris fructus
iure decerpit 226; aeque igitur blasphemas ut Manichaeus, qui concupiscentiam carnis a Deo
conditam vindicemus.
AUG. Si ad causam venire voluisses, cur baptizandi et exsufflentur et exorcismo mundentur
infantes, ibi apertissime non solum eruditis, verum etiam idiotis Christianis catholicis novus
haereticus appareres. Sed quia id ex libro meo tibi quidem proposuisti quasi refellendum, sed
pertractare ita timuisti, ut fallaci loquacitate vitares et multa dicendo, quid tacueris, operires,
Apostolum tibi replico, velis nolis, et inculco dicentem de Deo Patre: Qui eruit nos de potestate
tenebrarum et transtulit in regnum filii caritatis suae 227. Hinc parvulos, si potestis, excipite et
audete dicere eos in regnum quidem Christi regeneratione transferri, sed de tenebrarum potestate
non erui. Verumtamen parate vos in facies vestras easdem exsufflationes dignissime excipere,
quae in Ecclesia Christi et maioribus adhibentur et parvulis; talibus quippe exsufflationibus
exsufflandi estis, qualibus apertissime verum esse ostenditur, quod negatis.

Libidinis superbia.
183. IUL. Iam vero illud tuum, quod priore opere ventilavi, ubi dicis: Aliquando non facit libido
animo volente, cum aliquando faciat et nolente 228, atque hanc eius superbiam, qua nolente animo
commovetur, accusas, Manichaei non solum sensibus, sed etiam eloquiis explicatum est. Nam cum
nos arguisset, quia diceremus a Deo fieri homines, quos seminari fateremur per coeuntium
voluptatem: Stulti - inquit - dicunt a Deo esse conditum, quod certi sunt a concupiscentia gigni,
cum animo nolente coeunt.

197

