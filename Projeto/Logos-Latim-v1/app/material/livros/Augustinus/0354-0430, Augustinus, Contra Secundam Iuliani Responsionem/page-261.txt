insignis iniuria; quod tamen si fieri prohiberet Ambrosius, vobiscum de Ecclesia catholica pelleretur.
Absit enim ut haec correctio potius, quam deceptio nominetur. Absit ergo ut ille vir vobiscum contra
matrem Catholicam consisteret; sed vobis invictus pro illa resisteret. Quid est igitur, quo me ab illo
in hac causa separandum putas? Per commixtionem corporum maris et feminae, delicti expertem
nasci dico neminem, sicut ille; nec tamen corpora diabolo conditori tribuo, quia nec ille;
quemadmodum naturae vitium ambo culpamus, ita naturae auctorem ambo veneramur. Si
quoniam concupiscentiam carnis, qua caro concupiscit adversus spiritum, per praevaricationem
primi hominis in naturam vertisse dico, ideo arguo membra, non vitia: hoc fecit et ille; si vero
aliunde est origo vitiorum, aliunde membrorum; nec ego, nec ille. Voluntatem propriam inesse
nascentibus, nec Ambrosius dicit, nec ego; per primi hominis tamen praevaricatricem voluntatem
factum esse concupiscentiae vitium, unde per commixtionem sexuum nascentes trahunt originale
peccatum, et Ambrosius dicit, et ego. Ambo igitur natos homines, antequam renascantur, non
propter eorum substantiam, cuius creator est Deus, sed propter peccatum quod per unum intravit,
et per omnes homines pertransiit, cuius peccati auctor est diabolus, potestati adversariae
deputamus. Quid est quod te impudentissima fronte mentiris, Ambrosii et aliorum similium dicta
defendere atque deluere? Quis ita caecus est, ut non videat quod ea tu reprehendas, ego
defendam; tu polluas, ego deluam? Ambrosii dicta sunt de Christo loquentis: Ideo, inquit, et quasi
homo per universa tentatus est, et in similitudine hominum cuncta sustinuit; sed quasi de Spiritu
natus, abstinuit a peccato; omnis enim homo mendax, et nemo sine peccato nisi unus Deus.
Servatum est igitur, inquit, ut ex viro et muliere, id est, per illam corporum commixtionem, nemo
videatur expers esse delicti; qui autem expers delicti, expers etiam huiusmodi conceptionis 171. Ista
dicta dicis esse falsissima, eisque Manichaeum dogma nefarium contineri; ac per hoc Ambrosii dicta
tu reprehendis et polluis. Ego vero illa et verissima praedico, et Manichaeo non solum non amica,
verum et inimica, sicut iam feci, esse demonstro; ego igitur ea potius defendo, et a tuis nefandis
criminationibus deluo. Utrum ergo ille noster an vester sit, et vos videtis; sed quia homines a quibus
diligitur, formidatis; profecto eum, quem atrociter accusare convincimini, fallacia excusare
conamini.

Insanus fuit Iovinianus.
121. IUL. Quod dicis ei convicium a Ioviniano factum 172, in quo mentiri te tamen arbitror; sed
annuamus vel Ioviniani te criminatorem verum esse posse, Ambrosiumque ab illo Manichaeum
vocatum; at id constat insanum fuisse. Non enim sane poterat Manichaeus vocari, qui bonam
naturam, qui peccata voluntaria, qui a Deo institutas nuptias, qui a Deo fieri parvulos praedicabat.
Si ergo ille praelationem virginitatis nuptiarum accusationem putavit, nesciit omnino quid diceret.
Aliud est enim contrarium, aliud ordinatum. Boni quippe laudatio ad meliora gradus est; infamatio
autem naturae ad Manichaeum via est. Cum ergo non damnaret Ambrosius nuptias; nec
commixtionem coniugum, vel opus diaboli, vel necessitatem diceret esse peccati; improbe fecit
Iovinianus, ut eum conferret Manichaeo, putaretque nihil interesse inter nuptiarum accusatorem et
laudatorem. Nam si de legitima et a Deo instituta corporum coniunctione generatos, posteaquam
usum coeperunt habere rationis, sponte propria proborum imitatione mentitos dixit Ambrosius; non
tamen hanc coniunctionem, mendacii voluit necessitatem videri, sed universitatis indicium. Tale est
enim quod dixit: Nati ex parentibus mentiuntur, quale si dixisset: Omnis homo, dumtaxat sui rector
arbitrii, aliquando mentitus est; sciebat quippe neminem sine commixtione parentum, praeter
Christum, exstitisse. Igitur opere coniugali non iniquitatem, sed generalitatem vir prudens voluit
indicari. Christum vero pronuntiavit omne cavisse mendacium, quem miraculo parientis ostendit;
quod quidem vehementer contra Hieronymum, cuius tu assecla es, fremit; qui mendacium
signatissime Christo est conatus affigere. Non ergo iure vocatus est Manichaeus (si tamen vocatus),
qui contra errorem vestrum frequentavit laudationem creaturarum.
AUG. Laudationem creaturarum frequentamus et nos; quid est ergo quod dicis hoc facere
Ambrosium contra errorem nostrum; cum hoc faciat secundum fidem nostram? Quomodo autem illa
verba posuerit, quae a me tibi obiecta tu commemorare timuisti, ne tenebrae tuae clarissima luce
illorum redarguerentur, aliis etiam scriptorum suorum locis sic ostendit Ambrosius, ut non ei sicut
negligentiori, quomodo loqueris, et incautiori sententia ista semel subrepsisse videatur; sed de
peccato originali dogma eius, quoniam dogma catholicum est, satis liquida manifestatione declaret.
Cur ergo et qua ratione dixerit: Servatum est igitur, ut ex viro et muliere, id est, per illam corporum
commixtionem, nemo videatur expers esse delicti; qui autem expers delicti, expers etiam
huiusmodi conceptionis; quia non hic peccata hominum posteaquam usum coeperunt habere
rationis, ut tu alienaris, sed originale peccatum intellegi voluit; quid alibi dicat attende: Iordanis,
inquit, conversus retrorsum, significavit salutaris lavacri futura mysteria, per quae in primordia
naturae suae, qui baptizati fuerint, parvuli a malitia reformantur 173. Dic, Iuliane, a qua malitia, si
non trahunt originale peccatum. Audi adhuc alio loco: Non enim virilis coitus, inquit, vulvae
virginalis secreta reseravit, sed immaculatum semen inviolabili utero Spiritus Sanctus infudit. Solus
enim per omnia ex natis de femina sanctus Dominus Iesus, qui terrenae contagia corruptelae

261

