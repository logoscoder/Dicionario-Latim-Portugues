sive sit creator, sive sit creatus. Nec tamen quod vel angelo vel homine volente ei commissum est,
quoniam natura peccavit (et angelus enim et homo naturae sunt), ita hoc esse dicimus naturale
peccatum, ut necessitate factum esse dicamus, quod factum est libera voluntate. Qui enim
propterea peccavit, quia voluit, potuit et nolle peccare; et ita homo creatus est, ut et nolle posset et
velle, et quodlibet horum haberet in potestate el. Sed aliud est originale peccatum, quod etsi
trahunt sine propria voluntate nascentes, tamen per voluntatem primi hominis ipsa est origo
vitiata; sicut aliud etiam est in maiore homine propter quod dicit: Non enim quod volo, facio bonum;
sed quod nolo malum, hoc ago 78; nec tamen etiam ista necessitas insanabilis est ei, cui dicitur: De
necessitatibus meis erue me 79.

Libertas esse non potest, si patitur necessitatem.
41. IUL. Quaeritis ergo necessitatem rei, quae esse non potest si patitur necessitatem. Huic motui
animi libero, sine coactu originis inquieto, si causa ipso motu detur em antiquior, non gignitur
omnino, sed tollitur. Nomen enim ipsum voluntatis nullam vim habet alteram, quam non debere
materiae quod movetur. Cum ergo unde orta sit voluntas, ipsa voluntate quaeris antiquius; non
exordium eius, sed exitium requiris; omnino enim non intellegitur esse, si aut tenebris deputetur,
aut nihilo; nec potest dici iam voluntas, quae subsistere non potest, nisi in motu animi, cogente
nullo. Si ergo cogat aliquis, est quidem motus; sed non est voluntas, cuius vim illa definitionis pars
secunda complevit, id est, nullo cogente. Si ergo voluntas nihil est aliud, quam motus animi,
cogente nullo; male prorsus quaeritur origo rei, cuius conditio, si praevenitur, interit. Expende ergo
quid sit quod roges: Unde, inquis, ipsa voluntas mala quasi arbor mala in primo homine potuit
exoriri? 80, qui confiteris voluntatem de origine contigisse. Voluntas enim motus est animi, cogente
nullo. Naturalia cuncta cogunt esse quod sequitur: voluntas autem si praecedentibus causis
cogatur, voluntas esse mox desinit, et perdit conditionem, si accepit originem.
AUG. Si voluntas ideo non habet originem, quia non cogitur; nec ipse homo habet originem ut sit
homo, quia non coactus est esse. Quomodo enim cogi poterat, qui non erat? Et certe homo natura
est; tuque dixisti: Naturalia cuncta cogunt esse quod sequitur. Rogo te, attende quid dicas; noli
oculis clausis en linguam movere, quomodo qui in somnis loquitur. Nulla res, quae non est, cogi
potest. Vide etiam quam sit insanum, negare habere originem res quae ortae sunt; cum ipsa origo
ab oriundo sit dicta. Nam quod est et originem non habet, semper fuit; si autem non fuit, et est,
ortum est; si ortum est, habet originem. Et voluntas ergo peccati, quae non fuit, et est, utique orta
est; si enim est, et orta non est, semper fuit; sed non fuit semper: ergo orta est. Iam tu clama
contra apertissimam veritatem: hoc enim decet tuam vanam loquacitatem; et dic: Orta est quidem,
sed originem non habet; aut, quod est insanius: Et non fuit, et est, et tamen orta non est. Porro si
hoc non dicis, ne insulsissimus et omnino fatuus iudiceris, quaere unde orta sit hominis voluntas
mala, quam negare non potes ortam esse, quia negare non potes non fuisse et esse coepisse;
quaere, inquam, unde orta sit; et invenies ipsum hominem; ex illo quippe orta est voluntas mala,
quae in illo ante non fuit. Quaere etiam qualis erat homo, antequam voluntas mala oriretur ex illo;
et invenies bonum; ea quippe voluntate factus est malus, quae antequam oriretur ex illo, talis erat,
qualis a bono factus erat, id est, bonus. Hoc est igitur quod ait meus doctor tuusque destructor
Ambrosius: Ex bonis igitur mala orta sunt 81. Quod tu negando, et dicendo: Rerum ratio non sinit, ut
de bono malum, et de iusto iniustum aliquid proferatur; tantum adiuvas Manichaeos ad
introducendam naturam mali, de qua dicunt oriri mala, ut te patronum sui gratulentur erroris, nisi
cum eis et ipse vincaris. Tu es enim qui mirabili eloquentia, vel potius amentia sic defendis
parvulos, ut a Salvatore separes; sic oppugnas Manichaeos, ut contra Salvatorem subleves.

Voluntas mala aut ex tenebris aut ex nihilo orta est.
42. IUL. Cum ergo bene definita sit voluntas: Motus animi, cogente nullo, quid quaeris superius
causas, quas definitio voluntatis exclusit? Expendite igitur quid sit voluntas, et desinetis inquirere
unde sit voluntas. Voluntas est enim motus animi, cogente nullo; vos, si tentetis ire dimidio ungue
superius, statim constituta convellitis. Quid ergo dicit Manichaeus? Sed iste motus ideo exortus est,
quia de tenebrarum natura homo factus est. Quid tu? Quia, inquis, de nihilo factus est homo. Unus
ergo dicit: Ideo voluntas mala, quia de nihilo factus est homo; alter: Ideo voluntas mala in homine,
quia de tenebris factus est homo. Utrique ergo illud voluntatis suppletorium denegatis, id est,
cogente nullo. Si enim tanta fuit virtus in nihilo, quanta in aliquo; quae coegit hanc voluntatem
existere, exclusit ab ea conditionem suam, qua dictum fuerat, cogente nullo. Sed non minus mali
abegit infamiam; non est enim peccatum, quod de motu animi libero non venit; effectumque est ut
cum dispendio veritatis, totius mali periret invidia; et evanuit mali natura, cum crimen voluntatis
evanuit; crimen autem evanuit voluntatis, cum definitio voluntatis exsecta est. Et peccati igitur et
voluntatis claruit eiusmodi esse conditionem, ut si causis praecedentibus deputetur, et ius eo
perdat, et crimen. Ubi ergo erit mali natura, cum malum non esse constiterit?

301

