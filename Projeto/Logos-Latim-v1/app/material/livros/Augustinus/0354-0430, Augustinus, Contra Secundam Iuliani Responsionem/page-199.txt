bona et a Deo bono bene instituta, sed propria voluntate et primi hominis praevaricatione vitiata?
Quod vos negantes quid agitis, nisi ut haec omnia mala, quae de peccato naturae bonae in parvulos
venire non vultis, commixtioni malae naturae tribuantur, quam Manichaeorum furiosus error
inducit? Videtis igitur, etsi videre nolitis, insanos et perditos Manichaeos, ne vobis adiuvantibus
vincant, vobiscum esse vincendos, immo adiuvante Domino vobiscum esse iam victos.

Quid obiurgas nobiscum?
187. IUL. Persistit sane invehi in nos et adiungit: Hi autem, qui concupiscentiam istam contra
evangelicos et apostolicos libros, quos vacuo lectitant, bonum ausi sunt dicere, videas - inquit sanctos eorum nunc cum filiabus dormisse, nunc cum pluribus et concubinis et uxoribus miscuisse
negotium, nec hoc Apostoli vident: " Quae societas luci et tenebris, fideli et infideli, Christo et
Belial? " 236. Errant glomerati nubilo concupiscentiae, cuius veneno ita fruuntur, ut amentia capti,
cum hoc gerunt, a Deo id concessum putent, quasi ignorent Apostolum dixisse: " Quae geruntur ab
eis in tenebris, turpe est etiam dicere " 237. Vides nempe, quomodo negotium vexat pudoris atque id
contra nos valere plurimum putat, qui non malum dicere audeamus, quod velandum tamen pudore
fateamur. Nullum vestimentum igitur texuisti, quo deformitatem tui dogmatis operires, praeter
pannos, quibus in parentis tui et magistri haereditate crevisti. Persistit igitur erigi in nos faciensque
apostrophen: Age tu - inquit - defensor concupiscentiae, aperto sermone narra fructus et opera
eius. Ecce ego contra eam non timeo lucem, quam illa trepidat, quam illa odit. " Omnis enim, qui
male agit, odit lucem et non venit ad lucem, ne manifestentur opera eius " 238. Videsne
concupiscentiam mali esse originem, per quam miserae animae libidini serviunt, non sponte, quia
hoc est, quod nolente animo gerimus solum 239? Hinc est, quod et tu: Nam quid est - inquis - quod
labia, lingua, manus, inflexiones dorsi, cervicis et laterum ut ad opera congrua moveantur, positum
in potestate est, cum vero ventum fuerit, ut filii seminentur, membra in hoc opus creata non
serviunt, sed exspectatur, ut ea velut sui iuris libido commoveat et aliquando non faciat animo
volente, cum aliquando faciat et nolente? Enumerasti tu nempe omnia officia membrorum eaque
commendans servire voluntatis imperio libidinis negotium dicis, quod hoc solum animo nolente
faciamus. Quid Manichaeus? Videsne - inquit - concupiscentiam mali esse originem, per quam
miserae animae libidini serviunt, non sponte, quia hoc est, quod nolente animo gerimus solum? Sed
videamus, quid aliud adiungat: Denique omne peccatum extra corpus est, quia actuale est; qui
autem fornicatur, in corpus suum peccat 240; omne enim peccatum, antequam fiat, non est et post
factum memoria sola eius operis, non ipsa species manet. Malum autem concupiscentiae, quia
naturale est, antequam fiat, est, cum fit, augetur, post factum et videtur et permanet. Quid igitur
nobiscum iurgas, quia te Manichaeum vocemus, cum nec in illius scriptis aliud, quam quod tu dicis,
nec in tuis aliud, quam quod ille vult persuadere, teneatur? Iam vero illud, quod per plebeia, a vobis
tamen infusum, ora discurrit, in eadem Manichaei epistula continetur, id est: Si peccatum naturale
non est, quare baptizantur infantes, quos nihil per se mali egisse constat? Ideo autem dixi illud per
multorum volitare linguas, quia vulgarius argumentum etiam a tardis quibusque comprehensum
est. Ceterum tu in libris tuis in eo spem totam reponis; et hoc ergo ipsum hoc modo tuus praeceptor
exsequitur: Qui his verbis mihi interrogandi sunt: Si omne malum actuale est, antequam malum
quispiam agat, quare accipit purificationem aquae, cum nullum malum egerit per se? Aut si
necdum egit et purificandus est, licet eos naturaliter malae stirpis pullulationem ostendere, illos
ipsos, quos amentia non sinit intellegere, neque quae dicunt neque de quibus affirmant. Audis,
quomodo convitiatur nobis? Amentes vocat nec intellegentes, vel quae dicamus vel quae
affirmemus, qui malae stirpis pullulationem negemus, cum baptizemus etiam eos purificante aqua,
qui malum nullum egerint, id est parvulos. Posita sunt nempe de eius multa sententiis; sed nisi
Menoch filiam et Manichaeum, qui se Christi Apostolum nominat, titulus indicaret, te omnino suum
pollicerentur auctorem 241. Cum ergo nihil aliud dicas quam quod Mani docente didicisti, putas te in
aestimatione Catholicorum aliter habendum quam illum, per quem talium dogmatum sacramenta
potasti?
AUG. Finisti tandem, quae de Manichaei epistula, quam tui collegae Flori orationibus adiutus te
invenisse laetaris, contra nos putasti esse dicenda, ubi certe Manichaeus concupiscentiam carnis
accusat, qua caro concupiscit adversus spiritum, hanc autem Catholicis obiciendam sic arbitratur,
tamquam eam bonam esse dicant, quia nuptiarum bonum doctrinae dominicae atque apostolicae
sanitate commendant. Quando enim posset Manichaeus malum concupiscentiae carnalis a bono
discernere coniugali, cum ad Hebraeos epistula non nisi eorum dicat esse solidum cibum, qui
exercitatos habent sensus ad separandum bonum a malo 242? Sed plane tu in huius Manichaei
morsum inevitabiliter incidisti, tantus laudator concupiscentiae carnis, ut eam, non qualis ibi esse
potuisset, si esse debuisset, sed omnino, qualis nunc est, etiam in paradiso, id est in loco tam
magnae beatitudinis, collocares, ut scilicet illius loci habitatores ita beata pace fruerentur, ut in se
ipsis intestino bello, ne in consensus illius illiciti vel inhonesti concubitus laberentur, contra motus
concupiscentiae dimicarent. Hoc malum in paradiso esse non posset nisi forte illo picto, de quo

199

