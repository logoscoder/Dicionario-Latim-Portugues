opinione depravatos, sicut Cynicos, et quoslibet alios similis irreverentiae deformitate foedatos, sed
a Deo conditos rectos; non opere alicuius necessitatis obstrictos, sicut Petri nuditas fuit, qua te
putasti esse velandum, sed in deliciarum paradiso liberos; ipsos aspice, ante peccatum
ostentatores libertatis, post peccatum doctores pudoris. Ante peccatum nudi erant, et non
confundebantur; post peccatum de nuditate confusi sunt. Ante peccatum genitalia nondum
pudenda sine tegimine reliquerunt; post peccatum genitalia iam pudenda texerunt. Hi ergo testes
satis idonei, et Pelagianorum pervicaciam, et quarumdam gentium Cynicorumque impudentiam,
prius non pudenda, et postea pudenda nuditate sua convincunt.

Dominus non venit ad homines per concupiscentiam.
45. IUL. Hoc igitur in praesenti opere, quantum res acta pertulit, absoluto, venio ad illud quod
dixisti, in Christo hanc naturalem concupiscentiam non fuisse. Sic enim obloqueris mihi: Sed iste in
his omnibus noluit nominare concupiscentiam carnis, quae non est a Patre, sed ex mundo est; cuius
mundi princeps dictus est diabolus; qui eam in Domino non invenit, quia Dominus homo non per
ipsam ad homines venit 79. Pronuntiasti ergo Christum, quem verum per omnia hominem fides
catholica confitetur, hanc concupiscentiam, quam dicit Ioannes apostolus, in sua non habuisse
carne. Sed Ioannes, ut eius dicta docuerunt, concupiscentiam carnis, et concupiscentiam oculorum,
cum omni mundo ex Patre non esse pronuntiat 80; quod nos quemadmodum intellegi deberet
ostendimus.
AUG. Ostendisti quidem, sed quemadmodum tu intellegeres, vel potius non intellegeres, non
quemadmodum deberet intellegi; de qua re tibi in ipsa tua non veraci, sed loquaci disputatione,
certans pro veritate respondi.

Ista non diceres.
46. IUL. Tu vero nomen ipsum concupiscentiae amplexatus, vis a Christi corpore tam oculorum
sensum abfuisse, quam viscerum.
AUG. Ista non diceres, si tu sanum sensum, non corporis, sed animi haberes.

Apollinaris haeresis cum adiectione Manichaei.
47. IUL. Hic igitur ut adsit toto animo lector, admoneo; videbit enim Apollinaristarum haeresim, sed
cum Manichaei per te adiectione reparari. Apollinaris quippe primo talem incarnationem Christi
induxisse fertur, ut diceret solum corpus de humana substantia assumptum videri, pro anima vero
ipsam fuisse deitatem; Christusque non hominem, sed cadaver videretur hominis suscepisse. Quod
posteaquam coepit tam rationis quam Evangelii attestatione convelli, videlicet quia hoc ipso
necesse erat totum illud falsitatis argui, quod hominem se Christus dixerat, quem veritatem
locutum persequebantur Iudaei, si erat ab eo caro sola suscepta, cum homo nisi anima simul et
corpus esse non posset; vel quod in Evangelio dixerat: In potestate habeo ponere animam meam,
et in potestate habeo iterum sumere eam 81. Quae enim anima poneretur, si assumpta non fuerat?
Cum ergo auctoritate talium testimoniorum et perspicuae rationis eversus fuisset, excogitavit aliud
unde eius haeresis, quae perdurat hactenus, nasceretur; et dixit, animam quidem humanam in
Christo fuisse, sed sensus in eo corporis non fuisse, atque impassibilem eum pronuntiavit universis
exstitisse peccatis.
AUG. Sanctae memoriae Cyprius episcopus Epiphanius in opusculo quod de haeresibus edidit, dixit
Apollinaristarum quosdam in Domino Iesu Christo divinitati corpus consubstantiale dixisse; alios
autem negasse quod animam sumpserit; alios propter quod dictum est: Verbum caro factum est 82,
contendisse, non eum carnem sumpsisse de creata carne, id est, Mariae, sed Verbum carnem
factum; postea vero nescio quid cogitantes dixisse quod non sumpserit mentem. Quod ergo
affirmas Apollinaristas asseverasse in Christo sensus corporis non fuisse, eumque illos pronuntiasse
impassibilem; nec uspiam legi, nisi in hoc libro tuo, nec aliquando ab aliquo audivi. Sed quoniam
video te quaerere ubi expandas vaniloquia tua, ut cum sis verbosus, videaris esse copiosus, cito
respondeo: Quisquis credit vel illa quae Apollinaristas dicere supra commemoravi, vel non habuisse
Christum corporis sensus, atque impassibilem fuisse, anathema sit. Ut vero te quoque possis
agnoscere: Quisquis credit carnem Christi contra spiritum concupisse, anathema sit.

Aliud non habere, aliud non sentire cupiditatem.
232

