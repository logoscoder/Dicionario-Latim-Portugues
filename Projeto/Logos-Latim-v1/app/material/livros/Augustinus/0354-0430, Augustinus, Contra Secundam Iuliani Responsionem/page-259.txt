Peterem.
117. IUL. Ergo si audirent illi sacerdotes, quorum nunc dicta deluimus, dubitari utrum commixtio
coniugalis bona esset, atque ab eis peterem corporane a Deo informata, faterentur. Hocque
concesso, adderem utrum coniugia a Deo annuerent ordinata. Quo similiter confirmato, peterem
denuo, utrum esset sine commixtione fetura. Hocque denegato, quid sequebatur? Videlicet, si
nonnisi per Deum corpus, nonnisi per corpus commixtio, nonnisi per commixtionem fetus, ad
eumdem auctorem pertinere et fetum et commixtionem, ad quem corpora pertinerent.
AUG. Numquid haec inter nos vertitur quaestio, utrum bona sit commixtio coniugalis, cum eam
bonam utrique dicamus? Quid est ergo quod tam male sentis de illis sacerdotibus, quorum non, ut
mentiris, deluis dicta, sed polluis, ut eis quasi dubitantibus velis persuadere, unde nec illos, nec nos
dubitare convincis? Bona est commixtio coniugalis, quae fit causa procreandi. Sed Ambrosius, qui
dixit ex commixtione utriusque sexus neminem esse expertem delicti, non commixtionem redarguit
coniugalem; sed vidit malum, cuius bono usu fit illud, quod nemo catholicus dubitat esse opus
bonum. Inania loqueris, superfluis tempus impendis; quod agitur deseris, et unde non dubitatur,
tamquam dubitetur, vel etiam negetur, docere moliris. Quid ergo mirum est, quod tam multos libros
tamque vanos facis?

Cinis cor tuum.
118. IUL. Huic effecto sine dubio prudentes viri catholici annuerent sacerdotes, videntesque nihil in
sensibus carnis, nihil in fetibus sexuum, alterum quempiam praeter Deum verum fecisse; nihil
autem Deum fecisse quod malum esset; malumque nihil esse aliud quam voluntatem malam, sine
aliquo coactu naturalium delinquentem; pronuntiarent profecto Manichaeos et Traducianos
splendentibus catholicae rationis dissiluisse fulminibus.
AUG. Cur ergo eorum, quos prudentes viros dicis et catholicos sacerdotes, te dicta defendere atque
deluere sine ullo pudore mentiris, si et ipsa dissiliunt fulminibus tuis? Si autem defenduntur atque
deluuntur, et ob hoc manent integra, ipsis tu potius fulminaris. Nam quod ait Ambrosius, ex
commixtione sexus utriusque conceptum expertem neminem esse delicti, aut falsum est, aut
verum. Si falsum esse dicis, oppugnas ergo prudentium virorum et catholicorum, sicut tu fateris,
sacerdotum dicta, non defendis ac deluis. Si autem ut merito defendantur atque deluantur, hoc
verum esse concedis; tu potius dictis catholicorum antistitum fulminaris. Quid est ergo quod te
iactas et dicis illos beatissimos et doctissimos viros, si audissent syllogismos tuos, pronuntiaturos
fuisse, nos, quos appellas Manichaeos et Traducianos, splendentibus catholicae rationis dissiluisse
fulminibus? Pronutiarent igitur contra se ipsos, et se ipsos nobiscum dissiluisse te fulminante
monstrarent. Cur directe non audes dicere, quod oblique convinceris dicere? Originale peccatum
cum Ambrosio confitemur, et tu tanta potentia fulmina iacularis, ut propter haec dicta nobis illique
communia, nos eis dissiliamus, ille deluatur? Vanus es: non eum distinguis a nobis; et nos prorsus
accusas et ipsum; nec tamen fulminas aut nos, aut ipsum, si violare non vis testimonium Pelagii
doctoris tui, qui dixit Ambrosii fidem et purissimum in Scripturis sensum ne inimicum quidem
ausum fuisse reprehendere 170. Unde et tu cum fidei eius et purissimo in Scripturis sensui satis
intellegaris inimicus, non eum tamen audes reprehendere; sed quid mali dicat, me reprehendendo,
te arbitraris ostendere. Homo confosse, et non confesse, magna vi cogeris caliginosas anhelare
fallacias; frustra fingis impetus fulminantis, cum spires fumum potius fulminati. Ista sunt certe, per
quae docere conaris Ambrosium, aliosque doctores socios eius, non esse originale peccatum, quod
Deus formaverit corpora, ordinaveritque coniugia, quod non esset sine commixtione fetura.
Conceduntur haec; conceduntur etiam illa quae adiungis: fetum scilicet et commixtionem ad eum
pertinere auctorem, ad quem pertinent corpora; si tamen commixtionem coniugalem voluisti
intellegi, cum hoc diceres. Quamvis id per se ipsum verum esse noscatur, non tua ratiocinatione sit
consequens; alioquin te dicente: Si nonnisi per Deum corpus, nonnisi per corpus commixtio; et hoc
volente conficere, ad eum auctorem pertinere commixtionem, ad quem corpora pertinent; potest
alius dicere: Si nonnisi per Deum corpus, nonnisi per corpus adulterium, ad eum auctorem pertinet
adulterium, ad quem pertinet corpus; quod vides quanta dicatur iniuria Dei, et quantum mali
doceant syllogismi tui. Sicut ergo non sequitur, ut ideo tribuatur adulterium Deo, quia non fit nisi
per corpus, cuius auctor est Deus, ita non sequitur, ut ideo commixtio tribuatur Deo, quia non fit
nisi per corpus, cuius auctor est Deus. Sed tamen concedimus commixtionem dumtaxat
coniugalem, quae fit causa procreandi, Deo auctori esse tribuendam; non quia hoc tua sumpta
sequitur, sed quia ratione alia consideratum, verum esse perspicitur. Quod vero ex hoc quaeris
efficere, nec sequitur illa superiora, nec verum est. Neque enim, quia Deus fecit corpus, Deus
instituit coniugia, quorum commixtione fetus oriatur, Deus creat ipsos fetus animantium, ideo
verum est quod adiungis: Nihil in sensibus carnis, nihil in fetibus sexuum, alterum quempiam
praeter Deum verum fecisse. Ubi enim fecit diabolus, quod mali fecit cum hominibus primis, nisi et

259

