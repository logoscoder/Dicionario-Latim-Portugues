qui facit peccatum, servus est peccati. Sunt enim servi peccati originalis, qui peccatum ipsi nondum
faciunt; et ab hoc vinculo servitutis regeneratione solvuntur. Non igitur omnis qui servus est
peccati, facit peccatum; sed omnis qui facit peccatum, servus est peccati; sicut non omne animal
equus est; sed tamen omnis equus animal est. Ubi est dialectica tua, qua te inflare consuesti? Tam
doctum et acutum quare te ista fugiunt? Aut quare insidiaris indoctis et tardis, si te ista non
fugiunt? Quis autem nostrum dicit, universitatem hominum a diabolo possideri; cum sanctorum
tanta sint millia, quae non possidentur a diabolo? Sed dicimus, eos solos a diabolo non possideri,
quos Christi liberat gratia; cuius gratiae vos estis inimici. Si enim hanc gratiam non oppugnaretis,
sed intellegeretis; procul dubio etiam ante Vetus Testamentum, et tempore Veteris Testamenti,
omnes sanctos, a servorum conditione separatos, eadem liberatos Christi gratia videretis.

Sermo meus non capit in vobis.
89. IUL. Denique ut intellegas, non eum naturae eorum exprobrare, sed vitae; sequitur: Scio quia
filii Abrahae estis 205. Ecce de qua illi se liberos dixerant originis dignitate; nunc cui servituti obnoxii
sint demonstrat, dicens: Quaeritis me interficere, quia sermo meus non capit in vobis. Ego quod
audivi apud Patrem meum, loquor; et vos quae vidistis apud patrem vestrum, facitis 206.
AUG. Quid est: Sermo meus non capit in vobis, si natura etiam talis, qualis nunc indiget liberante,
iam capax est sermonis eius, etiamsi sensum non aperiat gratia eius, sicut aperuit Apostolis, ut
intellegerent Scripturas 207; sicut illi purpurariae Thyatirenorum, ut intenderet in ea, quae a Paulo
di bantur 208?

Pater Abraham et pater diabolus.
90. IUL. Vide quam diversa sit naturae ratio et voluntatis. Non negavit Iesus, carnem eorum
pertinere ad semen Abrahae, sed inculcat eis, quod ad diabolum patrem voluntatis iniquitate
migraverint; qui ideo genitor eorum dicitur, quod criminum arguitur eruditor. Responderunt, inquit,
et dixerunt ei Iudaei: Pater noster Abraham est. Dicit eis Iesus: Si filii Abrahae essetis, opera
Abrahae faceretis; nunc autem quaeritis me interficere, hominem qui veritatem locutus sum vobis,
quam audivi a Deo; hoc Abraham non fecit, vos autem facitis opera patris vestri 209. Aspicisne quas
faciat verborum divisiones Sapientia? Negat eos Abrahae filios esse, quos supra dixerat esse filios
Abrahae; sed quoniam diversus est de natura ac voluntate tractatus, ostendit alterum esse
prosatorem carnis innocuae, alterum seductorem miserae voluntatis .
AUG. Verum dicis incautus. In paradiso enim diabolus seductor beatae voluntatis fuit, quam
seducendo miseram fecit; nunc autem, sicut fateris, seductor est miserae volun tis. Ab hac ergo
miseria (ne per illam nunc facilius, quam tunc ad illam seducta est, adhuc seducatur a diabolo) non
eam liberat, nisi ille ad quem quotidie tota clamat Ecclesia: Ne nos inferas in tentationem, sed
libera nos a malo 210.

Liberum arbitrium manet etiam post peccatum.
91. IUL. Hic ergo ubi dixit Dominus: Si vos Filius liberaverit, vere liberi eritis 211, promisit
indulgentiam reis, qui peccantes non arbitrii libertatem, sed conscientiam iustitiae perdiderunt.
Liberum autem arbitrium et post peccata tam plenum est, quam fuit ante peccata; siquidem ipsius
opera fiat ut abdicent plerique occulta dedecoris 212, et flagitiorum abiectis sordibus, virtutum
comantur insignibus.
AUG. Te audi saltem, ubi dicis 213 propter consuetudinem peccatorum scriptum esse: Non quod
volo, ago; sed quod odi, hoc facio 214. Quomodo ergo post peccata liberum est, quorum etsi non
propagine, quia non vultis, certe tamen consuetudine, quam solam huic necessitati victi contortique
conceditis, sic perdidit libertatem, ut gemitus eius feriat aures vestras, frontemque collidat, cum
auditis: Non quod volo ago; et: Non quod volo, facio bonum; sed quod nolo malum, hoc ago 215?

Sine libero arbitrio iniquum est iudicium divinum.
92. IUL. Desine itaque impiare te (si tamen ullum tibi fas aut nefas restat), Christi verba sic
exponendo, ut ille arbitrium negasse liberum videatur, sine cuius integritate aequitas ei proprii non
potest constare iudicii.

33

