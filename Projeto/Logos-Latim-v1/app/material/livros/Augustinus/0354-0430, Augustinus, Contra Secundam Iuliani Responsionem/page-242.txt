plumbei ad intellegendum acuminis, aut maleficii illius quod Manichaeorum mysteriis teneri, fando
accepimus, catenas, aut utrumque simul perpeti iudiceris.
AUG. Quantolibet rationis nomine contra testimonia divina, quae proferimus tibi, pugnare videaris,
non illa subvertis; sed te vexant, cum contra stimulum calces. Dic, quantum potes, inter inguina
voluntatum, qui tibi dicit, expertem non esse delicti, utriusque sexus commixtione conceptum 108.
Ambrosius est iste, Iuliane; ipse te vincit, quem non audes negare catholicum, numquam certe
dicturus es Manichaeum. Quin etiam me aut plumbei esse acuminis ad intellegendum, aut teneri
maleficio Manichaei, aut utrumque simul perpeti affirmas. De Manichaei maleficio vel tuo convicio,
iam tibi saepe respondimus, et opportunius, cum opus esse videbitur, adhuc forsitan
respondebimus. Nunc de plumbeo ad intellegendum acumine, haeretice verbose, responde. Nemo
est certe qui nollet, si id esset in hominis potestate, ingenio vividus atque ad intellegendum
acutissimus nasci; et quam rari sint quis ignorat? Qui tamen omnes ipsi paucissimi, si hominis qui
primus est factus, comparentur ingenio, plumbei iudicantur. Non enim tunc, sicut nunc, corpus
corruptibile aggravabat animam 109. Aut enim corruptibile non erat, quia non erat moriturus Adam,
nisi peccasset; aut si, ut vos novi haeretici dicitis, etsi non peccasset, moriturus esset; non tamen
ita est institutus, quem primo Deus fecerat, et qui mali adhuc nihil fecerat, ut eius anima corpore
gravaretur. Quis enim hanc esse poenam neget, nisi qui amplius ceteris aggravatur? Si ergo
Manichaeus interroget, unde sit hoc tarditatis malum, non in corporibus, sed in ipsis, ubi Dei est
imago ingeniis humanis, quae tarditas pervenit gradatim usque ad ridendam, vel potius, sicut
Scriptura commonet, usque ad lugendam fatuitatem 110; respondemus nos, et haec et omnia cetera
mala, cum quibus nasci, negare vel dubitare non possumus, primorum duorum et aliorum deinde
parentum peccatis esse tribuenda; quoniam non possunt tribui nascentium voluntati. Alia quippe
animalia, ut cum suis generis vitiis nonnulla nascantur, quid mirum si accipiunt haec noxii spiritus in
potestatem, quemadmodum porcos, ut novimus, acceperunt 111? Qui maligni spiritus possunt, sicut
homines irrationalium membra animalium, ita illi etiam ipsa semina vitiare. De hominibus quaestio
est, in quibus Dei imago numquam diversorum vitiorum, cum quibus eos nasci videmus, poenas
pateretur, quas pati non posset iniustas, nisi peccatis gignentium praecedentibus; quod vos
negantes, et fidem catholicam deseritis, et Manichaei dogma nefarium, quantum optare non ausus
est, adiuvatis, ut sibi certus securusque videatur, hominum opificem non confiteri verum Deum, sed
gentem introducere tenebrarum.

Nos nihil dicimus admirandum..
76. IUL. Nos vero nihil habemus, quod in nostro admirandum credamus ingenio, quia intellegimus
nec peccatum sine voluntate, nec sine Deo corpora, nec sine corporibus sensus corporum, nec sine
commixtione coniugia, nec sine Deo operatore existere posse nascentes; et indubitatum tenemus,
neque divinum esse, quod doceatur iniustum; neque quod divinum sit, posse iniustum doceri. Non
minus autem, quam ea quae diximus, relucet esse iniquum, si aliorum peccata aliis, qui ibi nec
fuerint, nedum consenserint, imputentur. Proinde his illuminati solibus iure optimo Manichaeorum
antra despicimus, qui putant vel esse posse sine voluntate peccatum, vel non a Deo homines fieri,
vel ad alium auctorem sensum corporum, et ad alium corpora pertinere; vel Deum esse, qui
iniquitatum criminibus opprimatur; aut scelere iniquitatis urgeri eum, qui aeternus omnium conditor
aestimetur; aut umbram aliquam tenere iustitiae, si aliorum voluntates aliorum applicentur
exortibus. Ac per hoc merita partium negotiis, non ingeniis imputamus.
AUG. Iam tibi ad omnia respondi: nec ideo firmantur adversus me, quia tam saepe et odiose
repetuntur a te. Dic potius, si potes, unde humana ingenia cum tanta plerumque vitiositate
nascantur; cum inter nos conveniat totius hominis esse opificem Deum iustum, et vos negatis ullum
originale peccatum? Non autem diceres aliorum peccata nos aliis imputare, qui ibi quando
commissa sunt, non fuerunt, si recoleres quod scriptum est, in lumbis Abrahae fuisse Levi, quando
eumdem Abraham Melchisedech Dei excelsi decimavit antistes 112. Ibi enim videres, si te pervicacia
non caecaret, in lumbis Adae fuisse genus humanum, quando perpetravit illud grande peccatum.

Age ut placet.
77. IUL. Sed ut revertamur ad causam, postquam dixisti, me ideo noluisse concupiscentiam
nominare, quia non esset ex Patre, sed ex mundo; cuius mundi princeps dictus est diabolus; qui
eam in Domino non invenit; quia Dominus homo non per ipsam ad homines venit 113. Ubi notandum
est, quia cum de re naturali loquereris, eamque ex mundo esse dixisses, subdidisti mundi totius
principem diabolum credi oportere; ut non actuum voluntariorum, sed naturalium rerum, utique
naturarum, fatereris eum auctorem.

242

