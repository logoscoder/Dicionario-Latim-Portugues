massae iusto iudicio deberetur, nisi, ubi vellet Spiritus spiraret et Deus quos dignaretur vocaret et
quem vellet religiosum faceret 127?

Legantur sine perversitate verba Apostoli.
86. Iul. Proba igitur hoc, quod intellexit Apostolus, vestris cohaerere dogmatibus.
Aug. Legantur verba eius sine perversitate legentium, qualis est in vobis, et nulla alia probatio re
quiretur.

Tantum virus.
87. Iul. Si enim Adam, ut dicitis, peccato naturali generavit omnes in condemnationem tantumque
de suis visceribus in sobolem virus effudit, ut in natura hominis cuncta Dei instituta turbaret.
Aug. Quando parvulum spiritus vexat immundus animamque eius et corpus affligit, sensus
sanitatemque pervertit, nonne universa eius quam Deus instituit natura turbatur? Nec invenitis
omnino tanti huius mali meritum negantes originale peccatum. Cur enim non hic attendis in natura
hominis per diaboli virus cuncta Dei instituta turbari? Dic causam parvuli, dic reatum eius, cui
recens nato ista contingunt, qui non vis verba Apostolica sic accipere, quemadmodum accipit, ex
quo est instituta, catholica Ecclesia et quemadmodum suis tam perspicuis malis confitetur ipsa
natura. Et tamen, si bene consideremus, Dei nullo modo instituta turbantur, quoniam praescius
futurorum cuncta constituit nec totum, quod meretur apostatica creatura, singulis reddit, sed in
mensura et numero et pondere disponens omnia 128 neminem sinit mali aliquid perpeti quod non
meretur, quamvis non tantum, quantum massae debetur universae, singulus quisque patiatur.

Nunc nuptiae sine dono diaboli esse non possunt.
88. Iul. Ut sine dono diaboli, ad quod dicis libidinem sexuum pertinere, nuptiae, quas Deus
creaverat, esse non possent; immo illis, quas ordinaverat, institutionis suae honore avolantibus,
has, quarum ordo permansit, cum motione genitalium, cum pudore coeuntium, cum calore et
consternatione membrorum, cum iucunditate sensuum, cum iniquitate nascentium, diaboli, non Dei
opus esse cogeret atque convinceret.
Aug. Si malum vitiorum, quod nisi in aliquo bono esse non potest, a naturarum bonitate discernas,
nec excusabis diabolum nec accusabis Deum, nec excusabis libidinis malum nec accusabis
nuptiarum bonum.

Uno torrente omnes in condemnationem rapiuntur.
89. Iul. Ipsam postremo arbitrii libertatem unius peccati impulsione subrueret, ut nemo deinceps in
potestate haberet vetera crimina virtutis electione respuere, sed uno omnes in condemnationem
eversae humanitatis torrente raperentur.
Aug. Cur non potius miraris universi generis humani ab exordio nativitatis tantam miseriam, ut
nemo beatus nisi ex misero fiat neque nisi post hanc vitam malis omnibus careat, cui per Dei
gratiam praestatur, ut careat? Hoc mirando te corriges et iustum Dei iudicium, quoniam per unum
hominem peccatum intravit in mundum, in generis humani non iniusta afflictione cognosces.

Nimis imbecilla Christi gratia.
90. Iul. Si haec, inquam, cuncta in Dei imaginem primi hominis invexit iniquitas, manifestum est
nimis esse imbecillam Christi gratiam in suis muneri bus, quae nihil, quod his tot trabalibus malis
mederetur, invenit; aut si invenit, affirma. Singula enim nunc singulis conferamus. Si Adam praeter
voluntatis opera ipsius naturae instituta subvertit, nihil debuit magis Christus quam ea, quae ab illo
fuerant elisa, reparare his videlicet vestigiis, quibus ille subruerat.
Aug. Hoc facit, sed non quomodo tu vis. Quis enim cognovit mentem Domini aut quis consiliarius
eius fuit? 129

89

