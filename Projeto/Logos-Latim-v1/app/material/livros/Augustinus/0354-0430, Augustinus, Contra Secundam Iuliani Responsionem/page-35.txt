nulla esse potest ex libero arbitrio; quia nec liberum in bono erit, quod liberator non liberaverit; sed
in malum liberum habet arbitrium, cui delectationem malitiae vel occultus vel manifestus deceptor
insevit, vel sibi ipse persuasit. Non itaque, sicut dicunt nos quidam dicere, et iste audet insuper
scribere, omnes in peccatum, velut inviti, carnis suae necessitate coguntur; sed si iam in ea aetate
sunt, ut propriae mentis utantur arbitrio, et in peccato sua voluntate retinentur, et a peccato in
peccatum sua voluntate praecipitantur. Sed haec voluntas, quae libera est in malis, quia delectatur
malis, ideo libera in bonis non est, quia liberata non est. Nec potest homo boni aliquid velle, nisi
adiuvetur ab eo qui malum non potest velle 235. In his omnibus verbis tuis, quae posui, ita video
gratiae nomen cum liberi arbitrii negatione consertum, ut non tam mala sensus tui appellationum
bonis vindicari queant, quam dignitas nominum dogmatum tuorum adhaesione vilescat. Non ergo
te his sermonibus honestasti, sed ornamenta ipsa turpasti. Nos tamen ea quae a te iuncta sunt,
separamus, ut gratiae divinitas ab scaevis colligationibus enodata, nec responsione quatiatur; et
gravitate Catholicorum, non Manichaeorum adulatione laudetur. Gratiam ergo Christi multiplicem
confitemur. Primum munus eius est, quod facti ex nihilo sumus. Secundum, quod ut viventibus
sensu, ita sentientibus ratione praestamus; quae impressa est animo, ut Conditoris imago
doceretur: ad cuius aeque respicit dignitatem arbitrii concessa libertas. Ipsi etiam gratiae
beneficiorum quae nobis praestare non desinit, augmenta reputamus. Ipsa gratia legem in
adiutorium misit 236; ad eius spectabat officium, ut rationis lumen, quod pravitatis exempla
hebetabant et consuetudo vitiorum, multimodis eruditionibus excitaret, atque invitatu suo foveret.
Ad istius ergo gratiae, id est, divinae benevolentiae, quae rebus causam dedit, plenitudinem
spectavit, ut Verbum caro fieret, et habitaret in nobis 237. Reposcens enim Deus ab imagine sua
amoris vicem, palam fecit quam totum in nos inaestimabili egisset affectu, ut vel sero
redamaremus eum, qui commendans caritatem suam nobis 238, Filio suo non pepercit, sed pro
nobis illum tradidit 239; pollicens quia si voluissemus deinceps voluntati eius oboedire, Unigeniti sui
praestaret nos esse cohaeredes 240.
AUG. Homo Pelagiane, caritas vult bonum, et caritas ex Deo est; non per legis litteram, sed per
spiritum gratiae. In hoc est praedestinatis adiutorium littera, quia iubendo et non iuvando, admonet
infirmos confugere ad spiritum gratiae. Sic lege legitime utuntur, quibus bona est 241, id est, utilis;
alioquin per se ipsam littera occidit 242; quia iubendo bonum, et non largiendo caritatem, quae sola
vult bonum, reos praevaricationis facit.

Gratia et scientia.
95. IUL. Haec ergo gratia, quae in Baptismate non solum peccata condonat, sed cum hoc
indulgentiae beneficio, et provehit, et adoptat, et consecrat; haec, inquam, gratia, meritum mutat
reorum, non liberum condit arbitrium; quod eo accipimus tempore, quo creamur; utimur autem, quo
valentiam inter bonum et malum discretionis adipiscimur. Bonae itaque voluntati innumeras
adiutorii divini adesse species non negamus; sed ita ut non per adiutorii genera aut fabricetur, quae
fuerit arbitrii destructa libertas, aut aliquando ea exclusa, vel boni vel mali cuiquam necessitas
credatur incumbere; verum arbitrio libero omne adiutorium cooperatur .
AUG. Si non praevenit, ut operetur eam, sed prius exsistenti voluntati gratia cooperatur, quomodo
verum est: Deus in vobis operatur et velle 243? Quomodo: Praeparatur voluntas a Domino 244?
Quomodo: Caritas ex Deo est 245, quae sola vult beatificum bonum? Aut si scientia legis et
eloquiorum Dei caritatem operatur in nobis, ut non per donum Dei, sed per nostrae voluntatis
arbitrium diligamus, quod esse diligendum Deo docente cognoscimus; quomodo res minor ex Deo
nobis est, et maior ex nobis? Quia sine Deo donante scientiam, hoc est docente, nosse non
possumus; illo autem caritatem quae supereminet scientiae 246, non donante, diligere possumus.
Sic non sapiunt, nisi novi haeretici et gratiae Dei nimis inimici.

Peccato hominis non mutatur status naturae eius.
96. IUL. Hoc ergo arbitrium liberum, propter quod solum nos manifestari ante tribunal Christi,
Magister Gentium scribit, ut reportet unusquisque propria corporis prout gessit, sive bonum, sive
malum 247, sicut Catholici quidem confitentur; ita vos non solum cum Manichaeo, sed etiam cum
Ioviniano, quem nobis audes impingere, diverso quidem genere, sed impietate simili denegatis.
Quod ut planius fiat, divisionum adhibeatur examen. Nos dicimus peccato hominis, non naturae
statum mutari, sed meriti qualitatem; id est, et in peccante hanc esse liberi arbitrii naturam, per
quam potest a peccato desinere, quae fuit in eo ut posset a iustitia deviare .

35

