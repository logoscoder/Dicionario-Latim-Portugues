mortuorum, et istos qui asserunt aeque contra Apostolum, non nostrae naturae corpus habuisse
Christum, per quod Manichaeorum scita venerantur; eodem et qui legi Dei congruat vigore
damnamus.
AUG. Ego numquam dixi eam legem, quae in paradiso data est, Apostolum significasse, ubi ait:
Virtus peccati lex. Frustra ergo adversus me, tamquam hoc dixerim, tu multa dixisti. Virtutem
namque peccati, iam quidem existentis, sed minus operantis, eam legem semper intellexi, de qua
idem Apostolus: Quid ergo dicemus? -inquit - Lex peccatum est? Absit! Sed peccatum non cognovi
nisi per legem. Nam concupiscentiam nesciebam, nisi lex diceret: Non concupisces. Occasione
autem accepta, peccatum per mandatum operatum est in me omnem concupiscentiam 245. Ecce
quomodo est virtus peccati lex: minus enim operabatur peccatum, quando praevaricationem
nondum operabatur, quia lex nondum data erat: Ubi enim lex non est, nec praevaricatio 246.
Nondum ergo erat omnis concupiscentia, antequam prohibitione sic cresceret, tamque fortis fieret,
ut ipsius prohibitionis, qua creverat, vinculum rumperet. Hoc et te ipsum scire monstrasti, multa in
hanc sententiam disserendo; quamvis ut hoc ostenderes, alia potius adhibuisti testimonia
apostolica, non hoc quo ego nunc usus sum; fortasse ideo, ne peccatum esse concupiscentiam
fatereris. Apertissime quippe illam demonstravit esse peccatum, qui dixit, quod commemoravi:
Peccatum non cognovi, nisi per legem. Et velut quaereremus quod peccatum: Nam
concupiscentiam - inquit - nesciebam, nisi lex diceret: Non concupisces. Haec igitur concupiscentia,
utique mala, qua caro concupiscit adversus spiritum, nondum erat ante primi hominis illud grande
peccatum; sed esse tunc coepit, naturamque humanam tamquam in traduce vitiavit, unde trahit
originale peccatum. Cum illa quippe omnis homo nascitur; nec huius concupiscentiae reatus, nisi in
renascentibus solvitur, ut eo post hanc absolutionem non inquinetur, nisi qui ei ad perpetrandum
opus malum, spiritu adversus eam vel non concupiscente, vel non fortius concupiscente, consentit.
Addunt ergo vires eidem concupiscentiae peccata, quae accedunt propria voluntate peccantium, et
ipsa consuetudo peccandi, quae non frustra dici solet secunda natura; sed ne tunc quidem omnis
est concupiscentia. Adhuc enim habet quo crescat; quoniam minor est, quamdiu non a sciente, sed
ab ignorante peccatur. Ideo non ait: Non habebam, sed: Nesciebam concupiscentiam, nisi lex
diceret: Non concupisces. Occasione autem accepta, peccatum per mandatum operatum est in me
omnem concupiscentiam. Omnis est enim concupiscentia, quando prohibita concupiscuntur
ardentius, et peccata iam cognita, ignorantiae sublata excusatione, et accedente legis
praevaricatione, committuntur immanius. Unde lex Dei, apud eos quos non adiuvat gratia Dei per
Agnum Dei qui tollit peccatum mundi, non correctio peccantis, sed virtus potius est dicta peccati. Et
ideo cum dixisset: Virtus peccati lex, tamquam responderetur: Quid ergo faciemus, si peccatum nec
lege tollitur, sed augetur? Continuo subiciens ubi spes debeat esse certantibus: Gratias - inquit Deo qui dedit nobis victoriam; vel, sicut alii codices habent, quod et graeci habent, qui dat nobis
victoriam per Dominum nostrum Iesum Christum. Verissime prorsus: Si enim data esset lex, quae
posset vivificare, omnino ex lege esset iustitia; sed conclusit Scriptura omnia sub peccato, ut
promissio ex fide Iesu Christi daretur credentibus 247. Hi enim sunt filii promissionis et vasa
misericordiae, quibus ideo data est promissio ex fide Iesu Christi, quia misericordiam consecuti
sunt, ut fideles essent, quod etiam de se ipso dicit Apostolus 248; ne vel ipsa fides, ex qua incipit, et
ad quam refertur, quidquid temperanter et iuste et pie gerimus, ita tribuatur nostrae voluntatis
arbitrio, tamquam non nobis Deo miserante donetur; a quo etiam voluntas ipsa, sicut scriptum est,
praeparatur 249. Unde sancta Ecclesia per ora supplicantium sacerdotum non solum pro fidelibus, ut
in eo quod credunt, perseverante pietate non deficiant, verum etiam pro infidelibus orat, ut
credant. Ex quo enim per humanum liberum arbitrium Adam commisit illud grande peccatum, et
omne genus humanum in commune damnavit 250, ab hac communi damnatione homines
quicumque liberantur, nonnisi divina gratia et misericordia liberantur; et quidquid lex Dei iubet,
nonnisi eo qui iubet adiuvante, inspirante, donante completur; qui rogatur ut permaneant, ut
proficiant, ut perficiantur fideles; qui rogatur etiam ut credere incipiant infideles. Quas Ecclesiae
sanctae preces toto terrarum orbe crescentes et ferventes, opprimere ac exstinguere cupiunt, qui
contra istam Dei gratiam humanae voluntatis arbitrium, ut gravius de alto praecipitent, extollunt
potius, quam defendunt. In quibus contentiosum locum vel soli, vel praecipue vos tenetis, qui
Christum Iesum parvulis non vultis esse Iesum, quos nullo peccato originali attaminatos esse
contenditis; cum ille propterea Iesus appellatus sit, quia salvum fecit populum suum, non a
corporalibus morbis, quos et in populo non suo sanare consuevit, sed a peccatis eorum 251. Quamvis
ergo Apostolus in eo quod ait: Aculeus autem mortis est peccatum, illam sine ambiguitate
expresserit mortem, quae resurrectioni corporis, de qua loquebatur, opposita est, id est, corporis
mortem; ipsa enim absorbebitur in victoriam, quando corpore spiritali resurgente iam non erit, quia
immortalitas etiam corporis erit, quae nullo peccato possit amitti: tamen in eo quod secutus
adiunxit: Virtus vero peccati, lex, non legem significavit, quae data est in paradiso; illa enim
peccati, quod nullum adhuc erat, virtus esse non posset; sed eam legem virtutem dixit esse
peccati, quae subintravit ut abundaret peccatum, et operaretur omnem concupiscentiam; id est,
non eam tantum, quae in paradiso exorta mortificavit et corpus, cum qua omnis homo nascitur; nec
eam tantum, quae peccatis per cuiusque malos mores accedentibus crevit; verum etiam illam,

369

