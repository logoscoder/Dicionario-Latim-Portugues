quod tu putas, ante Baptisma inesse hominibus necessitatem faciendi mali. Nam cum dicis tu: Non
potest homo boni aliquid velle, nisi adiuvetur ab eo, qui malum non potest velle 257; participatione
utique gratiae et naturae bonae vis hominem possibilitatem consequi faciendi boni; quod dicis
tamen a tempore Baptismatis posse contingere. Inter impietatem igitur medius et timorem, ad
Ioviniani consortium confugisti, sed Manichaei lupanar necdum reliquisti. Verumtamen tanto te
innocentior Iovinianus, quanto Ioviniano profanior Manichaeus. Ut enim adhuc brevius quod egimus
colligatur, Manichaeus dicit: In omnibus hominibus inspiratrix malae voluntatis tenebrarum natura
delinquit, et aliud facere non potest. Tu dicis: In cunctis hominibus primi peccati tenebris infecta, et
per hoc malae voluntatis auctor natura delinquit, et bonum velle non potest. Iovinianus dicit:
Voluntas quidem hominum, sed usque ad Baptisma delinquit; postea autem nisi bonum velle non
potest. Catholici, id est nos, dicimus, quod ab initio usque ad finem sine aliquo naturalium coactu,
voluntas et ante Baptisma in unoquoque delinquit, quae illo ipso tempore quo peccat, potestatem
habet recedere a malo, et facere bonum, ut constet ratio libertatis. Vestrum itaque nulli quidem
veritas dogmatum constat; tamen cum ab uno principio erroris fueritis egressi, vel minus
inhonestum erat, si quae consequuntur admitteres, et quia cum Manichaeo dicis, natura mala, id
est, manca libertate delinqui, diceres cum eodem, nullo illam pacto posse mundari; quod quidem
alibi affirmas; sed quod necessario consequebatur, adiungeres ideo ei opus non esse baptismatis
sacramentis. Aut si cum Ioviniano, a tempore susceptae fidei imprimi asseris bonas cupiditates;
diceres cum eodem, bonam et ante Baptisma fuisse naturam, quae licet haberet possibilitatem
mali, non tamen habuerit necessitatem, ac per hoc ad indissimulabile bonum consecrata
pervenerit. Hoc enim modo, etsi rationi, nequaquam tamen eorum, quos sequeris, dogmatibus
contravenires.
AUG. Oblitus es quid dicamus: recordare, quaeso. Nos sumus qui vobis reclamantibus dicimus,
etiam iustis, quamdiu sunt in hac vita, non deesse, unde in oratione sua de se ipsis veraciter dicant:
Dimitte nobis debita nostra 258. Quoniam si dixerint se non habere peccatum, se ipsos decipiunt, et
veritas in eis non est 259. Quid est ergo quod inaniter loqueris, me Ioviniano in ea parte coniungi,
qua dicit baptizatum hominem non posse peccare? Absit ut tam simus surdi et muti, ut non
audiamus eorum qui baptizati sunt vocem, vel non cum eis dicamus: Dimitte nobis debita nostra.
Ex quo autem homo incipit uti voluntatis arbitrio, et peccare et non peccare potest; sed alterum
horum non facit, nisi adiutus ab eo qui dixit: Sine me nihil potestis facere 260; alterum vero propria
voluntate, sive a se ipso, sive ab alio deceptore seductus, vel peccato sicut servus addictus. Adiutos
autem homines novimus Dei spiritu, ut ea vellent quae Dei sunt, et ante Baptismum, sicut
Cornelium 261; quosdam vero nec post Baptismum, sicut Simonem Magum 262. Iudicia enim Dei sicut
multa abyssus 263; et gratia eius non ex operibus; alioquin gratia iam non est gratia 264. Desine igitur
conviciari nobis de Manichaeo et Ioviniano; quibus enim convicieris in nobis, quos subsecuti negare
non possumus originale peccatum, videres, si oculos haberes, et taceres, si frontem haberes. Sic
autem calumniosus es, tu alibi affirmasse me dicas, a peccatis hominem non posse mundari; cum
ita dicam posse, ut eo quoque perducatur, ubi beatissimus peccare non possit.

Dicis factam in natura carnis peccati necessitatem.
99. IUL. Nunc autem omnibus perfidus, dicis factam in natura carnis peccati necessitatem .
AUG. Tu nega dixisse Apostolum: Cum essetis servi peccati, liberi fuistis iustitiae 265. Aut si hoc ab
eo dictum esse non negas, non eum recte dixisse redargue. Si autem non audes, nega, si potes,
eos quibus hoc dixit, habuisse in malis liberam voluntatem, quando fuerunt liberi iustitiae; aut
habuisse liberam in bonis, quando fuerunt servi peccati; et ab hac servitute eos aude dicere per se
ipsos, non per Dei gratiam liberatos, quibus dicitur: Nunc autem liberati a peccato, servi facti estis
iustitiae 266. Si autem dicis, a reatu praeteritorum malorum, non a dominatu peccati, quo quisque
iustus esse non sinitur, eos fuisse Dei gratia liberatos; ut autem eis non dominaretur peccatum,
ipsos facere potuisse si vellent, neque ad hoc indiguisse gratia Salvatoris; ubi ponis eum qui dicit:
Non quod volo, facio bonum; sed quod nolo malum, hoc ago 267? Si enim sub lege, non sub gratia
constitutus haec loquitur; istum nega sub gravi necessitatis pondere ingemere; hunc ad bene
vivendum et ad recte agendum per voluntatis arbitrium assere liberum, clamantem tibi: Mentiris,
aut falleris; non quod volo, ago. Si autem, sicut melius sensit Ambrosius, hoc etiam de se ipso dicit
Apostolus; nec iustorum est in hac vita ad perficiendum bonum tanta libertas propriae voluntatis,
quanta erit in illa vita, ubi non dicetur: Non quod volo, ago.

Liberum non est nisi quod duo potest velle: bonum et malum.
100. IUL. Ut possessione aeternitatis amissa (quam quidem numquam eam per exortum sui
constat habuisse), volun s appetendae iugiter pravitatis incumberet. Et adiungis: Voluntas quae

37

