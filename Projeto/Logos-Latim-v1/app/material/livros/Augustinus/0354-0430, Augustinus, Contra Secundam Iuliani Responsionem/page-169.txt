AUG. Tot tantorumque Doctorum catholicorum pium consensum nullo modo, nisi perditus, diceres
consortium perditorum.

Ecclesia vult tuta esse a lupinis morsibus.
81. IUL. Quae praestant nihilo magis nos totius mundi fragore terreri, quam si videremus tristis
lupini silvam sonantem vel immundis suibus vel ventis irruentibus commoveri 97.
AUG. Diffusa toto orbe catholica Ecclesia, quae prudenter exhorruit ora vestra, non est lupini silva,
sed esse voluit a lupinis morsibus tuta.

Poena est negatio vitae divinae.
82. IUL. Ergo Deum et iustum et pium credimus et veracem ac per hoc nihil impossibile mandasse
legem eius tenemus, nihil falsum confirmare testimonia, nihil iniquum pronuntiare iudicia, sed
ipsum esse hominum conditorem, quos nullo crimini obnoxios creat, verum plenos quidem
innocentia naturali, voluntariarum autem virtutum capaces.
AUG. Unde ergo non exsufflatam, non exorcizatam, non baptizatam imaginem suam non admittit
ad vitam suam? Siccine merces innocentiae redditur? An potius generatione reatus attractus neque
regeneratione dimissus iuste negata vita, morte consequente punitur? Aliena tos quippe a vita Dei
detestatus Apostolus non fuisset 98, si poena nulla esset.

Alterum teneatur necesse est: aut aut.
83. IUL. Quibus collectis alterum teneatur necesse est ex duobus: videlicet ut aut talis credatur
Deus, qualem confingit Traducianus Manichaeus, aut talis intellegaris cum omnibus, qui in traducis
scita concedunt, qualem deproeliatur honoratus Deus. Non autem potest esse Deus talis, qualem
Manichaeus somniat, sed est pius et iustus et verus Deus, qualem omnis sancta Scriptura, omnis
lex et fides nostra veneratur. Ac per hoc, hoc est tuum dogma, quod ut cum Dei iniuria suscipitur,
ita cum eius honore destruitur.
AUG. Si pium Deum sentitis, quare salvatorem, hoc est Iesum a parvulis impie prohibetis? Si
iustum, quare grave super parvulos iugum sine ullius peccati meritis creditis? Si verum, quare
dicenti: Reddam in filios patrum peccata 99 non creditis?

Reddamus praetermissa.
84. IUL. Tempus est, ut ad alia transeamus; sed reposcit a nobis causae dignitas, ut etiam ea, quae
superiore libro putamus praetermissa, reddamus. Quod quidem prudens lector supervacaneum
forsitan iudicabit; tamen, quoniam compertum est rerum periculis depositam causam etiam levibus
inhaerere, opera est, quibus praesidia sustuleris, auferre solacia.
AUG. Quoniam in alia transire coepisti, iam, quod superius promisimus, debemus ostendere,
prophetiam scilicet Ezechielis, qua dicitur patrum in filios peccata non reddi, sicut filiorum non
redduntur in patres, ad praenuntiationem pertinere revelationis Testamenti Novi. Dicit enim tale
aliquid etiam propheta Ieremias et ibi, unde hoc dicatur, illustrat. Nam inter cetera: Convertere -,
inquit - virgo Israel, revertere in civitates tuas lugens; usque quo averteris, filia inhonorata,
quoniam creavit Dominus salutem in plantationem novam, in qua salute circuibunt homines? Sic
dixit Dominus: Adhuc dicent verbum hoc in terra Iuda et in civitatibus eius, cum revocabo
captivitatem eius: Benedictus Dominus super iustum montem sanctum suum, et qui inhabitant in
Iudaea et in omni civitate eius, simul cum agricola et tolletur in grege, quoniam inebriavi omnem
animam sitientem et omnem animam esurientem satiavi. Propter hoc exsurrexi et vidi et somnus
meus dulcis mihi factus est. Propterea ecce dies veniunt, dicit Dominus, et seminabo Israel et Iuda
semen hominis et semen pecoris. Et erit: sicut vigilabam super eos deponere et affligere, ita
vigilabo super eos aedificare et complantare, dicit Dominus. In diebus illis non dicent: Patres
manducaverunt uvam acerbam et dentes filiorum obstupuerunt; sed unusquisque in suo peccato
morietur et eius, qui manducaverit uvam acerbam, obstupebunt dentes ipsius 100. Nempe
manifestum est hoc ad dies pertinere plantationis novae, de qua, ut hoc diceret, loquebatur. Ubi et
illud semen hominis et semen pecoris, quod se Deus seminaturum esse promisit, spiritaliter

169

