117. Iul. Sed de bono facere meliores; atque ad unum quidem collem omnes, quos susceperit,
sanctificationis evehere, sed non omnes in eadem vitiorum palude deprehendere, verum alios
invenire in statu innocentium, alios in studiis noxiorum. Hoc ergo quia dicimus, quod fidei sanitate,
praesidio rationis atque intellegentiae pietate munitur, per quod et Christi gratia iure laudatur nec
Deo applicatur ullus reatus, tu dicis auctoritatem nutare sacramenti atque acumine pistillo omni
obtunsiore asseris auferri auctoritatem gratiae, nisi ei calumniandi flagitium adscribatur, nisi
iustitiae instituta perverterit, nisi his, qui scientiam non habent, alienae conscientiae crimen
impegerit, postremo nihil eam efficere, si non in omnibus uniformiter praedicetur operari.
Aug. Quid est, quod acumen non meum, sed omnium catholicorum disputatorum, cum quibus
inconcussum teneo, quod frustra labefactare conamini, pistillo comparandum putasti? An, quod vos
fragiles conterat, sentire coepisti? Et tamen, qui velut defensione iustitiae Dei niteris, ut evertas,
quod de parvulorum non regeneratorum damnatione tota Christi sentit Ecclesia, numquam dicturus
es, grave iugum super parvulos unde sit iustum, si non trahunt originale peccatum, nec advertis
vos potius pervertere instituta iustitiae et hoc omnipotentis Dei, a quo vel sub quo istam poenam
sine ullo merito innumerabilibus omnium hominum millibus, hoc est imaginum Dei, a die exitus de
ventre matris eorum dicitis irrogari. Postremo numquam dicturus es, unde sit iustum, ut parvuli
nulla sua, nulla plerumque etiam suorum culpa sine baptismate mortui a parentibus et propinquis
fidelibus separentur et ad Dei regnum non admittantur nec inter vasa facta in honorem, sicut alii
parvuli baptizati, sed inter vasa facta in contumeliam, quia nullum est tertium genus vasorum, sine
ullis malis meritis deputentur. Displicet enim haereticae prudentiae vestrae, quod catholica fides
credit, posteaquam ierunt omnes ex uno in condemnationem, in aliis fieri misericordiam gratiae, in
aliis iudicium veritatis manere per in vestigabiles Domini vias, quae universae sunt misericordia et
veritas 159.

Quod dixisti totum evanuit.
118. Iul. Id ergo totum, per quod stultitia sordentes decipiebas animos, tua expositione evanuisse
manifestum est.
Aug. Evanuisti, sed tu, qui videre vel confiteri non vis remissionem peccatorum etiam ad illos
pertinere, qui unum habent; ad quam medicinalem gratiam non pertinent parvuli, si nullum habent;
quos impie necatis, quia eis Salvatorem negatis.

Iniustum facitis Deum.
119. Iul. Nam cum Apostolus pronuntiat: Gratia autem ex multis delictis in iustificationem 160, et
hoc tu dicis in parvulis quidem non posse constare, in illis autem, qui iam perfectae aetatis sunt,
solis ideo impleri, quia ad unum illud alia quoque motu propriae voluntatis addiderint, confiteris
sine dubio diversam esse operationem gratiae pro diversitate venientium. In his quippe, qui motu
propriae voluntatis utuntur, suppetit ei materia gloriandi, quia ex multis criminibus in
iustificationem, quos adoptarit, educit; in parvulis autem secundum te ieiunius, angustius, exilius
nec virtute magna nec medicina idonea nec honestate salva nec pudore securo unum illud
peccatum se promittit auferre, quod nec debuit imputare, et ex hoc uno, quos liberat, in
iustificationem conatur emittere.
Aug. Iam responsum est; eadem multum dicis non inveniendo quid dicas. Cum dicitis nullum
peccatum parvulis imputandum, iniustum facitis Deum, qui eis grave iugum a die exitus de ventre
matris imposuit 161; quod etsi Scriptura non diceret, quis tam caecus est mente, qui non videat
miseriam generis humani a fletibus incipere parvulorum? Iniustam facitis etiam Dei legem, quae
octavo die non circumcisi animam damnat infantis 162; vanum quoque iudicatis esse praeceptum,
ubi sacrificium pro peccato infante nato iubetur offerri 163. Si autem reatus iste originis et Scriptura
sancta proditur, et ipse se prodit; etiam hoc peccatum inter illa est multa peccata, ex quibus
iustificat gratia, quae parvulos quoque ex hac miseria beatificat, et hoc non isto in saeculo, quod
universum Deus hominibus voluit esse poenale, ex quo primos homines foras de paradisi felicitate
dimisit, sed in futuro aeterno, unde nunc Christus membris suis Sancti Spiritus pignus impertit 164.

Aliter operatur gratia in maioribus, aliter in minoribus.
120. Iul. Confessus es ergo aliter operari gratiam in maioribus, aliter in minoribus. Nec quidquam
putes responsioni tuae relictum loci, si inferas magnam quidem, sed in remissione peccatorum esse
distantiam, ut, etsi unum peccatum, tamen inveniat, quod remittat. Verum nihil hac

98

