complectitur sententia, dicens: Sine mortuos sepelire mortuos suos 197. Est etiam mors, quae in
Apocalypsi mors secunda dicitur 198, qua et corpus et anima igne cruciabuntur aeterno; quam
minatur Dominus ubi dicit: Eum timete, qui habet potestatem, et corpus et animam perdere in
gehennam 199. Quamvis ergo multae mortes inveniantur in Scripturis; duae tamen sunt praecipuae,
prima et secunda; prima est, quam peccando intulit primus homo; secunda est, quam iudicando
illaturus est secundus homo. Sicut in sanctis Libris multa Dei testamenta commemorantur; quod
possunt advertere, qui diligenter legunt; sunt tamen duo praecipua, Vetus et Novum. Prima ergo
mors coepit esse, quando Adam de paradiso eiectus est, et separatus a ligno vitae; mors secunda
esse incipiet, quando dicetur: Discedite a me, maledicti, in ignem aeternum 200. Cum igitur de
resurrectione corporis loqueretur Apostolus, ait: Per hominem mors, et per hominem resurrectio
mortuorum; sicut enim in Adam omnes moriuntur; sic et in Christo omnes vivificabuntur 201. Non
itaque debemus inquirere, de qua morte agatur hoc loco; manifestum est enim de morte corporis
agi; sed potius debemus attendere, per quem sit mors ipsa de qua agitur, utrum per Deum qui
hominem condidit, an per hominem qui peccando causa huius mortis exstitit. Sed hoc, ut dixi,
attendere debemus in promptu positum, non quasi abditum quaerere. Nam et hanc abstulit
Apostolus quaestionem, apertissime dicens: Per hominem mors. Et quis est iste, nisi primus Adam?
Ipse est quippe ille, de quo dictum est: Per unum hominem peccatum intravit in mundum, et per
peccatum mors; cui e contrario Adam secundus opponitur, qui est forma futuri 202; unde et hic
dictum est: Per hominem mors, et per hominem resurrectio mortuorum. Sic ergo est accipiendum
quod ait: In Adam omnes moriuntur; ut non obliviscamur quod ait: Per hominem mors. Ideo quippe
in Adam omnes moriuntur, quia per hominem mors; sicut ideo in Christo vivificantur, quia per
hominem resurrectio mortuorum. Homo igitur, et homo; sicut ergo unus iste, sic unus est ille; ac per
hoc, quia homo secundus est iste, homo primus est ille. Scimus Adam, sicut commemoras, hebraea
lingua hominem dici; sed non hinc efficitur quod impudentissime persuadere conaris, ut in eo quod
dixit Apostolus: In Adam omnes moriuntur, omnem mortalem hominem significasse credatur; ut
scilicet non in illo primo homine, sed in eo quod mortales sunt, existimemus omnes mori. Noli
obscurare clara, recta pervertere, implicare simplicia; in illo moriuntur omnes, per quem mors; sicut
in illo vivificantur, per quem resurrectio mortuorum. Et quis est iste, nisi secundus homo? Quis ergo
est ille, nisi primus homo? Proinde quis iste, nisi unus est Christus? Quis ille nisi unus Adam? Itaque
sicut portavimus imaginem terrestris hominis, ita portemus etiam caelestis. Indicatur illud, hoc
imperatur; illud quippe iam praesens est, hoc futurum. Et ideo illam portavimus imaginem
conditione nascendi, et peccati contagione; hanc autem portamus gratia renascendi; portamus
autem interim spe, re vero portabimus eam praemio resurgendi, et beate iusteque regnandi. Quae
cum ita sint, mors quidem hominis ita instituti, et in eo constituti loco, ut non moreretur, nisi
peccasset, sine dubitatione poenalis est; sed Deo per gratiam suam in usum nobis bonum poenalia
mala nostra vertente, in conspectu Domini pretiosa est mors sanctorum eius. Per illam certant,
sicut per disciplinam: Disciplina enim, sicut scriptum est, ad praesens non gaudii videtur esse, sed
tristitiae; postea vero, uberiorem fructum, his qui per eam certarunt, reddit iustitiae 203. Tu autem,
qui mortem corporis etiam in paradiso, etiam peccante nullo, futuram fuisse contendis, hostis es
gratiae Dei, hostisque sanctorum, quorum mors pretiosa est, per illam certantium intrare atque
habitare paradisum. Non enim mortem solam, id est, resolutionem animae a corpore, nolentis
tamen spoliari, sed supervestiri, ut absorbeatur mortale a vita 204; sed etiam omnes morbos, et
omnia genera malorum, quae homines non valendo ferre moriuntur, quantum ad te attinet, in
locum tantae felicitatis et quietis immittis; quod errore quanto facias video, sed qua fronte nescio.

Ventilemus totum contextum.
32. IUL. Verum totum contextum loci ipsius ventilemus. Si - inquit - Christus praedicatur quia ex
mortuis resurrexit, quomodo quidam dicunt in vobis quia resurrectio mortuorum non est? Si autem
resurrectio mortuorum non est, nec Christus resurrexit; si autem Christus non resurrexit, inanis est
praedicatio nostra, et vacua est fides vestra; invenimur etiam falsi testes Dei, quia testimonium
diximus adversus Deum, quod suscitaverit Christum, quem non suscitavit. Si enim mortui non
resurgunt, nec Christus resurrexit; si autem Christus non resurrexit, vana est fides vestra, quia
adhuc estis in peccatis vestris; et qui dormierunt ergo in Christo, perierunt. Si in hac vita in Christo
speramus tantum, miserabiliores sumus omnibus hominibus. Nunc autem Christus ex mortuis
resurrexit primitiae dormientium, quoniam quidem per hominem mors, et per hominem resurrectio
mortuorum. Sicut enim in Adam omnes moriuntur, ita et in Christo omnes vivificabuntur.
Unusquisque autem in suo ordine; primitiae Christus, deinde hi qui sunt Christi, qui in adventu eius;
deinde finis 205.
AUG. Ventilandum totum istum in apostolicis Litteris de corporis resurrectione locum ideo te
suscepisse, ut haberes occasionem qua tuum multiloquium copiosa, si dici potest, egestate
diffunderes, et ad tot libros implendos tibi evagandi spatia procurares, in ipsa tua prolixa et
supervacanea disputatione clarebit.

359

