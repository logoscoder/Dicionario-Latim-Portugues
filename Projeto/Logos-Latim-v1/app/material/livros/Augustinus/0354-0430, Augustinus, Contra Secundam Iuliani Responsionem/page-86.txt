peccato facta est, sicut scriptura quaelibet manus eius dicitur, cuius manu facta est. De quo autem
dictum est: Ecce Agnus Dei, ecce qui tollit peccata mundi 108, ipse reatum peccati, quod
generatione trahitur, regeneratione dissolvit; ipse spiritum donans facit non regnare peccatum in
nostro mortali corpore ad oboediendum concupiscentiis eius 109; ipse quotidiana indulgentia,
propter quam quotidie dicimus: Dimitte nobis debita nostra 110, si quid concupiscentia peccati etiam
bene resistendo certantibus male persuaserit, misericors delet; ipse gravi ruina elisos erigit
paenitentes; ipse, ubi non possit omnino peccari, perducet constituetque regnantes, quando
dicetur : Ubi est, mors, contentio tua? Ubi est, mors, aculeus tuus? Aculeus autem mortis est
peccatum 111. Ecce quomodo peccatum mundi Agnus ille Dei tollit, quod lex auferre non potuit.

Peccatum traducis non imputabatur ante legem.
72. Iul. Verum videamus et reliqua. Pecca tum autem non deputabatur, ait Apostolus, cum lex non
esset 112; post quod tu subdis: Erat ergo, sed non deputabatur, sicut alibi dicit: " Per legem cognitio
peccati " 113. Si ergo per legem peccati est facta cognitio et peccatum traducis ante legem non
imputabatur, ostende hoc imputatum fuisse sub lege. Nam si per legem peccati cognitio, ante
legem ignoratio peccati, ambigi non potest hanc fuisse causam maximam promulgandae legis, ut
proderetur et caveretur, quod prius latebat.
Aug. Ut proderetur, verum dicis, hoc et nos dicimus; ut autem caveretur, non lex sed gratia, non
littera sed spiritus fecit; lex enim subintravit, non ut caveretur, sed ut abundaret peccatum et
superabundaret gratia, qua peccatum et deleretur factum et, ne fieret, caveretur.

Ostende sub lege imputatum fuisse originale peccatum.
73. Iul. Hic sit ergo summa certaminis: aut ostende imputatum sub lege fuisse cuiquam originale
peccatum, ostende fuisse monstratum, et consentiam de hoc peccato Apostolum locutum fuisse.
Aug. Ostendo quidem, quod provocas ut ostendam; sed si oculos operiatis ad ea, quae videre non
vultis, et ne ab aliis videantur, nebulas contentionis offunditis? Circumcisio carnis lege praecepta
est 114, qua non posset melius significari per Christum, regenerationis auctorem, tolli originale
peccatum. Cum praeputio quippe omnis homo nascitur, quemadmodum cum originali peccato, et
octavo die lex circumcidi carnem praecepit, quia Christus die dominico resurrexit, qui post
septimum sabbati octavus est; et circumcisus praeputiatum gignit traiciens in illum, quo ipse iam
caruit, sicut baptizatus in filium, quem generat carne, reatum tamen traicit originis, quo absolutus
est ipse. Postremo in lege scriptus est Psalmus: Ego in iniquitatibus conceptus sum et in peccatis
mater mea in utero me aluit 115. Quod videretis profecto nec auderetis aliquid contradicere, si
Cypriano et Ambrosio ceterisque talibus Ecclesiae Doctoribus fidei oculos similes haberetis.

In lege non potest inveniri.
74. Iul. Aut certe, quia hoc in lege non potest inveniri, acquiesce, impudentissime, de eo peccato
loqui Apostolum, quod imitatione trahitur, voluntate committitur, ratione arguitur, lege ostenditur,
aequitate punitur.
Aug. De omni peccato, quod per Christum tollitur, dictum est: Usque ad legem peccatum in mundo
fuit 116, quoniam lege non tollitur sive originale sive additum, sive quod erat et ante legem, sive
quod etiam lege subintrante abundavit. Cum autem ais de eo peccato loqui Apostolum, quod
aequitate punitur, expergiscere et vide ibi esse et originale peccatum; non enim aliter aequitas Dei
grave iugum imponeret ipsis quoque exordiis parvulorum, quod iugum cura nostra saepe
commemorat, ut cervicem tuam, si non inflexerit, frangat. Nam hoc peccatum etiam lege monstrari
praecepto circumcisionis ostendi; quod si negas tu, doce, quo peccato proprio, si non
circumcideretur, interibat anima parvuli de populo suo 117. Scio, non doces, sed volens nos fatigare
nec taces.

Invenies te vana dixisse.
75. Iul. Ceterum, quod fingitis, originale peccatum nec per unum transmitti potest, quoniam
generatio per duos agitur.
Aug. Iam responsum est: lege, quae hinc a me dicta sunt, et invenies te vana dixisse.

86

