Multi, non omnes, sunt peccatores.
148. Iul. Nam cum tu et Manichaeus dicitis: Omnes sunt naturaliter peccatores, Apostolus autem
dicit: Multi sunt, non omnes peccatores, removet accusationem a seminibus, quae armatur in
mores, et destruit originale peccatum. Utque hoc ipsum, quod egimus, urgeamus: praescribit
Apostolus multos debere intellegi per Adae inoboedientiam peccatores, multos autem per Christi
oboedientiam iustos eos utique, qui iusti sunt, ostendens ab illis, qui criminosi sunt, esse discretos;
tu quia impudentia argumentari niteris, ut ex his sermonibus probes naturale peccatum? Nam cum
dicis omnes nasci criminosos per Adam et propter hoc ad diabolum pertinere, sed aliquos inde per
Christum postea liberari, non hoc sentis, quod Apostolus, qui dicit non omnes per Adam peccatores
constitutos esse, sed multos.
Aug. Quoniam non est contrarium, sicut iam ostendimus, ut idem sint multi, qui sunt omnes, ideo
quos multos, eosdem omnes Apostolus dicit; non omnes autem non Apostolus, sed tu dicis ac per
hoc Apostolo contradicis. Verum est autem, quod Apostolus dicit; falsum ergo, quod tu dicis. Et
quod superius dixisti 204 vigilanter inculcasse Apostolum: Multo magis gratia Dei et donum unius
hominis Iesu Christi in plures abundavit 205 volens intellegi ideo plures dictos, quia pervenit gratia
eius ad parvulos, ad quos imitatio primi hominis non pertinet, aut mendosus codex tibi mentitus est
aut ipse mentiris aut ab aliquo falso sive fallente aut oblivione deceptus es. Non enim ait Apostolus
" plures " sed multos. Graecum attende codicem et invenies pollous, non " pleisous ". Dixit ergo
multo magis abundasse gra tiam in multos, non in magis multos, hoc est non in plures, sicut iam
ostendimus, quoniam, si plures dixisset, propter parvulos, quos tenet gratia, cum primi hominis non
teneat imitatio, falsum dixisset et esset similis vobis. Si enim omnes imitatores Christi post eius
incarnationem regeneratis parvulis additis conferantur cum peccatoribus, quos omnes vultis
propter arbitrium libertatis ad imitationem primi hominis pertinere ab ipso Adam usque in finem
saeculi voluntate peccantes, qui eorum multo plures sint, evidenter apparet, ut et vestra falsitate
vincamini.

Ubi ait multos multi sunt, ubi omnes non omnes.
149. Iul. Si enim, quale tu, tale aliquid ille sensisset, debuit utique dicere: Per unius inoboedientiam
peccatores constituti sunt omnes, sed per oboedientiam Christi ex his aliqui ad iustitiam
reverterunt. Ita enim prorsus ei loquendum fuerat, si hoc, quod tu fingis, voluisset intellegi.
Verumtamen cum hac sententia illud aliud nequivisset asserere multo magis profuisse Christi
gratiam, quam Adae laesisset iniquitas. Etsi ergo penitus nesciremus, qui mos esset, quo per
inoboedientiam unius hominis multi peccatores constitui dicerentur, tamen maneret in solido non
hoc pertinere ad originale peccatum, quod Apostolus inculcaverat multis, non omnibus convenire.
Aug. De multis et omnibus iam responsum est. Nec sic locutum fuisse Apostolum, quemadmodum
dicis eum loqui debuisse, si hoc diceret, quod nos dicimus, quid mirum est? Quandoquidem etiamsi
secundum vos Apostolus per unius delictum ita multos peccatores constitutos esse dixisset, ut idem
multi non possent omnes intellegi, sed hi tantum qui ex imitatione primi hominis propria voluntate
peccarunt, non dixit per oboedientiam Christi ex his aliquos iustificatos, quod tamen verum est.
Quid est ergo, quod dicis, si tale aliquid, quale nos, sensisset Apostolus, eum dicere debuisse: Per
unius inoboedientiam peccatores constituti sunt omnes, sed per oboedientiam Christi ex his aliqui
ad iustitiam reverterunt? Quasi vos negetis ex praevaricatoribus legis, quales tantummodo
peccatores ad similitudinem praevaricationis Adae pertinere contenditis, aliquos per oboedientiam
Christi ad iustitiam fuisse conversos. Possumus ergo et nos vobis dicere: Si tale aliquid, quale vos,
sensisset Apostolus, debuit utique dicere: Per unius inoboedientiam peccatores constituti sunt multi
quidem, non omnes, sed etiam ex his per oboedien tiam Christi aliqui ad iustitiam reverterunt; aut
etiam multo apertius ita loqueretur, si aliquid tale sensisset, ut diceret: Multi quidem Iudaeorum per
inoboedientiam unius hominis peccatores sunt constituti, qui lege accepta simili praevaricatione
peccarunt, sed etiam ex his aliquos iustificavit Christi oboedientia. Quod si tibi non praeiudicavit
non ita loquendo, sicut dixi eum loqui debuisse, si hoc sentiret, quod tu, nec mihi utique
praeiudicare debet, quia non ita locutus est, quomodo eum dicis loqui debuisse, si hoc sentiret,
quod ego. Cum ergo Apostolus ita sit locutus, sicut loquendum esse arbitratus est, videndum est,
quis ei nostrum consentiat, utrum ego, qui dico verum esse quod ait: Per unius delictum in omnes
homines ad condemnationem 206, et verum esse quod ait: Per unius inoboedientiam peccatores
constituti sunt multi 207, quoniam non repugnat, ut qui multi sunt, omnes sint et, qui omnes sunt,
multi sint, an tu, qui dicis: Ubi ait multos, multi sunt, ubi ait omnes, non omnes sunt.

Vel imperitia vel impudentia.

106

