56. IUL. Nec te hoc putare, quia reatu voluntatis semina omnium hominum polluantur, sed tamen
hanc iustitiam in Adae solius crimine non valere, ipsius unum esse peccatum, quod omnibus
imputetur. Ad quod ego quid prius facere debeam nescio: rideamne, quod ineptiae exigunt
singulares? Sed multorum perditio, quos decipitis, miserationem expectat et lacrimas. Serio ergo
maerore conficiar? Sed argumentorum tuorum prodigia incutiunt, quamvis maesto animo,
cachinnum.
AUG. Dic, quod dicturus es, egregie corrector. Quo auctore deceptor est credendus Ambrosius, de
quo ait Pelagius 77, magister tuus, quod eius fidem et purissimum in Scripturis sensum ne inimicus
quidem ausus est reprehendere. Tu eum reprehende; fortior enim es atque potentior inimicus
crucis Christi, quam si esses inimicus Ambrosii; audacius invides gratiae Dei, quam si invideres illi
homini Dei. Reprehende, inquam, irride exagitando, defle dolendo; potes enim vi magna
eloquentiae in urbanitatem ducere vanitatem tuam et in misericordiam transfigurare vecordiam.
Dic ergo illum virum errasse deformiter, desipuisse infeliciter affirmando discordiam
concupiscentiae carnis et spiritus in naturam ex primi hominis praevaricatione vertisse 78. Quis
enim sine illa nascitur, ex quo coeperunt homines nasci nascendo utique in carne peccati? Sed tu,
homo acutissimus, non credens tale ac tantum illud fuisse peccatum, ut posset in hoc malum tunc
ipsam mutare naturam eamque ineffabilis apostasiae merito facere cum stirpe damnandam, hoc,
quod omnes sobrii malum sentiunt, malum iudicant, ebrius Pelagiano dogmate asseris bonum.
Mirabili enim facundia potes eam, quam sancti accusant gemitibus, tu laudibus ornare libidinem et
talem prorsus, qualis et nunc est, se scilicet nolentibus ingerentem et ad certamen provocantem
corda castorum tamquam formosum et amoenum lignum, etiamsi nemo ibi peccasset, inter
paradisi nemora collocare. Erubesce, beatitudo Pelagianorum, et vide quo fugias, quia casti te
fugiunt.

Parentum filii et Adae posteri.
57. IUL. Quis enim hoc, si quid saeculo huic superfuerit aetatis, monumentis credere poterit
litterarum exstitisse videlicet hominem, qui crederet et iuraret non esse naturale, quod esset
naturale, non esse generationis, quod esset generationis, non pertinere ad condicionem parentum,
quod ad aliquos non ob aliud pertineret, nisi quia fuissent parentes? Puto, quod conficta haec magis
quam ab ullis defensa mortalibus arbitretur secutura generatio. Hos enim natatus et has nauseas
atque hos vomitus vestra natio fidesque perpetitur, qui dicitis: Non possunt parentum peccata ad
filios decurrere per naturam, quia res arbitrii seminibus non ligatur, sed peccatum Adae, quod de
voluntate conceptum est, transit in omnes homines per naturam, quia res arbitrii seminibus illigata
est; non damnat etiam Deus filios pro peccatis parentum, quia summae iniquitatis est, sed damnat
Adae posteros propter peccatum parentum, quod nulla potest iustitia vindicari. Non pertinet
postremo ad condicionem generationis, quia hi, qui coniuges sunt, fiunt parentes, quod non ob
aliud pertinuit ad Adam, nisi quia coniugii lege generavit. Hoccine cursum gubernare est an natare?
Hoccine est conficere an nauseare? Hoccine est sumere aliquid solidum an semper evomere? Isdem
sermonibus quod negaveris, affirmas, isdem lineis quod affirmaveris, denegas, et irasceris, cur non
acquiescamus homini, qui gravi morbo ruptus non potest tenere, quod suscipit.
AUG. Absit, ut dicamus aliorum patrum in filios Deum peccata non reddere, cum Scriptura divina
totiens nominatimque testetur, pro quibus patrum peccatis in quos eorum filios vindicta processerit
usque adeo, ut quoddam peccatum grave regis Achab parcens ei Deus in eius filium vindicare
distulerit 79. Sed quis modus et quae sit divinae ratio atque mensura iustitiae de aliorum patrum
peccatis, ut reddantur in filios, indagare quis potest? Propter quod Deus sibi tenuit ista iudicia,
hominem vero iudicantem sic vindicare prohibuit. Sed apostasia primi hominis, in quo summa erat
et nullo impediebatur vitio libertas propriae voluntatis, tam magnum peccatum fuit, ut ruina eius
natura humana esset tota collapsa, quod indicat humani generis tanta miseria, quae a primis
ploratibus vagientium usque ad exspirantium novissimos halitus omnibus nota est ita, ut, qui eam
negant, maiorem partem sibi vindicent humanae miseriae tam horribili et incredibili caecitate, sicut
vos facitis, qui mortalem Adam ita factum ut, sive peccaret sive non peccaret, moriturus esset,
etiam post iudicium Palaestinum, ubi vos ista dicentes Pelagius ipse damnavit 80, adhuc dicere non
timetis. Sed perge, ut tibi placet, atque ipsos etiam tot Palaestinos episcopos criminare
Manichaeos; clama Pelagium ad horam cessisse Manichaeis, ne damnaretur ab eis. Imple
paradisum pomis libidinum et tot ac tanta mala, quae perpeti videmus infantes, tamquam non sint
poenales dolores, sed vernales odores, per illa felicia prata diffunde. Et me irride quasi natantem,
cum tu in haec profunda demersus intereas; me irride quasi nauseantem ac vomentem, cum tu
mortuus iaceas et tamquam vermescente putredine sic inquieta loquacitate putescas; me argue
quasi affirmantem, quod negaverim, et, quod affirmaverim, denegantem, cum tu potius hoc feceris,
sicut in tuo volumine superiore monstravi, et me hoc non fecisse possint, qui legunt, attendere et,

164

