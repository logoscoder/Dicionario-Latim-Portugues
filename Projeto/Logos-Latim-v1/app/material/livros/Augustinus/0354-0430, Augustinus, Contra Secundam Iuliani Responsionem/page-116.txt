essent homines, non unus, id est ipse et uxor eius, de quorum substantia, non culpa genus
hominum, secundum quod Deus instituerat, pullulavit.
Aug. Iam dixi et ecce iterum dico: Ego de his dixi: Omnes ille unus fuerunt, quos fuerat
seminaturus, id est generaturus Adam; ex illo ergo uno principaliter erant tracturi nascentes
originale pecca tum, qui genuit; illa autem, qua coniuncta duo fuerunt, quod excepit concepit
peperitque posterior, quamvis peccaverit prior. Unde et sancta Scriptura in lumbis patris Abraham
dicit fuisse filios Levi et in illo a sacerdote Melchisedech fuisse decimatos 290. Ad Hebraeos
Epistulam lege et linguam corrige.

Sanctitas Abelis negat peccatum originale.
180. Iul. Denique Abeli filio parentum peccatum nihil nocuisse sanctitas eius Scripturis omnibus
celebrata testatur.
Aug. Cur ergo non ipsum posuit Apostolus imitandum, qui primus iustus fuit, sed cum de duobus
hominibus ageret, quorum unus in condemnationem mitteret, alter in iustificationem, Adam dixit et
Christum? Si autem Abel legem non habebat in membris repugnantem legi mentis 291, quam sicut
iustus debellabat interiore certamine, et si caro eius non concupiscebat adversus spiritum 292, nihil
ei nocuerat peccatum parentum. Sed quisquis talem dicit fuisse Abel, dicat eum carnem non
habuisse peccati, cum procul dubio Dominus Christus non habuisset similitudinem carnis peccati,
nisi aliorum omnium hominum esset caro peccati.

Cain confirmat.
181. Iul. E regione Cain, invidus, parricida, de eadem natura progenitus, non eadem voluntate
provectus, excarnificante animum tremore vastatur. Ergo in hunc mundum peccatum intrasse per
unum Apostolus dixit et per peccatum mortem et ita in omnes homines mortem pertransisse, qui
peccaverunt. Quae sententia catholico dogmati conveniens nihil vobis impertit auxilii.
Aug. Mortem cum peccato pertransisse ostendit Apostolus dicendo: Et ita in omnes homines
pertransiit 293. Propter hoc et infantes, cum baptizantur, eruuntur de potestate tenebrarum; alioquin
cum magna iniuria Dei, sicut iam diximus et saepe dicendum est, exorcizatur et exsufflatur imago
Dei, si non ille ibi exorcizatur et exsufflatur princeps mundi, qui mittitur foras, ut sit illic habitatio
Spiritus Sancti 294. Scelus autem, quod fecit Cain, ad originis causam non pertinet, quoniam
voluntate commissum est.

Exemplum et imitatio.
182. Iul. His enim est ordinata verbis, quibus exemplum praecedens et studium sequens imitantis
ostenditur.
Aug. Iam tibi dictum est: Abel ergo ei debuit opponi a contraria parte, non Christus.

Non dixisset per unum hominem.
183. Iul. Ceterum si generationem peccato aut infectam aut obnoxiam voluisset ostendere, non
dixisset per unum hominem intrasse peccatum, sed per duos.
Aug. Iam responsum est. Nihil dicis et tamen dicis et dicis, quoniam rectum non potes invenire,
quod dicas.

Vos deproeliatur et ratio et Paulus.
184. Iul. Nec dixisset: In eo transiit mors, in quo omnes peccaverunt 295, sed: In eo, quod de primi
hominis et de primae mulieris diabolica voluptate et carne fluxerunt; quod si pronuntiavisset, non
vestrum dogma firmasset, sed omnes suas sententias subruisset Apostolus. Ergo peccantium
voluntatem et peccati accusat exemplum ac per hoc vos et ratio deproeliatur et Paulus.

116

