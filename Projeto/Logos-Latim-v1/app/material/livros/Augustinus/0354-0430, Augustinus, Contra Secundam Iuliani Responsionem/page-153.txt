sinu filiorum eorum post eos 26. Haec et alia similia tu non audis, his ac talibus legis testimoniis tu
non acquiescis et tamen loqui et Manichaeos catholicis obicere non quiescis.

Facit Deus aliquando contra quae facienda mandat.
22. IUL. Nisi forte dicas Deum quidem hoc imperasse, sed non facere, quod praecepit, immo
contraria agere his, quae agenda mandaverit.
AUG. Et hoc quam insipienter cogites, cur non attendis? Facit enim Deus aliquando contra quam
facienda mandavit. Nec opus est, ut multa commemorem, ne sit longum. Ecce quod notum est
omnibus dico; mandavit homini Scriptura divina dicens: Non te laudet os tuum 27, nec tamen Deus
dicendus est arrogans aut superbus, cum se innumerabiliter laudare non desinit; et unde agitur,
iam superius demonstravi, quemadmodum Deus sine ulla iniquitate pro peccatis parentum simul
cum eis interemerit parvulos, quamvis mandaverit homini, ne filios pro peccatis patrum, cum
iudicat, damnet. Haec si adverteres, ista non diceres; aut si et haec advertis et tamen ista dicis,
adverte etiam vana esse quae dicis.

Deus legis suae praevaricator?
23. IUL. Quod licet, quantae sit profanitatis, vix indicatum iam vehementer appareat, tamen pace
ipsius divinitatis, cuius aequitatem tuemur, quale sit hoc, vel levi discus sione videamus. Ut ipse
itaque fiat legis suae praevaricator, rerum necessitate, quae eum premunt, an sua imbecillitate
compellitur? An, quia horum neutrum est, sola libidine delinquendi? At hoc nec Manichaeus dicere
potuit et ideo commentus est Deum vestrum grave proelium pertulisse.
AUG. Verba iactas, cum rebus urgearis; non est legis suae praevaricator, quando aliud Deus facit ut
Deus, aliud imperat homini ut homini.

Iustiores homines Deo?
24. IUL. Si ergo nec calamitas nec imbecillitas nec libido ei praevaricationis incumbit, qui fieri
potest, ut eam iustitiae formam, quam commendavit iubendo, destruat iudicando, immo non in
istam iustitiam, sed in reverentiam suam saeviat (tanta est quippe aequitatis potentia, ut et
deviantes arguat et nulla fugientium a se auctoritate minuatur) postremo ut quae sunt iusta a nobis
fieri velit et ipse faciat quod iniustum est? Iustiores nos, quam ipse est, cupit videri, immo non
iustiores, sed nos aequos et se iniquum?
AUG. Quid est quod dicis, homo, qui multum desipis? Quanto excelsior, tanto inscrutabilior divina
quam hu mana iustitia tantoque ab hac illa distantior. Quis enim homo iustus sinit perpetrari scelus,
quod habet in potestate non sinere? Et tamen sinit haec Deus incomparabiliter iustis omnibus
iustior et cuius potestas est incomparabiliter omnibus potestatibus maior. Haec cogita et noli
iudicem Deum iudicibus hominibus comparare, quem non dubitandum est esse iustum, etiam
quando facit, quod hominibus videtur iniustum et quod homo si faceret esset iniustus.

Iustum est aliena peccata mihi imputare?
25. IUL. An illud quidem iustum est, quod ipse facit, id est aliena peccata aliis imputando, et nobis
praecipit, quod iniustum est, ut unumquemque pro voluntatis suae delictis reum pronuntiemus?
AUG. Lege quod superius tibi responsum est, et disce, si potes, quemadmodum peccata originalia
et aliena intellegantur et nostra, non eadem causa aliena qua nostra; aliena enim, quia non ea in
sua vita quisque commisit, nostra vero, quia fuit Adam et in illo fuimus omnes 28.

Deus iuste facit quod iniuste homo.
26. IUL. Et unde ei aut tanta invidia aut tanta malignitas? Invidia est enim, si ad hoc decepit
praecipiendo creaturam suam, ne virtutes eius, in quantum poterat, conaretur imitari; malignitas
autem, immo crudelitas, si puniat propter iniusta opera mortales, quae, cum legi eius oboediunt,
perpetrarunt.

153

