dicimus, et illud bonum esse quod dicitis, tantis totam Italiam factionibus commovistis? Cur
seditiones Romae conductis populis excitastis? Cur de sumptibus pauperum saginastis per totam
pene Africam equorum greges, quos prosequente Alypio tribunis et centurionibus destinastis? Cur
matronarum oblatis haereditatibus potestates saeculi corrupistis, ut in nos stipula publici furoris
arderet? Cur dissipastis ecclesiarum quietem? Cur religiosi principis tempora persecutionum
impietate maculastis, si a nobis nihil aliud dicitur, quam quod etiam tu bonum cogeris confiteri?
AUG. Sicut falsa sunt crimina, quae obicis nobis, ita falsa sunt dogmata, quae fingitis vobis; sed
dicite, quantum potestis, omne malum adversus nos mentientes, nos tantummodo adversus vos
fidem christianam et catholicam defendemus. Et quid opus est vobis reddere similia maledicta et
non potius Evangelio credere atque gaudere, quod ex istis falsissimis maledictis vestris nobis
merces augeatur in caelis 39? Quomodo autem in hac re, de qua nunc agimus, et illud quod dicitis,
et illud quod dicimus, bonum esse possumus credere, cum dicamus nos Deum dixisse: Reddam
peccata patrum in filios 40, vos autem, quod praecepit homini iudicanti, ne peccata patrum reddat
in filios, ita laudetis, ut, quod ipse se dixit reddere, tamquam nostrum arguatis et, tamquam falsum
iniustumque sit, improbetis nec in eo vos non nobis, sed Deo refragari calumniarique sentiatis?

Splendor flammeae rationis.
36. IUL. Verum hactenus mitiore sim functus eloquio, nunc autem splendor flammeae rationis
ostendit malis et bonis, profanis et sacris, piis et impiis, iustis et iniquis nullum esse consortium
atque ideo inter praecepta et iudicia Dei nihil esse pugnarum, contrarium autem esse aliena
peccata aliis imputare et, eadem ne imputentur, iubere, quoniam de his duobus necesse est uno
concesso alterum summoveri, id est uno iusto alterum iniquum doceri, in legem autem Dei
praescriptum esse, ne parentum peccata filiis imputentur 41, ac per hoc eadem auctoritate
contrarium eius id est opinionem traducis cum Manichaeis funditus corruisse.
AUG. Totiens dicere vera me piget, cum totiens te dicere vana non pudeat. Peccata patrum se
reddere in filios Deus dicit; peccata patrum ne reddat in filios Deus quidem, sed homini dicit.
Utrumque approbandum est, quia utrumque Deus dicit.

Tradux nihil sui invenit nec in ratione nec in lege.
37. IUL. Ostendi certe non nos aliud defendere, quam quod primo ratio signat aequissimum, tum
etiam Deus sua lege confirmat, tertio non aliter quam asserimus, id quod fuerat praeceptum, cum
operis laude completum. Inculcatum est quoque hanc veram esse iustitiam, quam placere sibi Deus
etiam praecipiendo monstravit. Ac per hoc constitit nihil adminiculi Manichaeam traducem aut in
ratione aut in legis testimoniis invenire.
AUG. Manichaei naturam dicunt sine initio semper malam, unde omne malum esse contendunt,
catholici autem, quod esse noluistis, conditam bonam peccatoque vitiatam medico Christo indigere
a parvulis usque ad senes, quoniam pro omnibus mortuus est, ergo omnes mortui sunt 42. Unde
Manichaei separandum a bono malum sic opinantur, ut extra sit; nos vero, quamvis malum a bono
intellegentia separemus nec id, quod malum dicitur, aliquam substantiam esse credamus, tamen ab
eis, qui liberantur, non ita separandum malum putamus, ut extra sit, sed in eis sanandum esse
scimus, ut non sit. Illi enim malum substantiam malam dicunt, nos vitium substantiae bonae
nullamque substantiam. Quantum intersit, attende et desine medicum Christum sanandis parvulis
invidere, ne ira Dei maneat super eos dicentis: Reddam peccata patrum in filios 43. Illum aspice qui
hoc dixit: Deus est, non Manichaeus; illum aspice qui dixit: Per hominem mors et per hominem
resurrectio mortuorum; sicut enim in Adam omnes moriuntur, sic et in Christo omnes
vivificabuntur 44; Apostolus Christi est, non discipulus Manichaei. Illum aspice qui dixit: Omnes
homines sub peccato nascimur 45; episcopus est Catholicus, non Manichaeus aut Pelagius aut
Pelagianus haereticus. Quapropter, quoniam peccatum operis punit et homo, peccatum autem
originis nonnisi Deus, ideo Deus, cum se dicat peccata patrum reddere in filios, praecipit tamen
homini, ne pro peccatis patrum damnet et filios. Discerne divina et humana iudicia et invenies inter
se duo ista non esse contraria.

Ezechiel promittit novum testamentum.
38. IUL. Sed ne forte exsistat quis usque adeo obstipus, ut perspicuis sibi velit sententiis approbari
Deum videlicet non aliter iudicare quam iudicari imperavit, quod quidem est contentionis nefandae,

157

