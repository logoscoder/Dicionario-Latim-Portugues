vocare damnandum. Inde est quod in Evangelio Dominus: Omnis - inquit - qui non crediderit in me,
iam iudicatus est; quia non credidit in nomine unigeniti Filii Dei 184. Non quod infidelitas Christum
negans, ante tempus iudicii, supplicio iuncta esset perpetuo; cum omnes qui ad fidem veniunt,
prius fuerint infideles; sed ut censura praecipientis appareat, dicuntur peccata iam esse supplicia.
Denique Adam ipsum, et ille liber qui Sapientia dicitur, et multorum opinio, secuta emendatione
asserit expiatum.
AUG. Si non oppugnas, ut dicis, eos qui existimant Adam, si dicto audiens exstitisset, ad
immortalitatem pro remuneratione potuisse transferri, discerne immortalitatem, maiorem scilicet a
minore. Nam et ista non absurde immortalitas dicitur, qua potest quisque non mori, si non faciat
unde moriatur, quamvis possit et facere. In hac immortalitate fuit Adam: hanc immortalitatem
merito praevaricationis amisit. Haec ei subministrabatur de ligno vitae, a quo non est prohibitus,
quando legem bonam, ne peccaret, accepit, sed quando mala voluntate peccavit; tunc enim de
paradiso eiectus est, ne extenderet manum ad lignum vitae, et manducaret, et viveret in aeternum.
Unde intellegendum est de hoc ligno vitae solere sumere sacramentum; de ceteris alimentum. De
solo enim ligno quod appellatum est dignoscentiae boni et mali, non manducare praeceptum est ei.
Cur ergo putetur non manducasse de ligno vitae, quandoquidem et ceteris longe praestabilius erat,
et illo solo excepto in quo peccavit, ex omnibus manducandi acceperat potestatem? Dei namque
praecipientis haec verba sunt: Ab omni ligno - inquit - quod est in paradiso, edes; de ligno autem
cognoscendi bonum et malum, non manducabis de illo 185. Itemque ista sunt verba damnantis: Quia
audisti - inquit - vocem mulieris tuae, et edisti de ligno, de quo praeceperam tibi, de eo solo non
edere 186. Quae igitur fuit causa ut non praecipue de ligno vitae manducare curaret, cum prohibitus
non fuerit nisi ab illo solo, cuius usurpatione peccavit? Immo si vigilanter intellegamus, sicut de
ligno interdicto manducando peccavit, ita de ligno vitae non manducando peccaret; quoniam ipse
sibi vitam, quae ex illo ligno aderat, invideret. Illa vero immortalitas in qua sancti Angeli vivunt, et
in qua nos quoque victuri sumus, procul dubio maior est. Non enim talis, in qua homo habeat
quidem in potestate non mori, sicut non peccare, sed tamen possit et mori, quia potest peccare;
sed talis est illa immortalitas, in qua omnis qui ibi est, vel erit, mori non poterit, quia nec peccare
iam poterit. Tanta quippe erit ibi voluntas bene vivendi, quanta etiam nunc est voluntas beate
vivendi, quam nobis nec miseria potuisse videmus auferri. In hanc immortalitatem, nullo ambigente
maiorem, si ex illa minore dicas Adam remuneratione obedientiae, nulla interposita morte potuisse
mutari; dices aliquid quod recta fides non debeat improbare; si autem sic laudas istam, ut neges
illam; profecto et mortibus, et morientium cladibus, quas non ferendo urgentur in mortem, cogeris
implere paradisi faciem; atque ita tuam decolorare, ut te velis fugere, si illam in speculo possis
aspicere. Cur enim et posteri primi hominis in paradiso nati, et non solum boni, verum etiam beati,
cogerentur mori, si eos nulla culpa de paradiso exire compelleret, ubi erat lignum vitae, et summa
ex illo vivendo potestas, moriendi autem nulla necessitas? A qua necessitate translati sunt Enoch et
Elias: in his enim terris erant, ubi lignum vitae non erat, et ideo eos ad huius vitae finem, communis
omnibus necessitas mortis urgebat. Nam quo eos credendum est fuisse translatos, nisi ubi est
ipsum vitae lignum, unde illis sit potestas vivendi, nec ulla moriendi necessitas; sicut esset in
paradiso hominibus, in quibus nulla peccandi oriretur voluntas, quae illos ibi esse non sineret, ubi
nulla aequitas mori cogeret? Quapropter exempla Enoch et Eliae nos potius quam vos adiuvant.
Deus quippe in his duobus ostendit, quid etiam illis quos dimisit de paradiso, praestaturus esset, si
peccare noluissent; inde namque eiecti sunt isti, quo traiecti sunt illi. Ubi etiam hoc eis Dei gratia
credimus esse collatum, ne haberent unde dicerent: Dimitte nobis debita nostra 187. In his enim
terris, ubi corpus corruptibile eorum animas aggravabat 188, ita confligebant magno agone cum
vitiis, ut tamen si dicerent se non habere peccatum, se ipsos deciperent, et veritas non esset in
eis 189. Qui sane creduntur ad exiguum temporis redituri in has terras, ut etiam ipsi cum morte
confligant, et quod primi hominis propagini debetur exsolvant. Unde intellegendum est, quod ii qui
peccatum nullum haberent, et filii eorum, si paradisi habitatores in eadem rectitudine permanerent,
magis in illa immortalitate persisterent, donec in ampliorem, nulla interposita morte, transirent, si
eis qui sic erant in his terris extra paradisum iusti, ut non possent dicere se non habere peccatum,
id est, Enoch et Eliae tantam diuturnitatem vitae fateamur esse collatam. Sed Dominus - inquis interrogatus de septinuba illa muliere, sua responsione firmavit, propterea nuptias institutas, ut
damna mortis fetura suppleret; cessaturam vero munificam fecunditatem, cum mors avara
cessaverit. Omnino erras, qui propterea putas instituta esse coniugia, ut decessio mortuorum
suppleretur successione nascentium. Instituta sunt namque coniugia, ut filios patribus, et patres
filiis, certos faceret pudicitia feminarum. Nam et permixto usu atque indiscreto quarumque
mulierum, homines nasci possent; sed certa necessitudo inter patres et filios esse non posset. Si
autem nemo peccaret, et ob hoc etiam nemo moreretur; sanctorum numero terminato, quantus
futuro sufficeret saeculo, hoc saeculum finiretur, ubi et non peccandi et peccandi facultas esset,
atque illud succederet, ubi quisquam peccare non posset. Si enim animae corporibus exutae,
possunt esse vel miserae vel beatae, et tamen peccare non possunt; quis fidelium neget, in regno
Dei, ubi erit corpus incorruptibile, quod non gravabit animam, sed ornabit, nec alimentis amplius
indigebit, hunc affectum futurum, ut nullius ibi ullum possit esse peccatum, non id agente nulla

357

