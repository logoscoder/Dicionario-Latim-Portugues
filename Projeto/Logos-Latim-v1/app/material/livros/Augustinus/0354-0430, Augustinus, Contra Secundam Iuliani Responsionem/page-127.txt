aliis autem motibus eius obsistens, hanc ergo cum ista sua pugna quia etiam in paradisi pacem
conaris admittere vel immittere, ipse in paradisum non disponis intrare. Quantalibet autem abs te
defensione muniatur et laudibus adornetur, aut vitium est aut vitiata est nec immerito militibus
Christi, a quibus debellatur, odiosa est; cum qua ipse colludis, ut eam et expugnare te dicas et
laudare non erubescas. Per hanc humana, quae nascitur, caro peccati est; propter quod per illam
nasci noluit ille, qui natus est in similitudine carnis peccati 359 ac per hoc, quamvis in carne vera,
non tamen in carne peccati; ex hac concupiscentia suscepta tua, tibi quidem pulchra nimis, sed
foeda omnibus sanctis, generatione trahitur originalis peccati vinculum sola regeneratione
solvendum. Illud factum est per Adam, hoc fit per Christum; illud, per quem peccatum intravit in
mundum, hoc per eum, qui tollit peccatum mundi. Sic agnoscit Adam et Christum, qui ex Adam
transiit ad Christum.

Etiam in lege ostenditur peccatum naturale.
219. Iul. Quid ergo additum post legem est peccato naturali, quod quidem non solum prohibitum
aut condemnatum, verum etiam nec leviter vituperatum aut tenuiter ostensum probatur in lege?
Aug. Ostenditur et in lege, sed si vobis auferatur velamen 360; quid enim aliud ostenditur
damnatione animae illius, qui octavo die non circumciditur 361? Quid aliud ostenditur, quando
infante nato sacrificium pro peccato iubetur offerri 362, quod iam supra memoravi?

Intellegentia peccatum constituit in sola voluntate delinquentis.
220. Iul. Certe ne tu quidem adeo desipis, ut dicas peccati traducem post circumcisionem factam
esse maiorem; quomodo ergo abundavit post legem, quae nec arguitur in lege nec proditur? At hoc
vide, quam sanae intellegentiae concinat, quae peccatum in sola delinquentis voluntate constituit.
Usque ad legem dicit Apostolus fuisse peccatum, ut post legem intellegatur fuisse praevaricatio 363,
promulgata videlicet praecepta transgrediens; atque hoc genere abundavit lege subintroeunte
peccatum, quoniam reatui eius de praevaricatione crevit invidia, et opus malae voluntatis, sicut
ante legem peccatum erat, ita post legem coepit esse transgressio, quamvis non eo proposito
legem Deus tulerit, ut mortales fierent eius sanctione peiores. Neque enim lex peccatum aut causa
peccati, sed mandatum sanctum et iustum et bonum 364. Verum quia delinquentium pravitas eo se
ferro, quo curari debuit, vulneravit obstititque consilio Dei, ut inde periclitaretur, unde debuerat
sanari, dicit Apostolus de effectu rerum opinionem divini consilii, quo data lex fuerat, iniuriam
pertulisse; et quia non fuit is proventus emendationis humanae, in quem lator legis intenderat, sed
in plurimis evenere contraria, eo usque ait profecisse studia peccantium, ut non ob aliud videretur
data lex esse, quam ut improbi improbiores fierent et ad peccatum praevaricatio iungeretur.
Aug. Tu dicis ista, qui consilium Dei in danda lege non ipsum sapis, quod apostolus Paulus ostendit,
et ad eas blasphemias ipse te impingis, ut dicas opinionem divini consilii, quo data lex fuerat,
iniuriam pertulisse, tamquam aliud factum sit, quam Deus futurum fuerat opinatus, neque hoc
provenerit lata lege, quod lator legis intenderat. Deum igitur omnium praescium futurorum
secundum tuam sapientiam sua fefellit intentio; nonne attendis quod scriptum est: Multae
cogitationes in corde viri, consilium autem Domini manet in aeternum 365? Si ergo vis nosse,
quantum homini fas est, quo consilio Dei omnipotentis et omnia praescientis lex data fuerit, intuere,
quod dicit Apostolus: Si enim data esset lex, quae posset vivificare, omnino ex lege esset
iustitia 366. Et tamquam diceremus: Cur ergo data est? Sed conclusit - inquit - Scriptura omnia sub
peccato, ut promissio ex fide Iesu Christi daretur credentibus 367. Ecce quod est consilium datae
legis. Quis autem nescit non legis, sed hominum vitio lege subintrante abundasse peccatum? Sed
hoc vitium, quo prohibita plus delectant et fit virtus peccati lex 368, non sanat nisi vivificans spiritus,
non littera occidens; quae tamen ad hoc utilis fuit, quia, cum ipsa occideret per praevaricationem
crescente per prohibitionem cupiditate peccandi, vivificantem Spiritum fecit inquiri et hominem de
sua virtute lethaliter confidentem adiutorium gratiae Dei compulit poscere, sub lege, quamvis
sancta et iusta et bona, tamen deficientem atque ad operanda, quae sancta quae iusta quae bona
sunt, sibi subvenire propriis viribus non valentem.

Lex invenit etiam originale peccatum.
221. Iul. Iure igitur hoc genere dicitur abundasse delictum, quod et ante legem et post legem
uniuscuiusque committebat voluntas; sed ante legem peccatrix, post legem autem etiam
praevaricatrix. Tunc ergo crescit et abundat aliquid, cum in genere suo colligit incrementa, sicut
peccato liberae voluntatis post Moysen cumulus transgressionis accessit; de eodem enim genere

127

