diabolo, ne parvuli portentur ad Christum, ut eruantur a potestate tenebrarum et in regnum ipsius
transferantur 185. Et sic Ecclesiam accusat toto orbe diffusam, in qua ubique omnes baptizandi
infantuli non ob aliud exsufflantur, nisi ut ab eis mundi princeps mittatur foras 186. Item deorsum de
libidine loquens, sine qua coniugum non potest esse commixtio, quam nos naturalem et ad Dei
operam pertinentem non ut magnum aliquod bonum, sed ut sensum corporum, quae sunt a Deo
facta, defendimus, quam tu inditam visceribus humanis a diabolo atque in eius verecundia dogma
tuum collocans tam multis scriptis conaris asserere, de ipsa ergo libidine, sicut frequenter, ita etiam
in inferiore parte libri tui loqueris: Quocirca - inquis - commixtionem quoque honestam coniugum
non reprehendimus propter pudendam libidinem corporum. Illa enim posset esse nulla praecedente
perpetratione peccati, de qua non erubescerent coniugati; haec autem exorta est post peccatum,
quam coacti sunt velare confusi 187. Unde remansit posterioribus coniugatis, quamvis hoc malo
bene et licite utentibus, in eiusmodi opere humanum vitare conspectum atque ita confiteri, quod
pudendum est, cum debeat neminem pudere, quod bonum est. Proinde pudenda libidine, qui licite
concumbit, malo bene utitur; qui autem illicite, malo male utitur 188.
AUG. Quare est interrupta sententia et quibusdam praetermissis, tamquam hoc sequeretur,
adiunctum est: Proinde pudenda libidine et cetera praetermissa sunt autem verba mea, ubi dictum
est: Sic insinuantur haec duo, et bonum laudandae coniunctionis, unde filii generantur, et malum
pudendae libidinis, unde qui generantur, regenerandi sunt, ne damnentur 189. Quare ista verba mea
de media sententia mea subtrahis eisque subtractis alia mea, quasi ipsa sequantur, adiungis? Quid
est quod facis? Cur hoc facis? Parum est, quod ea, quae tibi ex eodem libro meo ex ordine
proposueras refellenda, dimittis et in alia pergis, ut ordo turbetur et, quod a te propositum fuerat,
de lectoris memoria dilabatur. Insuper et ea, quae praeter ordinem, ut tibi libitum est, interponis,
non tota et integra fideliter ponis, sed concidis ubi vis, tollis quod vis, iungis quomodo vis. Sed fac
quidquid vis; convictus et victus apparebis, ut non vis.

Non erat magnum de libro meo implere sententiam.
143. IUL. Rectius enim accipit nomen mali quam boni, unde erubescunt mali et boni, meliusque
credimus Apostolo, qui dicit: " Quia non habitat in carne mea bonum " 190, quam huic, qui hoc dicit
bonum.
AUG. Non erat magnum et istam de libro meo implere sententiam. Ego enim dixi: Quam huic, qui
hoc dixit bonum, unde si confunditur, confitetur malum; si autem non confunditur, addit
impudentiae peius malum 191. Sed nescio, cur hoc non posueris, cum similiter eis posses non
respondere sicut aliis, quae tamquam refellenda posuisti nec attingere voluisti.

Addis.
144. IUL. Et post modicum addis: Quoniam natura humana, quae nascitur vel de coniugio vel de
adulterio, Dei opus est. Quae, si malum esset, non esset generanda, si malum non haberet, non
esset regeneranda; atque ut ad unum verbum utrumque concludam, natura humana, si malum
esset, salvanda non esset; si ei mali nihil inesset, salvanda non esset. Qui ergo dicit eam bonum
non esse, bonum negat conditae Creatorem; qui vero negat ei malum inesse, misericordem vitiatae
invidet Salvatorem. Quapropter in hominibus nascentibus nec excusanda sunt adulteria per bonum,
quod inde a Conditore bono creatum est, nec accusanda coniugia per malum, quod ibi a misericordi
Salvatore sanandum est 192. Haec tam multa, quae de tuis scriptis posui, quoniam grandem in his
aerumnam cogitationis pertuleras, ut acute aliquid dicere videreris, et ex more nostro, quo versute
nihil agimus, et ex veritatis securitate, quoniam tuis sermonibus vix intellegi queunt, nostra oportet
repetitione distingui. Dixisti ergo Manichaeos carnis vituperare naturam atque asserere hominem
factum ex commixtione duarum naturarum, unius bonae, alterius malae, nos autem, quos
haereticos vocas, dicere a bono Deo conditam humanam naturam testimonio auctoris sui bonam in
infantibus ita esse sanam, ut Christi non habeant necessariam medicinam, te autem dicere bonam
quidem a Deo bono conditam aliquando Adae fuisse naturam, sed tamen peccato esse vitiatam et
ideo Christi indigere medicina. In primo quidem libro praesentis operis, quam nullo distaret fides
vestra a Manichaeorum profanitate, quippe ex qua eam natam esse manifestum est, iunctis
amborum opinionibus indicavi, ubi apparuit Ioviniano te per timorem copulari, Manichaeo autem
omnino per amorem. Hoc ergo etiam in praesenti nobis genere disserendum est, sed prius nostra,
post vestra distinguo. Verum ergo dixisti nos dicere a bono Deo naturam humanam bonam
conditam, sed huc usque nostrum est; unam enim partem, qua suppletur nostra sententia, aut non
vidisti aut suppressisti, aliam autem de tuo, cum non sit nostra, posuisti; nos enim non solum
dicimus naturam hominis bonam a Deo esse conditam in Adam, sed in omnibus parvulis bonam ab

185

