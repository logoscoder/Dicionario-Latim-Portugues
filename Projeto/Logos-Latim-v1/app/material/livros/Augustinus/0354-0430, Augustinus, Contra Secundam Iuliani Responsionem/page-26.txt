71. IUL. Se de hoc satis sit, nunc quae sequuntur arripiam. In corpore igitur mortis huius, quale in
paradiso ante peccatum, profecto non erat, alia lex in membris nostris repugnat legi mentis; quia et
quando nolumus, et quando non consentimus, nec ei membra nostra ut impleat quod appetit
exhibemus; habitat tamen in eis, et mentem resistentem repugnantemque sollicitat; ut ipse
conflictus etiamsi non sit damnabilis, quia non perficit iniquitatem; sit tamen misera lis, quia non
habet pacem 165. Naturalem esse omnium sensuum voluptatem, testimonio universitatis docemus.
Hanc autem voluptatem et concupiscentiam ante peccatum in paradiso fuisse, res illa declarat, quia
ad delictum via per concupiscentiam fuit, quae cum pomi decore oculos incitasset, spem etiam
iucundi irritavit saporis. Non ergo potuit haec concupiscentia, quae cum modum non tenet, peccat;
cum vero intra limitem concessorum tenetur, affectio naturalis et innocens est; non, inquam, potuit
fructus esse peccati, quae docetur, non suo quidem vitio, sed voluntatis, occasio fuisse peccati.
Lege et de hoc secundum librum meum: invenies hoc quod dicimus etiam tuo posse animo
persuaderi. Quod vero quasi acutule posuisti, legem quidem peccati esse in membris nostris; sed
tunc habere peccatum, quando ei consentimus; tunc vero solum proelium suscitare, quando non
consentimus, et indicere miseriam pace turbata; quis non prudens pugnare perspiciat? Nam si lex
peccati, id est, peccatum, et necessitas peccati membris est inserta naturaliter; quid prodest non ei
praebere consensum, cum propter hoc ipsum quod est, necesse sit subire supplicium? Aut si est lex
quidem peccati, sed quando ei non consentio non peccat; inaestimabilis potentia voluntatis
humanae, quae (si dici permittat absurditas) cogit ipsum non peccare peccatum. Sed revertitur eo,
ut quod dicis asystaton sit; nam si non peccat, nec lex peccati est; si lex peccati est, peccat; si vero
peccat, solum quia est, quomodo ei obsisti potest ut non peccetur, quae repelli non potest ut a
peccati opere desinatur?
AUG. Secundo libro tuo iam respondi quarto meo, teque inania dixisse convici; sed videant qui
legunt, utrum respondendum sit homini, qui in tantam progreditur insaniam, ut cum fateatur
malum esse peccatum, bonam esse dicat concupiscentiam peccatorum. Et tamen respondere
compellimur, nolentes deserere hominum ingenia tardiora, ad quos istae litterae potuerint
pervenire. Quid est ergo quod loqueris, nesciens quid loquaris? Ergone et in paradiso ante
malesuadi venena serpentis, ante corruptam sermone sacrilego voluntatem, illiciti cibi libido iam
fuit? Et, quod intolerabilius dicitur, ad malum provocabat, et mala non fuit? Et videbant illi homines
fructum ligni prohibiti, et concupiscebat, sed ut non manducarent, concupiscentia spiritus carnis
concupiscentiae repugnabat; et vivebant in loco illo tantae beatitudinis non habentes in se ipsis
pacem mentis et corporis? Non usque adeo dementes estis, ut ista credatis; non usque adeo
impudentes, ut ista dicatis. Ergo intellegite, vel intellegentibus obstrepere vana loquacitate nolite.
Praecessit mala voluntas, qua serpenti subdolo crederetur; et secuta est mala concupiscentia, qua
cibo inhiaretur illicito. Non itaque ibi qualiscumque cupiditas qualicumque reluctata est voluntati;
sed ei potius depravatae depravata servivit. Ac per hoc quamvis iam utraque mala esset, tamen
voluntas cupiditatem, non voluntatem cupiditas duxit; non praecessit voluntatem, nec restitit
voluntati. Denique si ante peccati consummationem ab opere illicito averteretur voluntas, sine
labore ullo cupiditas illicita sedaretur. Hinc loquens beatus Ambrosius: Caro, inquit, in naturam
regressa vigoris sui, agnoscit altricem; atque ausu deposito contumaciae, moderationis animae
coniugatur arbitrio; qualis fuit, cum inhabitanda paradisi secreta suscepit, antequam veneno
pestiferi serpentis infecta sacrilegam famem sciret, divinorumque memo am praeceptorum animae
sensibus inhaerentem edacitatis studio praeteriret. Hinc peccatum manasse proditur, tamquam
corpore animaque genitoribus; dum corporis natura tentatur, anima male sana compatitur; quae si
appetentiam corporis refrenasset, in ipso ortu esset exstincta origo peccati 166. Videsne
quemadmodum doctor catholicus, et christiana sapientia praeditus, ipsam cibi illiciti
concupiscentiam, quam tu, si non permittatur implere quod appetit, asseris innocentem, iam
famem sacrilegam nuncupavit? Et tamen si anima utique voluntate correcta, hanc appetentiam
corporis refrenasset, in ipso, ut ait, exortu exstincta esset origo peccati; sed quoniam non represso
appetitu illiciti cibi, ad peccati consummationem perventum est; non exstincta est origo peccati,
sed etiam manavit in posteros; et tanta est carnis et spiritus dissensio subsecuta, ut in naturam,
sicut idem doctor alio loco dicit, per praevaricationem primi hominis verteretur 167. Sed tu adversus
haec: Naturalem esse omnium sensuum voluptatem testimonio universitatis docere te dicis; quasi
non posset in corpore, non mortis huius, sed vitae illius, ita esse omnium sensuum voluptas naturae
sufficiens, ut summa in iura virtutis animi carnisque concordia, nulla concupiscerentur illicita. O
quam multum erras, qui ex ista, quae nunc est, corruptibilitate atque infirmitate naturae sanctas
paradisi delicias atque illam beatitudinem conicis! Alia erat illa immortalitas, ubi homo poterat non
mori; alia est ista mortalitas, ubi homo non potest nisi mori; alia erit summa immortalitas, ubi homo
non poterit mori. Quid litigas de concupiscentia litigante, hoc est, de lege in membris repugnante
legi mentis? Lex peccati dicitur, quia suadet peccata atque, ut ita dixerim, iubet; et si ei mente
serviatur, sine excusatione peccatur. Peccatum dicitur, quia peccato facta est, appetitque peccare.
Reatus eius regeneratione solutus est, conflictus eius ad agonem relictus est. Malum est, clarum
est. Non viribus nostrae voluntatis, ut putas, huic obsistimus, nisi divinitus adiuvemur. Debellandum

26

