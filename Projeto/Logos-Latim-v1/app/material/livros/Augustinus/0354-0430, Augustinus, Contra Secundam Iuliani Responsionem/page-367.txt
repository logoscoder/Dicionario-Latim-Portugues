peccatum fuit, et virtus peccati tui lex erat; quoniam ubi non est lex, nec praevaricatio 237. Vel certe
quamvis aculeus tuus peccatum esset; tamen fortior factus est apud praevaricatorum dumtaxat
animos, postquam mors ei legis admota est; quae tamen non ad hoc data fuerat, ut acueret. Lex
enim sancta, et mandatum sanctum, et iustum et bonum; sed peccatum ut appareat peccatum, per
bonum mihi mortem operabatur, ut fieret supra modum ipsum peccatum peccans per
mandatum 238. Haec ergo virtus, quam aculeus tuus spontaneae in nobis iniquitatis consequebatur
adiutu, fidelium virtutibus, fidelium iam coronis victa comprobatur, et fracta. Insultamus igitur tibi:
Deo nostro gratias referentes, qui dedit nobis hanc victoriam per Dominum nostrum Iesum
Christum 239.
AUG. De imagine terrestris, et de imagine caelestis hominis satis iam superius disputatum est;
tibique respondimus quod imago caelestis nunc fide ac spe portari potest; portabitur autem re ipsa
praesentata atque donata, cum resurrexerit corpus spiritale, quod nunc animale seminatur. Duas
quippe istas imagines, terrestris videlicet hominis unam, caelestis autem alteram, singulis rebus
attribuit; illam scilicet animali corpori, hanc spiritali. Superius enim dixit: Sed non primum quod
spiritale est, sed quod animale; postea, quod spiritale est; protinusque subiunxit: Primus homo de
terra, terrestris; secundus homo de caelo, caelestis, sicut portavimus imaginem terrestris,
portemus etiam imaginem illius caelestis. Quis est ille, nisi Adam, per quem mors? Et quis est iste,
nisi Christus, per quem resurrectio mortuorum? Quoniam per hominem mors, et per hominem
resurrectio mortuorum. Sicut enim in Adam omnes moriuntur, sic et in Christo omnes
vivificabuntur; id est, quicumque vivificabuntur, nonnisi in Christo vivificabuntur; unde iam supra
sumus locuti. Nulla est utique ambiguitas, ad quas duas res duae istae referantur imagines; illa
namque refertur ad mortem, haec ad resurrectionem. Illa ergo ad mortem corporis; quia haec ad
resurrectionem corporis; illa ad corpus animale, quod seminatur in ignominia; haec ad spiritale,
quod resurget in gloria; illa nascendo, hac induimur renascendo. Sed quoniam sub peccato
nascimur, in peccatorum autem remissione renascimur: Sicut portavimus - inquit - imaginem
terrestris, portemus etiam imaginem illius caelestis. Illud factum esse commemorat, hoc exhortatur
ut fiat. Nemo enim potest efficere ut non fuerit natus in poena, qua corpus eius seminetur in
ignominia; sed nisi fuerit renatus, et perseveraverit in eo quod est renatus in gratia, non perveniet
ad spiritalis corporis habitudinem, quod resurget in gloria. Quid est ergo quod dicis: Aperte nempe
transiit ad studia, vultque tantum interesse inter praeteritam nostram et praesentem
conversationem, quantum interest inter mortalitatem et immortalitatem? Cum potius Apostolus non
ad aliud transeat; sed id quod de resurrectione carnis coeperat, exsequatur, cui e contrario mortem
carnis opponit. Non itaque duas conversationes, malam scilicet, et bonam, vult hoc loco intellegi;
sed resurrectionem carnis ita per Christum futuram, sicut per Adam mortem carnis asserit factam.
Sine hominem Dei agere quod agit; tu eum sequere, noli ut te sequatur ipse conari. Non enim
sequitur, quantumcumque coneris. Aperte resurrectioni carnis mortem carnis opponit; aperte his
singulis rebus singulos dispertitur auctores, morti corporis Adam, resurrectioni corporis Christum;
aperte duas imagines, unam terrestris hominis, aliam caelestis, a contrario inter se conferens, illam
corpori attribuit animali, quod per Adam meruit ut seminetur in ignominia; istam spiritali, quod per
Christum merebitur resurgere in gloria. Qui etiam secundum carnem homo caelestis est dictus, non
quia eam sumpsit e caelo, sed quia et ipsam levavit in caelum. Si studium bonum et bona
conversatio facit, ut ad gloriosam resurrectionem perveniant; numquid studio malo et mala
conversatione vitae huius, quam nati, et accessu aetatis aucti duximus, factum est ut in corpore
animali cum mortis propagine nasceremur? Quis enim malo studio vel ullo studio sibi comparavit
aerumnosae nativitatis initium? Quis mala conversatione id egit, ut eum, quomodolibet vixerit, mori
necesse sit? Plane si haec duo, id est, imaginem terrestris hominis, quae ad corpus pertinet
animale, et imaginem caelestis, quae ad corpus pertinet spiritale, etiam ad conversationes referre
volumus; sicut resurrectionem spiritalis corporis in parte iustitiae ponimus, ita mortem corporis
animalis ponere in peccati parte debemus; quia sicut in Christi iustitia fiet ista resurrectio, ita in
Adae iniquitate facta est mors illa. Quod si intellegas, et huic apertissimae consentias veritati;
concedo quod dicis, terrestrem et caelestem referri ad vitia et virtutes; sicut enim virtus Christi
faciet ut resurgat corpus spiritale, ita vitium Adae fecit ut moreretur corpus animale. Non itaque
huic congruit, eiusdem Apostoli ad Romanos illa sententia: Sicut enim exhibuistis membra vestra
servire immunditiae, et iniquitati ad iniquitatem; ita nunc exhibete vestra membra servire iustitiae
in sanctificationem 240. Ibi enim de malis et bonis moribus loquebatur; hic autem de resurrectione
corporis et morte corporis loquitur. Sed quoniam qui ratione iam utuntur, ad resurrectionem
gloriosam, quae tunc fiet, quando spiritale corpus resurget, venire non poterunt, nisi hoc et credant
et sperent; ideo quod terrestris hominis imaginem portaverimus commemorans, in qua est per
hominem mors; ut imaginem caelestis hominis portemus hortatur, in qua est per hominem
resurrectio mortuorum; ut quomodo per Adae peccatum venimus in mortem corporis animalis, ita
per Christi iustitiam veniamus in resurrectionem corporis spiritalis. Deinde subiungit: Hoc autem
dico, fratres, quia caro et sanguis regnum Dei possidere non possunt. Ubi te non reprehendimus
nomine carnis et sanguinis significatam carnalem prudentiam credidisse, non ipsam substantiam
corporis animalis, quae seminatur quidem in ignominia, sed tamen resurget in gloria, et regnum Dei

367

