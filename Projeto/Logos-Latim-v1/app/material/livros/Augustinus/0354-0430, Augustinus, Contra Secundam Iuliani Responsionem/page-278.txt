naturae atque salubria sit laboriosissimum discere, atque ita laborem fugiens, in tenebris
ignorantiae familiarius libentiusque requiescat. Nempe tanta raritas ingeniosorum et studiosorum,
per quae duo ad humanarum divinarumque rerum scientiam pervenitur, et tanta multitudo
tardorum et desidiosorum, satis indicat in quam partem suo tamquam pondere feratur ipsa natura,
quam negatis esse vitiatam. Neque secundum christianam cogitatis fidem, qualis sit factus Adam,
qui universis generibus animarum vivarum nomina imposuit 3; quod excellentissimae fuisse
indicium sapientiae, in saecularibus etiam litteris legimus. Nam ipse Phytagoras, a quo philosophiae
nomen exortum est, dixisse fertur, illum fuisse omnium sapientissimum, qui vocabula primus indidit
rebus. Verum etsi nihil tale de Adam didicissemus, nostrum erat utique vera ratione conicere, qualis
in illo homine natura sit condita, in quo vitium omnino nullum fuit. Quis autem usque adeo sit
tardus ingenio, ut ad naturam neget obtunsa vel acuta ingenia pertinere, aut existimet non esse
animi vitia vel memoriae vel intellegentiae tarditatem? Et quis dubitet christianus, eos qui in hoc
saeculo erroribus aerumnisque plenissimo, ingeniosissimi apparent, quorum tamen corruptibilia
corpora aggravant animas, si illius ingenio comparentur, distare longe amplius quam celeritate a
volucribus testudines distant? Ingeniis ergo tam excellentibus paradisi felicitas impleretur, si nemo
peccasset; tales quippe Deus de parentibus fuerat creaturus, qualem illum sine parentibus
creaverat, utique ad imaginem suam. Nondum enim homo vanitati similis factus erat, ut dies eius
sicut umbra in hoc saeculo aerumnoso praeterirent 4. Quod si ita esset, numquid ista tua querela,
ullum haberet locum? Numquid assecutio scientiae laboriosa esset, ut fuga laboris imperiti esse
homines mallent? Numquid ipsa fortitudine, quam verum dicis vix in paucissimis inveniri, opus
haberemus, ubi nulla esset aerumna quam deberemus pro veritate fortiter sustinere? Cum ergo ista
in contrarium versa sint omnia, ad hoc naturam nostram negas esse vitiatam, ut, te adiuvante,
Manichaeus commixtam nobis introducat alienam; ac sic dum oppugnator eius prosilis imperitus, fis
auxiliator ignarus.

Nihil religione vilius aestimatur.
2. IUL. Ostendit hoc etiam liber ille, qui Sapientia dicitur, cum verba exprimens impiorum, qui post
umbram praesentium retecta beatorum merita contuentur: Vitam, inquit, illorum aestimabamus
insaniam; et quomodo, reputati sunt inter filios Dei? 5 Inde est ergo, quod fidelium perseverantia
temporum iniquitatibus contumax, et eligens affligi cum populo Dei magis quam temporalis peccati
habere iucunditatem 6, ab his qui dicunt: Manducemus et bibamus, cras enim moriemur 7, nomine
pertinaciae et contentionis arguitur; nihilque magis putatur cautis convenire consiliis, quam
degeneris animi famulatum emere, vel infidam momentorum quietem. De hac quippe potissimum
ignavorum pectorum vilitate c factum est, ut per Ecclesiarum naufragia spurcum manichaeorum
dogma velificet. Quia si in his qui sacerdotii munere fungebantur, libera stetisset et virilis
auctoritas, traducianorum commenta ut invicta ratio proruit, ita publica contrivisset assensio.
Verum cum nihil ab hominibus praesentium amantibus, religione vilius aestimatur, itum est in
criminationes Dei; ut nobis necessitas immineret, tam longis disputationibus Deum nostrum, qui est
Deus verus, fidelem in verbis suis, iustum in iudiciis, sanctum in operibus approbare 8.
AUG. Si fidelis est Deus in verbis suis, cur ei contradicitis dicenti: Reddam peccata patrum in filios 9,
et hoc verum non esse contenditis? Si iustus est in iudiciis, cur hoc ipsum quod peccata patrum
redduntur in filios, iustum esse non vultis; et quod filii Adam a die exitus de ventre matris eorum
gravi iugo premuntur, dicere sine ullius originalis peccati merito fieri, non timetis? Si sanctus est in
operibus, cur immunditiam nascentium, quae hominem Dei dicere compulit, non esse mundum a
sorde peccati, nec infantem cuius est diei unius vita super terram 10, ab eius sancto opificio quo
naturam format, quamvis originis contagione pollutam, discernere recusatis; atque ita vitia et
ingeniorum et corporum tam multa, et aliquando tam magna, sancto eius opificio cuncta tribuitis?
Quae nolentes tribuere venientibus de natura peccato depravata originalibus meritis; profecto
aditum amplissimum ad alienam mali naturam introducendam manichaeis exsecrabilibus aperitis;
quorum dogma nefarium quasi accusatis horrentes, cum adiuvetis errantes.

Sermo noster extenditur.
3. IUL. His ita negotiis librorum meorum operam destinatam, mali naturalis assertor oppugnat;
quibus sane viribus, et quam consequenti responsione, satis superque praecedentium voluminum
disputatione perdocui. Quorum lectione non dubito prudenti cuique constare (quem rarum esse hac
praefatione testatus sum), nihil studere aliud veritatis inimicum, quam ut simpliciorum ludificentur
aures et evasisse, si utcumque se respondisse videatur.
AUG. Raros esse prudentes, praefatione testaris d; et quae causa sit raritatis huius, vel cur nec ipsi
qui rara ingeniorum capacitate ad prudentiam pervenerunt, sine labore magno potuerunt consequi

278

