ab exordio natura reprehendetur, confiteberisque te esse Manichaeum. Aut si resipiscens iniustum
esse dixeris, ut Adam teneretur reus pro naturae suae culpis; irrefutabiliter consequitur,
scelestissimum esse, si Abel, Enoch, Noe et omne hominum genus obnoxium crimini originali
censeatur. Quod facinus iudicii si admoveas Deo tuo, solus pro omnibus remanebit reus;
apparebitque, quod semper, non ipsum esse, quem catholici aequissimum in Trinitate veneramur.
Quod si a Dei accusatione destiteris, Manichaeae traducis, qua hactenus confossus es, vel redivivus
dogma damnabis.
AUG. Hinc est quod vehementer erratis, hinc estis haeretici, hinc adversus catholicam fidem, quae
evitans haereticos, eloquia divina sectatur, eisque munitur, novitias machinas humanis et vanis
argumentationibus componere audetis; quoniam nescitis, et quod intellegere non potestis, credere
recusatis, quid valeant in seriem generationis seminum nexus, et in creaturis quas Deus alias ex
aliis secundum genus suum nasci voluit, quanta sint et quam sint ineffabilia, quamque etiam nullo
penetrentur sensu, nulla cogitatione comprehendantur naturalia iura propaginis; unde iste sit
insitus humano generi affectus, ut omnes, quantum ad ipsos attinet, certos filios velint habere; cui
rei proficit in feminis castis foederis fides coniugalis; propter quod philosophus Plato iure displicuit,
quia censuit permixte utendum feminis, in ea civitate, quam disputando velut optimam format,
etiam ipse quid volens, nisi ut omnibus minoribus maiores eam redderent caritatem, quam videbat
filiis ipsam debere naturam, cum quisque cogitaret esse posse filium suum, cuius eam videret
aetatem, ut ex quacumque femina ignota qua indifferenter usus esset, suo natus semine non
immerito crederetur. Quid? Illam vocem nonne de visceribus cunctorum patrum Cicero emisit ad
filium, ad quem scribens ait: Solus es omnium, a quo me in omnibus vinci velim? Nonne ipsa quae
occultissima esse diximus, et tamen plus quam credibile est valere cognoscimus, naturalia
propaginis iura fecerunt, ut duo gemini non solum nondum gignentes, verum etiam nondum
nascentes, adhuc in utero matris, duo populi dicerentur 129? Eadem propaginis naturalia iura
fecerunt, ut Israel dicatur servisse in Aegypto 130, Israel profectus esse ex Aegypto 131, Israel in
terram promissionis intrasse, Israel adeptus bona vel expertus mala, quae illi populo Deus vel
praestitit vel inflixit. De quo etiam scriptum est: Veniet ex Sion qui eripiat et avertat impietatem a
Iacob; et hoc illis a me testamentum, cum abstulero peccata eorum 132; cum ille homo, qui haec
duo nomina propria primus et solus accepit, longe ante defunctus, bona vel mala ista non viderit.
Haec propaginis naturalia iura fecerunt, ut idem populus decimaretur in Abraham, non ob aliud, nisi
quia in lumbis eius erat, quando decimatus est ipse propria voluntate 133, ille autem populus non
propria voluntate, sed naturali propaginis iure. Quomodo autem idem populus fuerit in lumbis
Abrahae, non solum ex illo usque ad tempus quod scriptum est in Epistola ad Hebraeos, verum
etiam ex ipso usque ad hoc tempus, et ab hoc usque in finem saeculi, quousque filii Israel alii ex
aliis generantur; quomodo ergo esse potuerit in lumbis unius hominis tam innumerabilis hominum
multitudo, quis eloquendo explicet, quis saltem inveniat cogitando? Neque enim semina ipsa,
quorum est quantitas corporalis, licet singula sint exigua, ex quibus singuli quique nascuntur, si
congesta essent ex quibus tot homines nati sunt atque nascuntur, et in finem usque nascentur,
potuissent lumbis unius hominis contineri. Vis ergo nescio quae invisibilis et incontrectabilis secretis
naturalibus insita est, ubi iura propaginis naturalia delitescunt, propter quam vim tamen non utique
mendaciter in lumbis illius patris fuisse dicuntur, quotquot ex illo uno potuerunt generationum
successibus et multiplicationibus propagari. Non solum autem ibi fuerunt, verum etiam illo sciente
et volente decimato, et ipsi sunt decimati neque scientes neque volentes, quoniam nondum
exstiterant qui scire ac velle potuissent. Hoc porro ideo dixit illius sacrae auctor Epistolae, ut
sacerdotium Christi, quod figurabat sacerdos Melchisedech, qui decimavit Abraham, praeponeret
Levitico sacerdotio; docens etiam ipsum Levi, qui decimabat fratres suos, hoc est, decimas ab eis
accipiebat, decimatum fuisse a Melchisedech in Abraham; quia et ipse in lumbis Abrahae erat,
quando decimavit eum Melchisedech, id est, ab eo decimas accepit. Ac per hoc Christum, cui
dictum est: Tu es sacerdos in aeternum secundum ordinem Melchisedech 134, non vult intellegi
decimatum; ut Levitico sacerdotio merito praeferatur 135; Melchisedech enim decimavit Abraham,
non decimatus est, sicut Levi in Abraham. Si autem quaeritur, quomodo Christus non fuerit
decimatus, cum etiam ipse, quod manifestum est, secundum originem carnis fuerit in lumbis
Abrahae, quando a Melchisedech pater ille decimatus est; nihil occurrit nisi quod Maria quidem
mater eius, de qua carnem sumpsit, de carnali concupiscentia parentum nata est; non autem
Christum sic ipsa concepit, quem non de virili semine, sed de Spiritu Sancto procreavit. Non ergo
pertinuit ad rationem virilis seminis, per quam fuerunt in lumbis Abrahae, quos in illo decimatos
esse sacra Scriptura testatur. Concupiscentia porro carnis, per quam iactus carnalium seminum
provocatur, aut nulla in Adam fuit ante peccatum, aut in illo vitiata est per peccatum. Aut enim sine
illa poterant et genitalia congruenter moveri, et coniugis gremio semen infundi, si nulla tunc fuit,
aut ad nutum voluntatis etiam ipsa servire, si fuit. Nunc autem si talis esset, numquam caro contra
spiritum concupisceret. Aut ergo ipsa vitium est, si nulla fuit ante peccatum; aut ipsa sine dubio est
vitiata peccato; et ideo ex illa trahitur originale peccatum. Fuit ergo in Mariae corpore carnalis
materia, unde carnem sumpsit Christus; sed non in ea Christum carnalis concupiscentia seminavit.
Unde ille natus est ex carne cum carne, in similitudine tamen carnis peccati, non sicut alii homines

343

