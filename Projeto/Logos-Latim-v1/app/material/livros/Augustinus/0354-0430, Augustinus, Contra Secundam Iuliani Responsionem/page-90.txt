Baptizatae non deberent parere cum gemitu.
91. Iul. Id est ut in nuptiis baptizatorum neutiquam sentiretur libido nec eodem modo, quo etiam
ceterarum Gentium, genitalia moverentur.
Aug. Non ergo debuerunt baptizatae cum gemitu parere, quoniam hoc, quod negare non potes,
poena est feminae peccatricis.

Nec mortales deberent esse baptizati.
92. Iul. Recederet postremo post donum gratiae coeuntium pudor nec iret per membra quietis
imitatio nec paterentur sensus onera dulcedinis, liberum postremo baptizatis redderetur arbitrium,
ut per correctionem naturae expulsa lege peccati tam possibile confitereris esse mortalibus nitere
splendore virtutum quam sordibus horrere vitiorum, immo penitus nec mortales, qui sacramentis
imbuuntur, esse deberent.
Aug. Et tamen, Iuliane, tales nuptias in paradiso constituere non te pudet, ubi coeuntium confiteris
pudorem. Ergone aliquid pudendum erat, ubi nihil nisi laudandum, qui super cuncta laudandus est,
conditor instituerat? Sed quis potest hoc sapere et dicere, nisi quem non pudet id laudare quod
pudet?

Amotio peccati ablatio mortis.
93. Iul. Si enim pugnat medicina cum vulnere et mors peccato dicitur accidisse, ablationem mortis
amotio peccati debet operari.
Aug. Adhuc quidem dicitis Adam sic fuisse factum, ut, sive peccaret sive non peccaret, moriturus
esset; sed ista dicentes iam vos magister vester in episcopali iudicio Palaestino nec sine se ipso,
quia non se correxit, Pelagius ipse damnavit 130. Deus autem non in isto saeculo maligno beatificat
suos, quibus hic peccata dimittit, et spiritus gratiae pignus impertit. Ideo eis, qui etiam malis saeculi
huius vel delectabilibus vel saevis atque asperis partim non utuntur, partim bene utuntur, futurum
promisit saeculum, in quo mala nulla patiantur, ubi tales essent et nuptiae, quales in illo paradiso,
si nemo peccasset, esse potuissent, in quibus nihil pudendum esset; sed nec tales erunt, quoniam
beatorum numero impleto, cui sint nuptiae necessariae, generatio ipsa non erit.

Mala praesentia et bona promissa.
94. Iul. Verum cum nihil horum quae diximus baptizatorum constet evenire corporibus, non
potuisse autem aliter, id est non debuisse, quam his medicinae modis totum fieri veritas clarior sole
monstraverit, confitendum tibi est aut illa, quae prius enumeravimus, non accidisse peccato et ideo
nec vulnera fuisse naturae, ut constet ratio gratiae, per quam manifestum est illa de suis ordinibus
mota non esse, aut certe negandum in mysteriis Christi quidquam esse medicinae, quae de tot
secundum te morbis ne unum quidem sanare potuerunt.
Aug. Immo vero hinc deberetis agnoscere, si mente sobria viveretis, quam magnum illud peccatum
fuerit, quod per unum hominem intravit in mundum et cum morte in omnes homines pertransiit,
quandoquidem malis huius saeculi, cum quibus homines oriuntur, nec baptizati iam reatu ablato
omnibus eruuntur nisi post hanc vitam, in qua nos oportet etiam promissis bonis exerceri adhuc
malis. Nam si merces fidei continuo redderetur, iam nec fides ipsa esset, quae mala praesentia
videns ideo pie tolerat, quia bona promissa non videns fideliter et patienter exspectat.

Vis donorum et vulnerum.
95. Iul. Sic egi hactenus, quasi vim donorum et vulnerum, in contrariis licet effectibus, aequalem
tamen Apostolus aestimasset; crescit autem dubio procul sublimitas sanae fidei quam tuemur, cum
consideratur Paulus non solum remediis gratiae aegritudinem non praetulisse culparum, verum
etiam copiosiora beneficia iudicasse dispendiis.
Aug. Verum est; temporalia quippe sunt dispendia regeneratorum, beneficia vero erunt sine dubio
sempiterna; sed dispendia, quae nascentes flendo testantur, dicite, quo merito sub iustissimo et
omnipotentissimo iudice eis, si nullum peccatum attrahunt, irrogentur.

90

