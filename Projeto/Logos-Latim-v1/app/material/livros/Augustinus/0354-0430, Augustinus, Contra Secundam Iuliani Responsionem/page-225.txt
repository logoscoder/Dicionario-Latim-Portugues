variorum sitientes carminum verberari, dicam castigari a sancto Ioanne helluonum palatum, dicam
culpari immorientes odoribus nares; totum postremo praeter id quod tu arbitraris; libera est electio,
ubi specialis verbi nulla pressura est. Aut ergo nega illa quae diximus concupisci; et inficiare, ut
soles, omnium conscientiae; aut si necdum eo usque impudentia incalluit, ut his conetur obniti,
assentire damnationem genitalis iucunditatis nec in sermonibus inveniri.
AUG. Ita hoc dicis, quasi nos concupiscentiam carnis in solam voluptatem genitalium dicamus
aestuare. Prorsus in quocumque corporis sensu caro contra spiritum concupiscit, ipsa cognoscitur;
et quoniam si non adversus eam spiritus fortius concupiscat, ad mala pertrahit, malum esse
convincitur. Propter ipsam Scriptura dicit: Nequius oculo quid creatum est? 41 Et utique oculum, non
nequitiam, creavit omnium creator Deus et corporum et sensuum. Ecce unde intellegas (si veritati
non resistas) inesse malum naturae nostrae, etiam cum creatur, quamvis creetur a bono bene
bonum. Sed unde sit hoc malum, disce ab Ambrosio, ne ad aliam, id est, mali naturam
introducendam Deo coaeternam, suffragium praebeas Manichaeo.

Vis sentiendi creata est a Deo, non vitium concupiscendi.
29. IUL. Quid ergo tibi opitulari potest, quod ego inter commixtionem sexuum, fecunditatem
coeuntium, nolui concupiscentiae nomine lacerare, cum eam nec tu cum Manichaeo diabolicam
potueris approbare; et iam ipsa praemissae disputationis consequentia claruisset, ad eiusdem
operam recurrere sensum illam, quo commixtorum corpus afficitur, ad cuius institutionem corpora,
coniugia semina referrentur?
AUG. Alia est vis sentiendi, aliud vitium concupiscendi; discerne duo ista diligenter, noli errare
deformiter. Alia est, inquam, vis sentiendi, aliud vitium concupiscendi. Lege Evangelium: Qui
viderit, inquit, mulierem ad concupiscendum eam, iam moechatus est eam in corde suo 42. Non
dixit: Qui viderit, quod est sentire per eum sensum corporis qui dicitur visus; sed: qui viderit, inquit,
ad concupiscendum, quod est videre ad malum. Visus ergo sensus carnis est bonus: concupiscentia
vero carnis motus est malus. Quo malo si bene utitur coniugatus, non eum bonum facit; sed operi
bono servire compellit. Facit enim nonnisi boni aliquid et per ipsum, si nihil faciat propter ipsum; si
autem faciat aliquid, sed tamen in coniuge, propter ipsum, non ei veniam daret Apostolus gratia
nuptiarum 43, si non agnosceret esse peccatum.

Post primum opus ad Turbantium de pudore nihil.
30. IUL. Oportet quidem nihil post primum opus, quod ad sanctum Turbantium edidi, super
necessario naturalium pudore disserere; quia ibi ita plene actum est, ut nisi depositis omnino
mentibus, nihil hinc possit ambiguitatis oboriri.
AUG. Sanctus forte Turbantius, ipso opere tuo lecto, quod ad eum te scripsisse commemoras, etiam
propterea in catholicam fidem respiravit, quoniam te in tali causa defecisse cognovit.

Quasi praedam inveniens.
31. Iul. Tamen cum defensor traducis ne tenui quidem possit ab eo ungue deflectere, meumque
rhetorica elegantia fatiget pudorem, cur diversis hominibus negotium ipsum commixtionis iuvat
hinc ea quae rebus actis convenit, parcitate decernere? Et in hoc ergo loco, et in inferioribus, ubi
ego dixi: " Propter hoc relinquet homo patrem et matrem, et adhaerescet uxori; et erunt duo in
carne una " 44; ut exprimeret fidem operum Propheta prope periculum pudoris accessit; quasi
praedam inveniens gestit, exsultat, et clamat: Aperta prorsus, et vi veritatis, inquit, extorta
confessio! Dicatur causa, cur in exprimendis operibus Dei, Propheta prope periculum pudoris
accesserit. Itane vero humana opera pudenda esse non debent, sed plane glorianda, et divina
pudenda sunt? Itane vero in eloquendis et exprimendis operibus Dei, non honoratur Prophetae vel
amor vel labor, sed periclitatur pudor? Quid enim potuit Deus facere, quod eius praedicatorem
pudeat dicere? Et quod est gravius, pudeat hominem alicuius operis, quod non homo, sed Deus
fecit in homine; cum omnes opifices quantum possunt labore et industria id agant, ne de suis
operibus erubescant? Sed profecto illud nos pudet, quod puduit primos illos homines, quando
pudenda texerunt; illa est poena peccati, illa plaga vestigiumque peccati, illa illecebra fomesque
peccati, illa lex in membris repugnans legi mentis. Huius pudet, et merito pudet. Nam si hoc non
esset, quid nobis esset ingratius, quid irreligiosius, si in membris nostris, non de vitio vel poena
nostra, sed de Dei confunderemur operibus? 45 Claruit certe qualiter gestiat; gaudio suo non potest
adhibere frenos; tenet meam sententiam, qua concupiscentiam naturalem malam possit ostendere,

225

