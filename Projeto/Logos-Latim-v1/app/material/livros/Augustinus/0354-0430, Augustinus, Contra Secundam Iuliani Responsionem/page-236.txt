praedicatum est in Gentibus, creditum est in hoc mundo, assumptum est in gloria 87. Quod sicut
commendavit cum veritate credendum, ita impugnatores eius in fine denuntiavit saeculi nascituros;
nam statim sequitur: In novissimis autem temporibus recedent quidam a fide, attendentes
spiritibus seductoribus, doctrinis daemoniorum in hypocrisi mendacia loquentium, cauteriatam
habentes conscientiam, prohibentium nubere, abstinere a cibis, quos Deus creavit ad percipiendum
cum gratiarum actione fidelibus, et his qui cognoverunt veritatem; quoniam omnis creatura Dei
bona 88. Hanc ergo Ecclesiarum contaminationem, quam de Manichaei consectatione vomuisti, et
hanc a fide recedentium praevaricationem, quae in naturalis mali praedicatione et in commixtionis
coniugalis damnatione consistit, et Apostolus praevidit et punivit, non solum quid diceretur, sed
etiam quid consequeretur ostendens.
AUG. Et tamen tu, qui non potes nisi ructare calumnias, et vomere contumelias, verbis catholici
hominis Dei, quem Manichaeum non potes dicere, non ausus es contradicere, suffocantis te, atque
dicentis, ex commixtione maris et feminae nasci expertem delicti neminem posse 89. Namque ista
verba eius et in primo ad Valerium libro commemoravi, quem libris quattuor redarguere conatus,
quidquam inde attingere timuisti; et in isto, cui nunc respondes, eadem ipsa non tacui 90, et
adversus illa adhuc mutus, quamvis eius nomine tacito, cui adversari palam non audes, hunc in me
non metuis criminari.

Cur non intellegis, asine?
56. IUL. Nam hoc quod ait, abstinere a cibis docendum fore, non utique apud prudentem arguit
Christianorum parcitatem, aut denuntiat posse existere homines qui inediae discrimen indicant; sed
ostendit, quoniam cum exorirentur, qui dicerent animalia omnia victibus a Deo creata mortalium,
quia de concupiscentia et commixtione sexus nascerentur, diabolico malo esse polluta, quid
consequeretur expressit, videlicet renuntiandum esse alimentis, si eorum propagatio diabolica
crederetur. Unde et tu hanc infamationem commixtionis corporum ab animalibus removes, ut
subsistat ratio simulandi. Homines tamen qui ad imaginem Dei facti sunt, propter hanc ipsam
concupiscentiam generantium, dicis ad ius daemonis pertinere. Ambo igitur, tu et Manichaeus
unam habetis causam substantiarum vituperandarum et transcribendarum diabolo; sed ille propter
hanc affectionem quae sentitur in naturali opere, universas damnat animantes; tu autem non
omnes, sed quod est foedius, meliores. Absolvis enim sues, canes, et asinos, ut Manichaeos vitare
videaris; sed damnas, propter hoc idem quod Manichaeus, omnes homines qui ad imaginem Dei
facti sunt; ac nusquam malum naturale constituens nisi in imagine Dei, concionaris contra nos,
accusator sanctorum et patronus asinorum.
AUG. Quid est quod dicis, calumniator Catholicorum et adiutor Manichaeorum? Quid est quod dicis?
Quem tantae stoliditatis pudere deberet, etiamsi tibi asinina frons esset. Nonne accusator
sanctorum et patronus asinorum, ab homine huius cordis cuius et ipse es, appellari posset, qui
diceret, ignorantia veritatis homines fieri miseros posse, asinos vero nesciendo veritatem miseros
esse non posse? Et tamen verissime diceret. Cur ergo non intellegis, asine, similiter esse verum, ex
commixtione maris et feminae expertes delicti homines nasci non posse, et asinos posse? An ideo
te arbitraris effugere insequentes plagas auctoritatis atque rationis, quia in societate libidinis, ad
currum tui erroris, homines et asinos iungis? Non de pecoribus, sed de hominibus loquebatur
Ambrosius, ubi ait: Servatum est igitur, ut ex viro et muliere, id est, per illam corporum
commixtionem, nemo videatur expers esse delicti 91. Itane iste, iste doctor Ecclesiae accusator erat
sanctorum, et patronus asinorum? Nempe corruptibile corpus est et asini et hominis; et tamen non
asini aggravat, sed hominis animam; de homine quippe Scriptura dicit: Corpus corruptibile aggravat
animam 92. Sic ergo et in libidine agnosce, et pecoris naturam, et hominis poenam, si animam non
habes asininam.

Castitas Christi.
57. IUL. Christus igitur non minus homo verus, quam verus Deus, nihil de naturalibus minus habuit;
sed iustum erat ut qui dabat perfectionis exemplum, omnibus virtutum studiis antecelleret,
castitasque eius continua integritate celsa, nullo permota libidinis appetitu, quae virgo sanctae
mentis exstiterat, et omnium sensuum domitrix animi magnitudo, et superatrix dolorum, cunctis
fidelibus, et humanitate imitabilis fieret, et sublimitate mirabilis.
AUG. Dicis castitatem Christi continua integritate celsam; sed homo es, cui non videtur castitas
integra, ubi magnitudine et perfectione voluntatis bonae non solum non committuntur, sed nec
cupiuntur illicita. Nam qui concupiscit mala, etsi resistens concupiscentiae suae non ea perpetrat,

236

