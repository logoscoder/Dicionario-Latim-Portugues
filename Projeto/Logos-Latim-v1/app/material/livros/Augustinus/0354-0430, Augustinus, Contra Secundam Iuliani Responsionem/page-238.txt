Christi natura humana tota, sed sine peccato.
60. IUL. Ac per hoc, in ea natura non potest esse peccatum, cum in illo in quo tota est, nihil
iniquitatis inventum est.
AUG. Immaniter, Iuliane, blasphemas, coaequans carnem Christi ceterorum hominum carni; nec
videns illum venisse non in carne peccati, sed in similitudine carnis peccati 97, quod nullo modo
verum esset, nisi ceterorum esset caro peccati.

Concupiscentia sexualis mala et diabolica.
61. IUL. Concupiscentia itaque sexuum, sive in Christi carne fuit, sive non fuit, mala et diabolica
non docetur.
AUG. Concupiscentia carnis mala est, et quando ei non consentitur ad malum; ipsa est enim, qua
caro concupiscit adversus spiritum; etiamsi adversus eam concupiscente spiritu, non perficiat quod
conatur, id est, opus malum.

Quidquid ieceris recurrit in te impetu grandiore.
62. IUL. Ad alia ire festino, sed multum hic rerum admiratione defigor. Qui in alium tantus furor est,
ut si Scripturas non intellegis, vel tua dicta non ponderes? Sed ita argumentaris iugiter, ut quidquid
ieceris, recurrat in te impetu grandiore. Dixisti nempe, nullam esse causam pudoris, praeter
concupiscentiam carnis in genitalibus motibus apparentem.
AUG. Non hoc dixi. Sunt enim et aliae causae pudoris, sive ne fiat aliquid quod non decet, sive quia
factum est. Sed huius pudoris de quo nunc agimus, cum quaeritur causa, illa verissima reperitur,
qua factum est ut haec membra pudenda proprie vocarentur, quae prius pudenda non fuerunt,
quando illi homines recti atque perfecti nudi erant, et non pudebat eos. Quod si prudenter cogitare
voluisses, non ipse impudenter veritati manifestissimae restitisses.

Verecundia debetur corpori humano, non calori.
63. IUL. Esse autem sacrilegium, pudendum aliquid quod Deus fecisse credatur, praeter hanc
carnis concupiscentiam iudicare; Christum vero non habuisse hanc concupiscentiam carnis, quae
mortalibus facit causam pudoris. Quid igitur ad haec occurreret, non vidisti, videlicet nudum eum,
id est Christum, convencticulis debuisse misceri; nec aliquem verecundiae habere respectum, ne
sacrilegium quod commentaris incurreret, in carne videlicet sua, quae concupiscentiam non
habebat, de suis et Patris operibus erubescens. Si autem ei et concupiscentia non fuit, et tamen ille
est pudoris functus officio; irrefutabiliter etiam secundum te approbatur, verecundiam corpori
humano debitam, non calori.
AUG. Ista tua ratione tam acuta et exquisita, debet negari baptismus Ioannis datus fuisse in
poenitentiam peccatorum, quia eo baptizatus est Christus, qui nullum habebat omnino peccatum. Si
autem potuit alia causa, non ea qua ceteri, baptizari, id est, non propter carnem peccati, quam non
habebat; sed propter similitudinem carnis peccati, quam pro liberanda peccati carne susceperat:
potuit etiam membra tegere, non ea causa qua ceteri; sed ut sic congrueret pudenda tegentibus,
nihil habens pudendum; quemadmodum baptizatus congruit poenitentibus, nihil abluens
poenitendum. Decebant quippe similitudinem carnis peccati, ea quibus indigebat caro peccati.
Quamquam et ipsa species humani corporis nudi, ubicumque insolita est, humanum offendit
aspectum. Unde et Angeli qui hominum similes hominibus apparuerunt, vestiti apparere voluerunt,
sicut humana consuetudo poscebat. Sed haec consuetudo si unde originem sumpserit recordemur,
occurrit primi causa peccati, in illis hominibus, qui priusquam peccarent, decenter et honeste erant
in loco tantae beatitudinis nudi, nondum scilicet de sua carne, quae inobediens inobedientibus
reddita est, contra spiritum concupiscente confusi. Nihil ergo te adiuvat Christi vestis, ut
concupiscentiae carnis defensor impudens non sis.

Loquimur de carne Christi audacter.

238

