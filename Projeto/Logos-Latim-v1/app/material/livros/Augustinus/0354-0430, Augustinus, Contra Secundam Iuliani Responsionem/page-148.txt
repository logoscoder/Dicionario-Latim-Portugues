ut summis laboribus Deum iustum esse doceamus, ipsius iustitiae, cuius causa agitur,
praesumentes auxilium, quae libro promisimus praecedente, reddamus.
AUGUSTINUS. Auxilium Dei quaeris, ut impleantur vani libri tui, et non quaeris, ut corrigantur
perversi sensus tui. Vellem tamen diceres, propter quid in hoc opere auxilium Dei poscas, cum sit in
tuo libero arbitrio sive facere hoc sive non facere. An ut ea tibi praesto sint, quae in potestate tua
non sunt et sine quibus hoc effici non potest, sicut sunt, ut alia omittam, ipse victus atque otium? At
haec pene semper Deus per voluntates nobis subministrat aliorum. Vides ergo id te poscere ab
omnipotente Deo, cum propter implendos tuos libros poscis auxilium, ut in voluntatibus hominum,
quod te adiuvet et quod te non impediat, operetur. Nam si nolint homines victum tibi subministrare
sumptusque congruentes, si nolint postremo a te inquietando impediendoque cessare, scribere vel
dictare ista non poteris. Speras ergo auxilio Dei sic agi hominum voluntates, inter quos vivis, ut tibi
necessarium nihil desit. Paratur enim, quod non creditis, voluntas a Domino 1. Aut igitur tuum
dogma iam corrige aut ad hoc defendendum desine divinum auxilium postulare.

Si iustitia Dei esset sine gratia.
2. IUL. Cum in primo volumine perspicuis definitionibus constitisset Deum ita iustum esse, ut, si
probari posset iustus non esse, convinceretur Deus non esse, cumque super hoc remansisset nulla
dubitatio, claruit etiam iustitiam nihil esse aliud quam virtutem numquam quidquam inique
iudicantem, nihil inique facientem, sed reddentem sua unicuique sine fraude sine gratia, id est sine
personarum acceptione.
AUG. Sine fraude verum dicis, ne puniatur immeritus; sine gratia vero si iustitia Dei esset,
numquam Christus pro impiis, id est pro nihil boni et multum mali merentibus, mortuus fuisset,
numquam postremo parvulos, quorum nulla bona opera voluntasque praecessit, in suum regnum
adoptasset nec in eadem causa alios parvulos eiusdem regni participatione fraudasset, qui
numquam inique iudicat, nihil inique facit et sua unicuique sine fraude reddit. Agnosce ergo
parvulos vasa in honorem per gratiam, qui assumuntur in Dei regnum, et alios parvulos, qui in illum
honorem non assumuntur, vasa in contumeliam per iudicium et tandem aliquando, ne iniquum
facias Deum, confitere originale peccatum.

Iustitia non punit peccatum commissum non libera voluntate.
3. IUL. Eius autem virtutis tunc constare rationem, si nullum subditorum puniret nisi pro his delictis,
quae constabat libera voluntate commissa.
AUG. Et illud libera voluntate commissum est eius, in quo natura humana damnata est, ex qua
homines damnationi nascuntur obnoxii, nisi renascantur in eo, qui non est natus obnoxius. Hoc
dogma christianum vultis everti, sed illo stante vos evertimini.

Praecepta quae non possunt servari.
4. IUL. Nec ea hominibus praeciperet, quae per naturam eorum sciret non posse servari, nec pro
rebus naturalibus reum quempiam iudicaret.
AUG. Sed fuit Adam et in illo fuimus omnes 2, quando ita peccavit, ut per deret in se omnes, nisi
quos vellet inde liberaret, qui venit quaerere quod perierat 3.

Deus est, et iustus est.
5. IUL. Nec aliena peccata aliis imputaret ac per hoc nec propter parentum iniquitates innocentes
eorum filios, qui per se nihil operati essent vel boni vel mali, per quod parentum suorum crimina
docerentur imitati, aeternis adiudicaret suppliciis 4. Quibus collectis Deum et esse et iustum esse
constat, quem claruerat, si aliquid operetur iniustum, tantum subire in divinitate, quantum
pertulisset in aequitate dispendium.
AUG. Verum dicis, ac per hoc nihil operatur iniustum, cum gravi iugo premit filios Adam a die exitus
de ventre matris eorum, quod utique iniustum esset, si peccatum originale non esset.

148

