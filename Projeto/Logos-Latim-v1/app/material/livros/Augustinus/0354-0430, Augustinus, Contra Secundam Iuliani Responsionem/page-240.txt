fecit et corpora, cum dicat eam Ioannes a Patre non esse 102. Deus quidem mundum fecit et corpora
prorsus omnia, sed ut corpus corruptibile aggravet animam, et caro concupiscit adversus spiritum,
non est praecedens natura hominis instituti, sed consequens poena damnati. A nullo, inquis,
accusatur, nisi a Manichaeo, et Traduciano eius haerede. Contumelias tuas cum his me accipere
gaudeo, quos in me culpare audes, et nominare non audes. Itane non accusat susceptam tuam, qui
dicit concupiscentiam carnis adversus spiritum ex praevaricatione primi hominis in nostram vertisse
naturam 103? Et quis est hic? Ille scilicet, cuius fidem et purissimum in Scripturis sensum, sicut eum
Pelagius auctor tuus praedicat 104, ne inimicus quidem ausus est reprehendere. Adversus hunc
accusatorem tuam defende susceptam. Huic doctori meo, et illi laudatori eius doctori tuo, pro illa
conviciare, quantum potes, ut patrocinium tuum liberum satis et fidele demonstres; ne te
defensorem suum tamquam timidum libido deserat; quamvis alterum non inveniat, qui pro illa
minus erubescat.

Quid suum cognosceret diabolus.
68. IUL. Ac per hoc necessarie interrogavi, quid suum cognosceret diabolus in sexibus, per quod
fructum eorum iure decerperet; qui nec carnem compegerat, nec membra formaverat, nec genitalia
dederat, nec distinxerat sexum, nec coniugium ordinaverat, nec commixtionem, sine qua
coniugium esse non potest, aut fecunditate honoraverat, aut voluptate resperserat.
AUG. Nihil horum quidem fecerat diabolus, sed inobedientiam persuaserat animo humano, quam
poenalis et pudenda carnis inobedientia sequeretur; unde peccatum originale traheretur, per quod
diabolo subderetur qui nasceretur, cum eodem periturus diabolo nisi renasceretur.

Cervino metu et vulpino dolo.
69. IUL. His itaque tu dissertionibus, cervino metu, et vulpino dolo obviam ire conatus, ita
imposuisti patrono tuo ad quem scribis, ut referres, propter sensum corporis naturalem, id est
concupiscentiam carnis, dominari operibus et imagini Dei principem tenebrarum; cum necesse
esset ad eumdem spectare auctorem sensum carnis, ad quem etiam carnis natura respiceret.
AUG. Quid loquaris ignoras. Aliud est sensus carnis, aliud concupiscentia carnis, quae sentitur
sensu et mentis et carnis; sicut dolor carnis non ipse sensus est, sed nisi sensus adsit, sentiri non
potest. Sensu itaque carnis qui tactus vocatur, aspera et lenia differenter ut cetera sentiuntur;
concupiscentia vero carnis indifferenter illicita et licita cupiuntur, quae non concupiscendo, sed
intellegendo diiudicantur; nec ab illicitis abstinetur, nisi concupiscentiae resistatur. Non igitur
caventur opera mala, nisi frenetur concupiscentia mala, quae abs te, horrenda impudentia vel
potius amentia, dicitur bona; nec erubescis, nec horrescis te ad tantum dedecus pervenisse, ut
nemo liberetur a suo malo, nisi non consentiat tuo bono. Concupiscentia igitur carnis, qua cupiuntur
quae prohibentur, non est a Patre. Frustra putas, vel potius vis putari, ubi hoc Ioannes apostolus
dixit, concupiscentiam carnis positam pro luxuria. Prorsus si non est a Patre luxuria, nec illa est a
Patre cui si consentiatur, concipit paritque luxuriam. Nam motibus suis, quibus iubemur obsistere,
quid conatur, quaeso, nisi ad luxuriam pervenire? Quomodo est ergo bonum, quae pervenire
conatur ad malum? Quomodo est nostrum bonum, quae pervenire conatur ad malum? Quomodo
est nostrum bonum, quae nos compellit ad malum? Sanandum est igitur hoc malum, Iuliane, divina
bonitate; non humana vanitate, iniquitate, impietate laudandum.

Non refellere, sed illudere.
70. IUL. Te ergo apparet non studuisse ut obiecta refelleres; sed ut patrono tuo, ad quem
scribebas, miserabiliter illuderes; putaretque te rude quidpiam detulisse quod iure morderes; cum
id iam superiorum concessione et corporum institutione laudasses.
AUG. Institutionem laudavi corporum, quae bona est etiam in malo homine, non malum, sine quo
nascitur nemo; quod tu nolens cum Ambrosio dicere unde sit, adiuvas Manichaeum dicentem quod
ex aliena natura sit.

Nemo callidius te scribere potuisset.
71. IUL. Fateor tamen, nimis te cogitasse, quid diceres; et ingenium tuum apparet, et studium;
solertissime prorsus quid asserendum esset pro peccati traduce ponderasti; nemo alter callidius

240

