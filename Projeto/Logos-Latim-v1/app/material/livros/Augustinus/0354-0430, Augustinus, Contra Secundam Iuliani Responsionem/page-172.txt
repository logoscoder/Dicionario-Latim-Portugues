dicitur? Numquid enim, si manifestum sit duos simul ambulasse aut aliquid simul egisse, ideo sine
mendacio dicis unum ambulasse aut unum hoc egisse, quia manifestum est duos fuisse? Nonne
mendacium tuum tanto erit impudentius, quanto illud apertius? Ponitur quidem et singularis
numerus pro plurali tropica locutione sicut in plagis, quibus percussa est Aegyptus, ubi dicitur rana
vel locusta numero utique singulari, cum multae fuerint 113; si autem diceretur rana una vel locusta
una, quis dubitaret tanto esse hoc mendacium vanius, quanto est illa veritas clarior? Desine igitur
istos fumos hominibus harum rerum imperitissimis vendere et per unum hominem in mundum
intrasse peccatum, non sicut tu, sed sicut Apostolus dicit, intellege. Per unum quippe hominem non
exemplo praecedentem, nam hoc de femina diceretur, sed principio generantem, quia prior sevit,
quod illa conciperet, et ipse genuit, quod illa pareret, peccatum intravit in mundum 114, sicut
scriptum est: Abraham genuit Isaac, Isaac genuit Iacob 115 et per ceteras subsequentes
generationes ista locutio perseverat nec dictum est: Abraham et Sarra genuerunt Isaac aut Isaac et
Rebecca genuerunt Iacob; et ubi matres commemorari necessarium fuit, non ait Evan gelista: Iudas
et Thamar genuerunt Phares et Zaram, sed ait: Iudas genuit de Thamar 116, et ubicumque adiunxit
et matres, generationem tamen patribus dedit, non dicens: Ille et illa genuerunt illum, sed: Ille
genuit illum de illa. Unde intellegas eo modo dictum ex uno Abraham genitos esse innumerabiles,
quia ipse illos genuit unus ex Sarra. Ideoque dictum: Per unum hominem peccatum intravit in
mundum 117, ut intellegeretur ibi generationis initium, quod ex viro est, non imitationis exemplum,
quod in genere humano per unam potius quam per unum intravit in mundum.

Peccatum quod simulatur ingenitum.
89. IUL. Cum vero de peccato agitur, quod contra omnium opinionem omnemque rationem
simulatur ingenitum.
AUG. Non contra omnium opinionem omnemque rationem simulatur, sed contra vestrum errorem
teste Scriptura et ipsa generis humani miseria peccatum originale monstratur.

Transire proprie et transire inconvenientissime.
90. IUL. Et hoc peccatum transisse per unum proprie dicitur, si exemplum delinquendi praebuit,
inconvenientissime autem, si peccatum istud ingenuit, quod ad posteros nisi per duos transire non
potuit.
AUG. Immo per unum intravit, a quo seminatum est, quod peperit illa; exemplum autem in illa
praecessit, quod secutus est ille.

Nomen novum tradux.
91. IUL. Commendaveritque Apostolus transisse peccatum, sed per unum, ostenderitque hoc
veritas ad exemplum proprie pertinere, intolerabili impudentia Traducianus facit, ut dicat et ad se
illum numerum inflexum abusione pertingere.
AUG. Quid est, quod tam saepe novo nomine quasi contumelioso agere te putas, ut fugiatur veritas
antiquissimi catholici dogmatis, dum novitas expavescitur nominis? Quid non potest isto modo
derideri? Sed vanitate, non urbanitate. Apostolus enim dicit: Per unum hominem peccatum intravit
in mundum, et per peccatum mors et ita in omnes homines pertransiit 118; haec verba utrique
suscipimus. Si ergo nos Traduciani sumus propter peccatum, quod generatione traductum est, ut in
omnes homines pertransiret, vos Traduciani estis propter peccatum, quod imitatione traductum
esse fingitis, ut in omnes homines pertransiret; et prior Apostolus Traducianus apparuit, qui sive
hoc, quod eum sensisse clarum est, sive illud, quod errando dicitis, senserit, peccatum tamen in
mundum per unum hominem intrasse et in omnes homines pertransisse dicendo huius occasionem
nominis praebuit. Si autem traducis nomen his verbis non convenit, ubi dicitur per unum hominem
intrasse et in omnes homines pertransisse peccatum, nec nobis hoc nomen nec vobis nec Apostolo
convenit, sed plane hoc dicere, hoc obicere, hoc assidue odioseque repetere ineptiae vestrae satis
convenit.

Non sunt verba abusiva, sed propria.
92. IUL. Nam cum inauditum monstrum sit, si dogma etiam tolerabile, novum tamen, aliquis
relin quens propria abusivis verbis condere ambiguisque conetur, tum istud infinite deformius est,

172

