intellectum eos, qui praesunt, et eos, qui reguntur, facit agnosci. Sed quia inveteratum erat in
cordibus populi scriptum esse in Veteri Testamento: Reddam peccata patrum in filios 101, ne
quisquam Scripturam Dei repugnare sibi arbitraretur, ut apertius ostenderet illud Veteri, hoc Novo
congruere Testamento, continuo subiunxit: Ecce dies veniunt, dicit Dominus, et consummabo
domui Israel et domui Iuda Testamentum Novum, non secundum Testamentum, quod disposui
patribus eorum in die, qua apprehendi manum eorum, ut educerem eos de terra Aegypti 102, et
cetera. Ad illud igitur Testamentum generatio pertinet, ad hoc autem regeneratio; unde ibi peccata
patrum redduntur in filios, hic vero generationis vinculo per regenerationem soluto non dicitur:
Patres manducaverunt uvam acerbam et dentes filiorum obstupuerunt, sed: eius, qui manducaverit
uvam acerbam, obstupebunt dentes 103, quia non in patris, sed in suo peccato, si commiserit,
quisque morietur. Tu autem cum prophetia, ubi dicitur: Non accipiet filius peccatum patris sui 104,
non ostendisti, quemadmodum Scriptura concordet, ubi dicitur: Reddam peccata patrum in filios.
Haec quippe inter se contraria remanebunt, nisi horum duorum singula ad Testamenta singula
referantur, quod evidentissime Ieremias propheta monstravit.

Veraciter dicuntur orti ex uno qui orti sunt a duobus.
85. IUL. Igitur, cum venissemus ad apostoli Pauli sententiam 105, quam Scripturarum expertibus
Traducianus venditare solitus erat, id est: Per unum hominem peccatum intravit in mundum 106,
ostendi primitus ipsius sermonis testimonio a loci illius adytis Traducianos fuisse summotos, quando
Gentium Magister peccati antiquitatem revolvens ad generationis custodiam quasi fortissimum
stipatorem finitum numerum collocasset, ut dicens per unum hominem peccatum intrasse in
mundum praescriberet nihil se de generatione sensisse, quae nisi per duos non posset exsistere.
Atque assignavi distinctum esse inter commixtionem et peccatum parentum, cum diceretur intrasse
peccatum quidem in mundum, sed per eum numerum, qui fetibus non poterat convenire. Actumque
est sufficienter per totum libellum peccati ibi non naturam indicatam esse, sed formam, quod a
praevaricatoribus post secutis imitatione constaret, non generatione susceptum. Verum quia
scriptum legimus in Epistula ad Hebraeos de Iudaeis: Ex uno orti sunt et hoc emortuo 107, id est de
Abraham, superius quoque in eadem epistula de Christo legitur: Qui sanctificat, et sanctificantur ex
uno omnes 108, ne horum aliquid vel similium, si inveniri poterit, Traducianus arripiat atque
argumentetur quidquam de responsione nostra ponderis fuisse discussum, qua affirmavimus ideo
dictum esse unum, per quem transierit peccatum, ne generatio sineretur intellegi, cum inventum sit
in hac epistula nomine unius generationem indicatam, ideo, inquam, id retractandum putavi. Ut
igitur sit intentus lector, admoneo; multiplici enim haec oppositio genere destruetur. Ibi itaque, ubi
commemoratio Abrahae fit et Sarra, eius uxor, inseritur; talis est quippe ordo verborum: Fide qui
vocatur Abraham oboedivit in locum exire, quem accepturus erat in haereditatem, et exiit nesciens
quo iret. Fide demoratus est in terra promissionis tamquam in aliena in casulis habitando cum Isaac
et Iacob, cohaeredibus repromissionis eiusdem; exspectabat enim fundamenta habentem
civitatem, cuius artifex et conditor Deus. Fide et ipsa Sarra sterilis virtutem in conceptione seminis
accepit etiam praeter tempus aetatis, quoniam fidelem credidit esse qui promiserat. Propter quod
ab uno orti sunt et hoc emortuo tamquam sidera caeli in multitudine et sicut harena, quae est ad
oram maris innumerabilis 109. Cum ergo utrumque commemorasset, id est et Abraham et Sarram,
eamque dixisset lege senectutis effetam, sed fide virtutem concipiendi seminis accepisse, secure
subdidit ab uno ortos tot populos, qui multitudini conferrentur astrorum. Ut ergo copula
exponeretur parentum, tam fidelium praedicatio quam rei gestae veritas imperavit; ut autem de
ipsis duobus in commendatione propagatae multitudinis non utrumque, sed alterum diceret, ars
laudantis admonuit. Volebat quippe ostendere, certa fides quam magna meruisset; dicens virtute
Dei excedentem numeros multitudinem propagatam accomodatius ad laudem operis eius esse
perpendens, si ex uno eos quam ex duobus diceret procreatos, maxime cum in laudis augmento,
quam ultimus sermo cumulabat, nullum esset historiae dispendium, quam supra utriusque
personae commemoratione suppleverat.
AUG. Qui te nihil dicere non intellegit, quid intellegat nescio. Dixeras Apostolum propterea dixisse:
Per unum hominem peccatum intravit in mundum 110, quia exemplum peccandi homo ille ceteris
praebuit. Nam si generationem - inquis - eo loco vellet intellegi, per duos diceret, non " per
unum " 111, cum potius, si exemplum vellet intellegi, per unam diceret non per unum, quam constat
etiam ipsi viro suo exemplum praebuisse peccandi. Sed quia generatione peccatum intravit in
mundum sola regeneratione sanandum, ideo dixit: per unum, quia sicut humani exemplum peccati
coepit a femina, sic generatio coepit a viro; conceptionem quippe, quae ad feminam pertinet,
seminatio, quae ad virum pertinet, nullo dubitante praecedit. Sed ecce inventum est
evidentissimum testimonium sive a te ipso sive ab alio, qui hoc tibi fortassis obiecit, ubi sine ulla
ambiguitate ab uno orti dicti sunt innumerabiles, cum virum et feminam, duos utique parentes, ut
orerentur, habuerint; sed dictum est rectissime propter exordium generationis, quod a semine viri
est. Denique cum laudabilia fidei exempla proponeret, ab ipso Abel coepit et commemorato

170

