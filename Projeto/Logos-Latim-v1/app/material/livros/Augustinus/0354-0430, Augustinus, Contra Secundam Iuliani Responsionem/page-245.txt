illud claro testimonio perdocetur, quod suscepti hominis iustitia non de naturae diversitate, sed de
voluntaria actione substiterit.
AUG. Nusquam scriptum est - dicis - Christum fugisse peccatum, quod a nascentibus trahi nosset;
quid enim fugeret, quod ipse non traxerat, sed eos venerat salvare qui traherent? Quid, inquam,
ipse fugeret, quod a nemine fugitur, nisi cum ad ipsum confugitur? Dicis etiam: Claro testimonio
perdoceri, quod suscepti hominis iustitia Filio Dei non de naturae diversitate, sed de voluntaria
actione substiterit. Itane vero, ne hoc quidem Christus diversum habuit in natura, quod ita ex
Virgine natus est, ut iam esset non solum hominis, sed etiam Dei Filius? Ergone ista susceptio, quae
Deum et hominem unam fecit esse personam, nihil illi homini valuit ad excellentiam iustitiae, quam
dicis ei de voluntaria actione substitisse? Siccine vos contra Dei gratiam defensio liberi arbitrii
praecipites agit, ut etiam ipsum Mediatorem, ut esset Dei Filius unicus, voluntate sua meruisse
dicatis, et falsum esse quod tota confitetur Ecclesia, credere se in Iesum Christum Filium Dei Patris
omnipotentis unicum Dominum nostrum, natum de Spiritu Sancto et Virgine Maria? Secundum vos
enim, non a Verbo Dei homo susceptus est, ut ex Virgine nasceretur; sed natus ex Virgine, suae
postea voluntatis virtute profecit, et fecit ut a Verbo Dei susciperetur; non talem ac tantam
voluntatem illa susceptione habens, sed ad illam susceptionem tali et tanta voluntate perveniens;
nec Verbum caro factum est in utero Virginis; sed postea merito ipsius hominis, et eius humanae
voluntariaeque virtutis. Ex quo vos sequitur etiam illud, ut quomodo illum creditis a Verbo Dei
propterea susceptum esse, quia voluit; sic multos credatis ita suscipi potuisse, si etiam ipsi similiter
voluissent, vel posse, si velint; ac per hoc, segnitia humanae voluntatis fieri, ut ille unicus sit, cum
plures esse possent, si homines vellent. Haec si dicitis, ubi est vestra frons? Si non dicitis, ubi est
haeresis vestra?

Non habet peccatum qui non facit peccatum.
85. IUL. Petrus namque apostolus ait: Christus pro nobis mortuus est, vobis relinquens exemplum,
ut sequamini vestigia eius; qui peccatum non fecit, nec inventus est dolus in ore eius 122. Certe
Apostoli sententia cum Dominica voce concordat. Dicit ille in Evangelio: Venit princeps mundi huius,
et in me nihil invenit 123. Hoc idem commendat magister Ecclesiae, dicitque in Christo nullum fuisse
delictum; sed per quid non habuerit peccatum veraci attestatione commendat. Quia, inquit,
peccatum non fecit. Non dixit: Quia peccatum non suscepit, sed: Quia peccatum non fecit.
AUG. Utique ille qui peccatum originale non traxit, nullum peccatum habuit, quia non fecit; sicut
ipse Adam, quia originale non habuit, nullum habuisset, si non fecisset.

De naturali peccato nihi sensit Petrus.
86. IUL. At si esset in natura crimen, Petri erat imperita sententia, qui censuerat videlicet ad
immaculatae sanctitatis testimonium posse sufficere, si actus eius a criminibus vindicaret; cum
crederetur in eo habitare peccatum per naturale virus. Igitur si de naturali malo aliquid ille
sensisset, sollicitius partem hanc commemorasset et pressius, ut scriberet, Christus nobis reliquit
exemplum, qui peccatum nec fecit, nec quod nos trahimus nascendo, collegit; sicque merito
sequeretur, inventum in ore eius dolum non esse. Porro si hoc putasset, numquam
commemorationem fecisset exempli; quem enim hominibus esse ostenderet imitandum, si illum
externae carnis natura discrevisset, et censuram magisterii substantiae diversitas arguisset?
AUG. Quam nihil dicas, alii certe intellegunt, si tu non intelleges. Exemplum quippe apostolus
Petrus in Christo proponens hominibus imitandum, quid opus erat, ut aliquid de originali peccato
diceret, quasi quisquam imitando Christum posset efficere, ut sine illo, sicut ille potuit, nasceretur?
Sicut non posset efficere imitando Christum, ut quemadmodum ille de Spiritu Sancto et Virgine
Maria nasceretur. Proinde ut imitemur Christum, voluntas nostra formatur: ut autem liberemur ab
originali malo, natura regeneratur.

Factus carnalis ut esset imitabilis.
87. IUL. Huc accedebat, quoniam opinio peccati naturalis non solum vim aemulationis absumeret,
sed ipsius praeconii fraudem, quod ei deferebatur, urgeret. Qua enim diceretur gravitate, qua
fronte, dolus in ore illius non fuisse; cum si in alia conditione carnis, quam quae est nostra,
venisset, non solum docendo, quod levius est, sed etiam nascendo, quod est gravius, dolum malum
convinceretur egisse? Quale quippe erat, ut homines in naturali malo regnoque diaboli constitutos,
et sub pestifera tabis ingenitae necessitate peccantes, vel legi peccati, quae in membris eorum

245

