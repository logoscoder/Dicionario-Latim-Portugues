quod nec ipsos vindices a reatu, quin immo affirmes mali naturalis auctores. Id si et nos tibi
indulgere possimus, tamen tuus non dabit magister, quin forte etiam ferulis in tardum animadvertet
ingenium, ita ut tibi necesse sit aut auctoritati acquiescere aut scolas eius omni ex parte deserere.
Colligit autem ad extremum et dicit naturae malae bonum auctorem esse non posse ac per hoc
principis tenebrarum id est diaboli opus esse hominem, quem naturaliter malum ambo fatemini.
AUG. Naturam humanam a Deo bono conditam bonam magno inoboedientiae peccato ita fuisse
vitiatam, ut etiam posteritas inde traheret mortis meritum atque supplicium, cui tamen posteritati
non negat Deus bonus opificium bonum, et contra vos et contra Manichaeos catholica fides dicit.
Sed vos, qui hoc negatis, quaeso, paulisper paradisum cogitate. Placetne vobis, ut ponamus ibi
castos et castas contra libidinem dimicantes, gravidas nauseantes, fastidiantes, pallentes, alias in
abortu puerperia immatura fundentes, alias in partu gementes et ululantes natosque ipsos omnes
flentes, sero ridentes, serius loquentes et hoc balbutientes, in scholas postea duci, ut litteras
discant, sub loris, ferulis virgisque plorantes, pro varietatibus ingeniorum distributa varietate
poenarum, insuper innumerabiles morbos et daemonum incursus et ferarum morsus, quibus
quidam cruciarentur, quidam et absumerentur; qui vero sani essent, sub incertis eorum casibus
misera parentum sollicitudine nutrirentur; essent ibi etiam utique orbitates et luctus et amissorum
carissimorum desideria cum doloribus cordis. Longum est persequi omnia, quibus malis abundat
haec vita, nec sunt tamen ista ulla peccata. Haec ergo si futura erant in paradiso nullo ibi, cuius
merito exsisterent, praecedente peccato, quaerite, ista quibus non plane fidelibus, sed irrisoribus
praedicetis. Certe, si talis paradisus pingeretur, nullus diceret esse paradisum, nec si supra legisset
hoc nomen inscriptum, nec diceret errasse pictorem, sed plane agnosceret irrisorem. Verumtamen
eorum qui vos noverunt nemo miraretur, si adderetur ad titulum nomen vestrum et scriberetur
paradisus Pelagia norum. Si autem hinc erubescitis (neque enim re vera pudoris ullum putandum
est in vobis remansisse vestigium, si non hinc erubescitis), perversam, quaeso, tandem mutate
sententiam et humanam credite in has miserias peccato illo magno mutatam fuisse naturam neque
ullo modo ista in paradiso esse potuisse, propterea inde exisse illos, quorum etiam propago digna
erat talia sustinere transeunte in omnes contagione peccati cum conditione supplicii. Hoc dogma
catholicum et iustitiam Dei defendit, quia non immerito vitam mortalium voluisset esse poenalem,
et vos Manichaeosque subvertit, vos quidem, quia malis talibus horribilem paradiso tribuitis
infelicitatem, Manichaeos autem, quia malis talibus naturam Dei sui ac per hoc quid aliud quam
Deum suum asserunt infelicem. Proinde me movere non debet, quod mihi magistrum Manichaeum,
qui ferulis in meum tardum ingenium animadvertat, opponis, sed te obsecro moveat, quod
secundum erroris vestri infandum horrendumque portentum erudireris ferulis, etiamsi in paradisi
populis nascereris. Quam deformissimam absurditatem si nobiscum horrescitis, ut debetis, unde
est, rogo vos, etiam ista miseria puerorum, quae procul dubio non est ex natura mali, quam
desipiunt Manichaei, nisi quia illo peccato magno et nobis inaestimabili sic vitiata est humana
natura et poenis iustissimis implicata, ut ex ea non solum corruptibilitas corporum tot aerumnosis
casibus subdita, verum etiam tarditas ingeniorum obnoxia ferulis aliisque verberibus oreretur,
atque ita hoc malignum saeculum per malos dies usque ad suum terminum curreret, ut etiam
sancti ab aeterno supplicio eruti per divinam indulgentiam pignore incorruptibilis salutis accepto
poenas tamen vitae huius in bono uso earum tolerare iuberentur cum mer cede patientiae, potius
quam illis mererentur etiam post remissionem peccatorum carere?

Vide quam diversa a nobis sapiat Manichaeus.
155. IUL. At tu contra hoc ultimum totus insurgis et, cum in unam navem cum Manichaeo
ascenderis cumque idem cursum vestrum spiritus direxerit, transmissio, iam freto putasti tibi
tamen in litus aliud exeundum. Verum forte dilectu utilitatis proximae tolerabilior fiat licet tarda
cunctatio. In quem igitur portum navigium dirigis? Dico - inquis - bonum quidem Deum esse,
eumdem tamen conditorem malorum. O periculi fugam in scopulos actam, totam Manichaei
sentinam super eum effundere voluisse, quem Deum putaris!
AUG. Numquid tu negas etiam in malis hominibus bonam esse naturam et animi et corporis? Huius
boni est conditor Deus; quod Manichaeus malum dicit et huic bono, quod malum dicit, malum
assignat auctorem. Non enim saltem animae parcit; sed sicut suam quandam dicit esse animam
carnis, ita malam naturam Deo bono coaeternam, ut bona omnino esse non possit, alteram vero
animam bonam in eodem homine non a Deo factam, sed substantiam Dei atque naturam in huius
commixtionis miserias nulla sua iniquitate, sed Dei mala necessitate contrusam. Hoc autem totum
opificium, quod est homo, et malum et mali esse dicit auctoris. Videsne, quam diversa ille sapiat et
ob hoc insanissime nefarieque desipiat? Tu autem, qui propterea malos nasci posse non putas, quia
Deus bonus eos creat, contende, si potes, nec corpora nasci posse vitiosa, quia et ipsa Deus integer
creat, contende postremo sicut malos, quia bonus eos creat, ita nec tardos ingenio nec fatuos
homines nasci, quia sapiens eos creat. An non est malum fatuitas, cum Scriptura dicat

189

