Aug. Ergo in Abel primo iusto ponere debuit iustificationis exemplum, sicut in Adam primo
peccatore positum putatis esse peccati. Cur enim nos pigeat eadem tibi respondere, cum te non
pudeat eadem totiens frustra repetere?

Aliud peccatum, aliud praevaricatio.
185. Iul. Usque ad legem enim peccatum in hoc mundo; peccatum autem non imputabatur, cum
lex non esset, sed regnavit mors ab Adam usque ad Moysen etiam in eos, qui non peccaverunt in
similitudine praevaricationis Adae, qui est forma futuri 296. Qualitatem peccati appellationum
varietate discernit, ut aliud ostendat esse peccatum, aliud praevaricationem; vultque in hoc
dumtaxat loco omnem quidem praevaricationem peccatum videri, non omne autem peccatum
praevaricationem, ut per vocabulum praevaricationis peccato crescat invidia magisque rei esse
videantur, qui fuerint praecepta transgressi, quam qui sine legis admonitione rationis ingenitae
dissimulatione deliquerint. Ante eam ergo legem, quae per Moysen data est et consignata litteris,
cuius sanctione actuum forma praescripta est, quam ignorare populo sub ea degenti non licuit,
medium illud tempus inter Adam et Moysen, mortales varia studiorum pravitate pollutos, peccati
Apostolus, non praevaricationis accusat.
Aug. Quid est ergo: Regnavit mors ab Adam usque ad Moysen et in eos, qui non peccaverunt in
similitudine praevaricationis Adae? Quomodolibet enim distinguatis, contra vos dixisse Apostolus
invenitur. Nam si: Regnavit mors et in eos, qui non peccaverunt, distinxeritis; quo modo sit iustum
nisi propter originale peccatum, et ideo, tamquam quaereretur, quare regnaverit et in eos, qui non
peccaverunt, responsio reddita est: In similitudinem praevaricationis Adae, id est non propter sua
propria peccata, sed quoniam sui similes genuit praevaricator Adam, sicut exposuerunt haec verba
etiam qui ante nos catholici Doctores fuerunt. Quamvis enim peccatum illud primum atque unum,
quod per unum hominem intravit in mundum, commune sit omnium, propter quod dictum est: In
quo omnes peccaverunt, tamen sua propria parvuli peccata non habent. Et ideo de illis etiam hoc
veraciter dici potuit, quod non peccaverunt, sed regnavit in eos mors in similitudine, ut dictum est,
praevaricationis Adae. Si autem: Regnavit mors ab Adam usque ad Moysen et in eos, qui non
peccaverunt in similitudine praevaricationis Adae, id est et in eos, qui peccaverunt quidem, sed non
in similitudine praevaricationis Adae peccaverunt, neminem secundum vos invenitis, quia omnes,
qui peccaverunt, in similitudine eius peccasse, id est exemplum eius secutos esse contenditis.
Fovea igitur vulpeculae ex utraque parte conclusa est; non est, qua intret, ut lateat, aut si iam ibi
latebat, non est, qua exeat, ut evadat.

Mors peccato debita regnavit etiam ante legem.
186. Iul. Ut quibus lex data non est, intellegantur non esse praecepta transgressi, rei autem
convincantur, quoniam neglegentes rationem, quam proprii in unoquoque protestantur affectus, vel
humanae societatis vel pudoris iura temeraverint; atque ideo mutua quidem imitatione, non tamen
legis, quae necdum lata erat, dicuntur transgressione peccasse, usque ad legem ergo peccatum
fuit, non praevaricatio, post legem autem non solum peccatum, sed etiam praevaricatio. Regnavit
autem mors aeterna, quam Adae, si peccasset, ascripturum se Deus spoponderat. Igitur illa mors
peccato debita, mors poenalis, regnavit et ante legem in eos, qui peccaverunt, sicut in Sodomitis et
in his, qui diluvii tempore propter iniquitatem, voluntariam tamen, vel varia sunt aetate consumpti,
regnavit et post legem in his, quos reos praevaricationis invenit.
Aug. Quoniam mortem nisi aeternam non vis esse poenalem; si mors poenalis non est, quae a
corpore animam separat, cur eam timet natura, quam sic laudas, ut neges esse vitiatam? Quid
causae est, ut infans, ubi paululum ab infantia progredi coeperit, iam formidet occidi? Cur non ita,
ut in somnum, sensus est proclivis in mortem? Cur magni habentur, qui mortem non metuunt,
hique tam rari sunt? Cur etiam ipse, qui cuncupiscentiam se habere dixit dissolvi et esse cum
Christo 297, non vult tamen spoliari, sed supervestiri, ut absorbeatur mortale a vita 298? Utquid Petro
dictum est de ipso glorioso fine: Alter te cinget et feret, quo tu non vis 299? Si ergo frustra mors
timetur, ipse timor eius est poena; si autem anima separari a corpore naturaliter non vult, ipsa
mors poena est, quamvis eam in usum bonum gratia divina convertat.

Princeps generationis Adam, princeps regenerationis Christus.
187. Iul. Quoniam ea iudicante iustitia, quae non imputat peccatum, nisi a quo liberum est
abstinere, hi, qui sine lege peccaverunt, sine lege iudicabuntur 300, et hi qui in lege peccaverunt,
per legem iudicabuntur. Quod autem ait Apostolus: Sed regnavit mors ab Adam usque ad Moysen
etiam in eos, qui non peccaverunt in similitudine praevaricationis Adae 301, fecit translucere, quod

117

