constet liberatos esse peccatis; aut confitere Paulum nihil in his locis de parvulis, nihil de hominum
disputasse natura, quando ea dimitti gratiae liberalitate testatus est, quae te quoque annuente
nequeunt in nascentibus inveniri.
Aug. Quid est, quod loqueris, quid est, quod tibi obstrepit loquacissima vanitas, ne intret in aures
tuas mani festissima veritas? Utique Iesus, qui ex multis delictis salvum facit populum suum, non
praetermittit etiam originalia singula parvulorum, quia in eisdem multis et ipsa sunt.

In parvulis laus gratiae claudicat.
115. Iul. Gratia - inquit - ex multis delictis in iustificationem 155; tu parvulos non plus quam uni
obnoxios dicis esse peccato. Vides ergo in eorum persona laudem gratiae claudicantem, quia non
invenit multa peccata, quorum remissione laudetur; quod dixit itaque apostolus Paulus: Gratia
autem ex multis delictis in iustificationem 156, falsissimum esse in parvulorum statu proditur. Quo
hinc tu igitur conaberis exsilire? Procul dubio dicturus es, hunc enim sensum tuum superior sermo
patefecit, hoc, quod ait Apostolus: Gratia autem ex multis delictis in iustificationem 157, apud
homines perfectae aetatis impleri, qui multis delictis per motum propriae voluntatis convincantur
obnoxii, in parvulis autem non ex multis, sed ex uno delicto fieri iustificationem.
Aug. Non erat magnum, ut intellegeres ab hac iustificatione, quam Salvator ex multorum
delictorum dimissione suis confert, vos potius subtrahere par vulos, quibus nullum peccatum remitti
posse contenditis, non autem nos, qui, cum dicimus per unum peccantem missos omnes in
condemnationem, nullam excipimus aetatem, quia hoc delictum etiam maioris aetatis homines
habent; itemque, cum dicimus ex multis delictis iustificare gratiam, nullam nihilominus excipimus
aetatem, quoniam, qui multa peccata dimittit, quo multorum nomine utique omnia intelleguntur,
profecto ulla non praetermittit, hoc est nec pessimorum plura nec aliquorum pauciora nec singula
parvulorum. Hoc ergo ut videretis, non erat magnum, nisi invideretis parvulis medicum Christum
eumque illis Iesum prorsus esse nolletis horrenda impietate, mira caecitate, blasphema loquacitate.
Quid est autem insanius quam velle gratiam Christi ad eos tantummodo pertinere, quorum sunt
multa peccata? Hac quippe ratione vel potius mentis excaecatione non solos huic gratiae subducitis
parvulos, quos nullum ex origine reatum trahere existimatis, sed omnes omnino, qui multa peccata
non habent, quoniam sic putatis intellegendum, quod ait Apostolus: Gratia autem ex multis delictis
in iustificationem 158, ut ad istam gratiam nemo pertineat, nisi cui dimittit multa peccata. Ac per
hoc, quoniam nullum peccatum, sicut opinamini, parvulus habet, profecto, cum creverit et peccare
iam coeperit, non dico si pauca peccata, sed si adhuc unum forte commiserit et ad Christum
baptismum venerit, nullo modo ad istam gratiam pertinebit, quia non ex multis delictis in
iustificationem mittitur, sed ex uno. Puto, quod non usque adeo cordis in vobis praevalet surditas,
ut vos haec tanta erubescere non compellat absurditas. Porro si pertinet ad istam gratiam etiam,
cui unum peccatum dimiserit, sic dixit Apostolus: Gratia ex multis delictis in iustificationem, ut
totius populi peccata voluerit, qui per illam iustificatur, intellegi, aliis illic habentibus plura, aliis
pauciora, aliis etiam singula, quae utique multa sunt omnia.

Non omnes in unius reatibus inveniri.
116. Iul. Verum tali expositione, qua quidem nec pervertere sensum nec suffugere valebis, tamen
non solum praestigias tuas, sed etiam illius, quam in nos inflammabas, figmentum invidiae
perdidisti. Graviter quippe nos in fidem commisisse iactabas, qui dicimus gratiam quidem Christi
uniformiter esse tradendam nec debere verba eius et instituta concuti, sed aequaliter cunctis a se
imbutis adoptionis et sanctificationis promotionisque dona conferre, verum non omnes accedentes
in unis reatibus invenire, sed eos quidem, qui propria voluntate peccaverint, sine cuius opere
nullum potest esse peccatum, liberare de reatu et de malis facere bonos, innocentes autem
infucata primaevitate felices pro nullo opere malae voluntatis arguere, cuius apud eos novit
experientiam non fuisse.
Aug. O dementiam singularem! Hoc disputare est an insanire? Cum miseria se natos esse parvuli
flendo testantur, quos non vis Christum habere Iesum et felices eos dicis, quos tamen eius non
admittis in regnum; quod regnum si christiana caritate diligeres, ab illo separari magnam esse
miseriam iudicares.

Gratia non operatur uniformiter in omnibus.

97

