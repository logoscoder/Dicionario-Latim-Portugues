discordiam carnis per praevaricationem primi hominis in nostram vertisse naturam 124, et quidquid
aliud de vitiata per Adam natura humana sensit et dixit, Manichaei affirmes esse commentum. Sane
testimonium praeceptoris tui in hoc tanto viro ex parte custodis, quod eum non audes aperte
reprehendere: sed cum mihi nominatim conviciaris lingua maledica et fronte proterva, profecto et
illum et alios, qui eadem senserunt atque dixerunt, Ecclesiae catholicae magnos clarosque doctores
tanto nequius, quanto obliquius criminaris. Ego itaque adversus te et meam defendo et illorum
fidem, quos palam times habere inimicos, et invitus pateris iudices. Absit autem ut apud tales
iudices valeant aliquid argumentationes tuae, in quibus peccato illi magno, hoc est, praevaricationi
primi hominis, peccata consequentium temporum comparas, et putas si scelere primi hominis
natura generis humani mutata est, etiam nunc parentum scelera naturam debuisse mutare filiorum.
Haec enim dicens non respicis peccatores illos, posteaquam peccatum illud grande fecerunt, et de
paradiso esse dimissos, et a ligno vitae tanta severitate prohibitos. Numquid scelerati temporum
istorum in aliquas inferiores terras proiciuntur de hoc orbe terrarum, cum hic ipsa scelera quamlibet
magna commiserint? Numquid a ligno vitae, quod in hac miseria nullum est, prohibentur? Sed
persistit generis humani locus et vita, in quibus et homines impiissimi vivunt; cum videamus illorum
impiorum locum et vitam, sicut erat ante peccatum, post peccatum non potuisse consistere.
Debuerunt autem, secundum opinionem vestram, parvuli nullo reatu obligati, mox ut nascuntur,
tamquam innocentes imagines Dei perferri ab Angelis in paradisum Dei, et illic sine ullo labore et
dolore nutriri, ut si quis eorum peccasset, ipse inde merito proiceretur, ne crescerent imitatione
peccata. Nunc vero cum solus audierit qui in paradisi felicitate peccavit: Spinas et tribulos terra
pariet tibi, maledicta in omnibus operibus tuis; et in sudore vultus tui edes panem tuum 125; nullum
hominum videmus a poena laboris alienum, qui utique labor beatos habitatores paradisi non erat
gravaturus. Et cum sola mulier eius audierit: In tristitia paries filios, nullam parientium ab hoc
supplicio scimus immunem. Numquid ergo ita estis absurdi, ut aut in paradiso existimetis homines
istas aerumnas fuisse passuros si nemo peccasset, quas manifestissimum est, Deum nonnisi
praevaricatoribus illis tunc hominibus intulisse; aut nunc eas negetis eorum posteros perpeti
paradisi exsules, et ubique terrarum tot et tantas miserias perferentes; aut dicturi estis, quanto
magis quisque est peccator et impius, tanto magis eius agros parere spinas et tribulos, et tanto
magis eum sudare laboribus; et quanto est quaeque mulier iniquior, tanto eam parientem dolores
perpeti graviores? Sicut ergo poenae humanarum miseriarum, quas communiter perferunt filii
Adam a die exitus de ventre matris eorum, ideo sunt omnium, quia parentes communes sunt
omnium, de quorum praevaricatione ista venerunt; ita ipsorum duorum praevaricatio tam magnum
peccatum debet intellegi, ut posset omnium ex viro et muliere nascentium in deterius mutare
naturam, et communi reatu tamquam hereditarii debiti obligare chirographum. Quisquis ergo dicit
talem conditionem quorumlibet delictorum, quae nunc committuntur, esse debuisse, qualis fuit
conditio delicti illius, quod in illius vitae tanta felicitate, et tanta non peccandi facilitate commissum
est; etiam ipsas duas vitas debet aequare, eam scilicet quae nunc agitur, et eam quae in illis
sanctis et beatis deliciis agebatur. Quod si esse stolidissimum cernis, desine de peccatis praesentis
saeculi velle praescribere, ne illud magnum peccatum habeat suam vim et suum meritum
singulare. Quamquam et in hac vita omnipotens et iustus ille qui dicit: Reddam peccata patrum in
filios 126, parentum reatu etiam posteros irretiri satis evidenter ostendit, et quamvis mitiore nexu,
tamen haereditarios debitores fieri, nisi eos, sicut iam in superioribus huius operis partibus
disputavimus, a vinculo illius proverbii, quod dici solet: Patres manducaverunt uvam acerbam, et
dentes filiorum obstupuerunt 127, non vestrum argumentum, sed Novum Testamentum, nec
generationis natura, sed gratia regenerationis absolvat. Definitio vero illa peccati, ubi intellegitur
voluntas appetens quod iustitia vetat, et unde liberum est abstinere, illius peccati definitio est,
quod tantummodo peccatum est, non quod etiam poena peccati; quod nescio quoties tibi iam ad
ista responsum est. Qui enim dicit: Non quod volo, bonum facio; sed quod nolo malum, hoc ago 128,
non illi ab hoc malo liberum est abstinere, et ideo invocat liberatorem, quia perdidit libertatem.

Adam a vinculis inferni fuit solutus.
22. IUL. Tempus admonet ut ad alia transeamus; sed in eodem loco restare aliquid indignatione
compellor. Tune audeas dicere Adam voluntate peccasse? Unde tibi venit hoc somnium? Quia
iniquum, inquis, erat, ut imputaret in peccatum Deus, nisi a quo abstinere liberum nosset. Quid
ergo? Hanc iustitiam ille princeps tenebrarum quem colitis, ad momentum ei crediderat, et eam
propediem reposcens hunc Deum omni aequitate destituit, ut qui intellexerat a primordio non esse
imputandum in peccatum, nisi unde liberum fuerat abstinere, per omne reliquum tempus a cunctis
nascentibus noverit abstinere liberum non fuisse? Postremo, unde tu nosti illud tantummodo iustum
fuisse, ut in Adam nisi voluntarium crimen non possit ulcisci; si iniustum esse non nosti, imputari
cuiquam in crimen, quod fatearis sine voluntate susceptum? Aut ergo opinionem traducis iustam
putabis, ut Dei possit convenire sententiae, cum imputat peccatum parvulo, quod sit nulla eius
voluntate commissum, et cogeris illud quoque iustum et Dei conveniens iudiciis profiteri, ut Adae
imputaverit in peccatum, quod noverat ab eo non voluntate, sed substantiae suae deformitate
prolatum; perque hoc ipsum nulla erit tradux, nec depravata operantis arbitrio, sed male instituta

342

