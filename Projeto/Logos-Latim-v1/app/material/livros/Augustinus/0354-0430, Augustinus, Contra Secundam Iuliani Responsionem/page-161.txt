nocere iniquitatem parentis. Paremque condicionem iustitiae facit atque peccati, asserens vitia
generantium ita non ire per semina, sicut non queunt ire virtutes, sed ad ius suum omnes animas
pertinere, per quod et illud ostenditur profanum, quod dicis nascentium et animas et corpora a iure
diaboli possideri.
AUG. Iam tibi responsum est: inaniter verbosaris. Totus homo, hoc est et anima et corpus, per
substantiam suam ad ius pertinet Creatoris; per vitium vero, quod nulla substantia est, diabolo est
mancipatus, sub eadem tamen potestate Creatoris, sub qua et ipse est diabolus constitutus.

Deus accusat opinionem vestram.
47. IUL. Asserta examinis sui libra iam tunc opinionem vestram in his, qui similia arbitrabantur,
accusat. Et dixistis: Quid est quod non accepit iniquitatem patris sui filius? Quoniam anima - inquit quae peccat, ipsa morietur; filius autem non accipit iniustitiam patris sui neque pater accipit
iniustitiam filii sui; iustitia iusti super ipsum erit et iniquitas iniqui super ipsum erit 63. Quis nostrum
hinc cum tanta diligentia umquam disputare potuisset, cum quanta Deus per os Prophetae sui
dividendo, comparando repetendoque disseruit?
AUG. Et tamen, cum hoc fecerit Deus, tantae perspicuitati verborum eius misces loquacitatem
tuam sciens bonam non esse causam tuam.

Alia causa nascentium, alia paenitentium.
48. IUL. Verum non hoc solum explanasse contentus aliud quoque ad confirmationem iustitiae
huius a misericordiae operibus admovet argumentum et pronuntiat illis ipsis personis, quae sponte
peccaverunt, si ad paenitentiam emendationemque confugerint, errores praeteritos non nocere.
Iniquus - inquit - si convertat se ab iniquitatibus suis, quas fecit, et custodiat mandata mea, omnia
delicta eius, quaecumque fecit, non erunt in memoria; in sua iustitia, quam fecit, vita vivet 64. Id est
cum in hoc sim proposito clementiae, ut etiam propria indulgeam peccata correctis, qui potest fieri,
ut imputem aliena nascentibus? Aut sinunt res, ut sit apud me rea innocentia, cum conditur, apud
quem est efficax, si vel interpolata repetatur?
AUG. Alia est causa paenitentium, alia nascentium. Nam prorsus, quomodo iustum ostendatis
Deum, non invenitis, si et in nascentibus peccata nulla invenit et eos tamen corruptibili corpore et
tot tantisque insuper calamitatibus aggravat. Non enim numerari possunt mala, quae patiuntur
infantes: febrem, tussim, scabiem, dolores quorumque membrorum, ventris fluxum, lumbricos et
alia innumerabilia ex ipsa carne exsistentia et ipsarum curationum quam morborum plura tormenta
et extrinsecus ictus vulnerum, plagas verberum, incursus daemonum. Vos autem sapientes
haeretici, ne fateamini originale pecca tum, parati estis talibus floribus implere paradisum. Si enim
haec ibi futura fuisse non dicitis, quaero, cur sint in parvulis nullum habentibus, ut contenditis,
omnino peccatum. Si autem et ista ibi futura fuisse non erubescitis dicere, quales Christiani sitis,
quid nos opus est dicere?

Quomodo promittat Deus se iudicaturum relucet.
49. IUL. Displicuit hoc cultoribus idolorum, displicet et vobis fides nostra, quam videtis hac lege
formatam. Dixerunt ergo profani: Non est recta via Domini. Audite ergo - inquit - domus Israel.
Numquid non est via mea recta? Nonne via vestra non est aequa? Ideo unumquemque vestrum
secundum viam vestram iudicabo vos, dicit Adonai Dominus 65. Perspicisne quibus testimoniis
muniamur? Num aliqua sectamur ambigua? Num aucupamur verba generalia? Num aut debilibus
aut involutis argumentis fidem tuemur? Exsecramur quod exsecratur Deus, intellegimus quod
exponit Deus, disserimus quod disputavit Deus, credimus propter quod iuravit Deus: Non accipiet
iniquitatem patris sui filius neque pater accipiet iniustitiam filii sui; iustitia iusti super ipsum erit et
iniquitas iniqui super ipsum erit 66. Quomodo se Deus iudicaturum promittat, relucet, id est nec
peccata parentum imputare filiis nec filiorum parentibus; ac per hoc constitit etiam testimoniis
Scripturarum, de quo ambigi ratio non sinebat, eam videlicet iustitiam Deum tenere in iudiciis suis,
quam tenuit in praeceptis.
AUG. Hinc saltem intellege de his ista locutum Deum patribus et filiis, qui separatim iam viverent,
quia, cum dixisset: Non accipiet iniquitatem patris sui filius neque pater accipiet iniustitiam filii sui,
mox addidit: Iustitia iusti super ipsum erit. Numquid enim in hoc saeculo dici de parvulo potest,

161

