ante peccatum, priusquam esset natura humana vitiata, non utique posceretur orando, sed agendo
potius teneretur. Verum quoniam post pristinam ruinam tam gravem, ut in huius mortalitatis
miseriam caderemus, prius Deus certare nos voluit, donans nobis ut eius agamur Spiritu, et
mortificemus opera carnis, atque ipso dante victoriam per Dominum nostrum Iesum Christum, in
aeterna cum illa postea pace regnemus, profecto nisi Deus adsit, nemo est idoneus certare cum
vitiis; ne sine certamine pertrahatur ab eis, aut ne iam certans in ipsa eorum conflictatione
vincatur. Ideo in hoc agone magis nos Deus voluit orationibus certare, quam viribus; quia et ipsas
vires, quantas hic habere nos competit, ipse subministrat certantibus, quem rogamus. Si ergo hi,
quorum contra carnem iam spiritus concupiscit, ad actus singulos indigent Dei gratia, ne vincantur;
qualem libertatem voluntatis habere possunt, qui nondum de potestate eruti tenebrarum,
dominante iniquitate, nec certare coeperunt; aut si certare voluerunt, nondum liberatae voluntatis
servitute vincuntur?

Nullis rationibus docere potes Adam bonum a Deo conditum esse.
16. IUL. Nescio sane, utrum hic iam coactus inopia, tam ineptum, tam imbecillum aliquid moliaris,
ut dicas, nullis te quidem rationibus docere posse Adam bonum a Deo conditum, sed ad hoc
credendum sola esse lectionis auctoritate contentum, qua post formatum hominem sexto iam die
communiter de omnibus creaturis refertur: Et vidit Deus omnia quae fecit, et ecce bona valde 80.
Quod non pro opificis dignitate, non pro appensione eius iustitiae, sed pro testimonio, quo
communiter quae creata sunt, bene facta dicuntur, Adam quoque haud iniquum aestimes
institutum. Porro licet hoc Manichaeum tam leviter pulset, ut rideat; Traducianum tamen revinctum
exponit nobis. Ut enim nullo testimoniorum divinorum in hanc rem populos congregemus; Apostoli
solius auctoritate praescribimus, qui cum foedum praevideret errorem, celso adversum vos ore
detonuit dicens: Quoniam omnis creatura Dei bona est 81. Si ergo ad probandum bonae naturae
primum hominem fuisse formatum, sufficit hoc quod dicit Moyses, universa Deum bene condidisse,
perque hoc tu cum peccato creari a Deo Adam non potuisse contendis, quia bonus inter reliqua
legitur institutus; iisdem lineis referemus, per hoc nullum posse cum peccato nasci, quoniam ab
Apostolo omnis creatura Dei bona esse defenditur. Quid ergo his disputationibus actum est?
Videlicet, ut id quod ratio indagarat, optio quoque indicti inter te et Manichaeum praelii publicaret;
ut cum proposito certamine ne unum quidem telum sine tua pernicie in praeceptorem tuum vibrare
posses, multo manifestissime reluceret, vos et Manichaeos in unum impietatis corpus obscena
coaluisse concordia. Quid enim potest esse tam iunctum, quam quod nec discriminum separatur
incursu? Omni exitio Manichaei, Traducianorum dogma commoritur; nihil est quod illum feriat, et te
relinquat. Una vobis sunt instituta, una mysteria, unaque pericula; et substomacharis, si senis
Manis soboles nuncupere?
AUG. Ita dicis me nullis rationibus docere posse Adam bonum a Deo conditum, quasi tecum inde
confligam. Nonne bonum conditum Adam, non ego tantum, nec tu, sed ambo dicimus? Ambo enim
dicimus bonam esse naturam, quae posset non peccare, si nollet; sed cum ego eam meliorem
asseram quam tu, quoniam dico etiam eam mori non potuisse, si peccare noluisset; quid est, quod
dicis, nullis rationibus a me doceri posse Adam bonum a Deo conditum, cum rationibus meis magis
bonus ostendatur esse quam tuis? Meis quippe ostenditur, non solum potuisse non peccare, si
nollet; sed nec mori, si peccare noluisset; tuis autem, ita mortalem factum, ut sive peccaret, sive
non peccaret, moriturus esset. Quod in episcopali iudicio Palaestino, cum Pelagio fuisset obiectum,
ne damnaretur, ipse damnavit 82; et est a semetipso damnatus, quod de homine haeretico dicit
Apostolus 83. Dico etiam, non timuisse Adam mortem, in cuius erat potestate non mori; tu autem
necessitatem habuisse moriendi, etiam sine ulla necessitate peccandi. Quem si dixeris mortem
timuisse etiam ante peccatum, quid dicis nisi miserum creatum? Si autem ne miser esset, mortem,
quamvis futuram, non tamen timuit; certe suam prolem, cui timorem mortis congenuit, procul dubio
miseram genuit. Quis enim neget ita homines natura mortem timere, ut eam nonnullos vix rara
animi magnitudo faciat non timere? Itemque addo ego ad bonitatem conditionis Adae, quod in eo
caro adversus spiritum non concupiscebat ante peccatum; tu autem, qui talem dicis carnis
concupiscentiam, qualis nunc est, in paradiso futuram fuisse, si nemo peccasset, talemque in illo
fuisse et prius quam peccaret, addis eius conditioni et istam miseriam per spiritus carnisque
discordiam. Cum ergo tot tantisque rationibus Adam meliorem, quam tu eum dicis, et feliciorem
conditum ostendam; quid tibi visum est tanta vecordia delirare, ut diceres: nullis me rationibus
docere posse Adam bonum a Deo conditum, sed ad hoc credendum sola esse auctoritate lectionis
contentum, quia scriptum est fecisse Deum omnia bona valde 84? Non usque adeo sum pistillo, sicut
conviciaris, obtunsior, ut Manichaeo redarguendo libri huius divini auctoritatem, qua non tenetur,
obiciam. Tibi hanc obicio, quando res postulat, quoniam mihi tibique communis est. Manichaeum
vero non de opificio Dei, quod ipse negat, creaturas istas bonas esse convinco; sed de illarum
bonitate potius compello, bonum eas habere opificem confiteri. Quod autem ait Apostolus, quem se
Manichaei accipere profitentur: Omnis creatura Dei bona est, quoniam de qua creatura loqueretur

335

