repugnare, dum imaginem regiam quae intra nos est, captivam ducere studet, ut spoliis eius cedat,
quidquid illud est quod in nos beneficio divinae ac primae illius conditionis influxit. Unde vix aliquis,
inquit, fortasse longa se et districta regens philosophia, et paulatim animae suae nobilitatem
recolens, naturam lucis, quae in se est, humili huic et tenebroso luto coniuncta, revocet ac reflectat
ad Deum. Vel si certe propitio Deo agat, utrumque pariter revocabit; si tamen longa et assidua
meditatione insuescat sursum semper aspicere, et deorsum male trahentem ac degravantem
materiam sibimet astrictam frenis arctioribus sublevare 159. Haec dicebat beatus Gregorius, non
inter principia emendationis suae, sed iam episcopus, volens exponere, vel potius quae nota sunt,
admonere, in quali quantoque certamine cum vitiis interioribus, propter corpus quod aggravat
animam, constituti sint sancti. Quod certamen utique non fuisset in illo beatae pacis loco, id est,
paradiso deliciarum sanctarum, si nemo peccasset. Non enim corpus mortis huius ibi esset, cuius
corruptibilitate anima gravaretur; sed corpus vitae illius, ubi non caro concupisceret adversus
spiritum, ut necesse esset spiritui concupiscere adversus carnem 160; sed felici utriusque concordia
natura laetaretur humana. Si ergo Manichaeos introducentes aliam naturam mali atque
substantiam expugnare velles, non adiuvare; profecto istas omnibus apertas a parvulis incipientes
humanae vitae miserias cum tuis deceptoribus non negares; sed unde in eas collapsa sit nostra
natura, quae beata est primitus instituta, cum catholicis fidelibus et praeclarissimis doctoribus
diceres.

In excusationem criminum infamatur nativitas.
70. IUL. Ut igitur quod egimus colligatur, nec ego dictis tuis fraudem intuli, nec tu attulisti aliquid,
quod vel dilutiore pietatis colore perfunderes, nedum Scripturis testibus approbares. Nec hoc quod
tu putas, intellexit Apostolus; nec alia prorsus in paradiso fuit conditio commixtionis, quam qualis
nunc in coniugiis agitur quae a se instituta Deus, tam ipsorum conditione sexuum et qualitate
membrorum, quam frequentata benedictione perdocuit. Quibus absolutis claret, cunctos qui a te
decipiuntur, ira esse quam misericordia digniores, quoniam in excusationem criminum suorum,
quae mala voluntate committunt, te auctore infamant nativitatem, ne corrigant actionem.
AUG. Actio pia est in hac vita Deum colere, et eius gratia contra vitia interna pugnare, eisque ad
illicita instigantibus cogentibusve non cedere; et ubi ceditur indulgentiam, atque ut non cedatur
adiutorium Dei affectu religiosae pietatis exposcere. In paradiso autem, si nemo peccasset, non
esset actio pietatis expugnare vitia; quoniam permansio felicitatis esset vitia non habere. Sed non
est indicium hominum contra vitia veraciter dimicantium, ea quae impudenter frequentatur a vobis
laudatio vitiorum. Itane vero, Iuliane, quando dicebat Ambrosius: Omnes homines sub peccato
nascimur, quorum ipse ortus in vitio est 161; aut me dicebat auctore, aut infamabat nativitatem, ne
corrigeret actionem? Itane vero Gregorius, quando dicebat: Venerare nativitatem, per quam
terrenae nativitatis vinculis liberatus es 162; aut quando dicebat de Christo loquens, vel de Spiritu
Sancto: Per hunc primae nativitatis maculae purgantur, per quas in iniquitatibus concipimur, et in
delictis genuerunt nos matres nostrae 163; aut quando dicebat Hilarius de rege David: Scit sub
peccati origine, et sub lege peccati esse se natum 164; infamabant isti viri nativitatem, ne
corrigerent actionem? Audebisne persuadere cordi tuo, quod Pelagianorum actio actioni praeferatur
istorum? Date veniam, numquam vos vitam melius illis agere crederemus, nec si non sic amaretis
concupiscentiam carnis, ut eam, qualis nunc est contra spiritum concupiscens, etiam in paradiso
ante peccatum collocare velletis. Nam si, ut dicis: Non alia fuit in paradiso conditio commixtionis,
quam qualis nunc in coniugiis agitur; erat ibi et ante peccatum libido carnalis, sine qua non potest
nunc sexus uterque misceri. Si ergo non vultis, in illa beatitudine membra genitalia nondum
pudenda, ad opus suum peragendum, quo proles seminaretur, voluntati hominum sine libidine
potuisse servire; adhuc quaero eamdem libidinem qualem tunc fuisse credatis. Voluntatem certe
quando esset necessaria, sequebatur; an etiam quando non erat propter propagandos filios
necessaria, stimulabat tamen animum, et propellebat in concubitus vel quosque damnabiles, vel
cum coniuge veniales? Si enim talis erat, qualis nunc est; hoc sine dubitatione faciebat, sive illi
resisteretur per temperantiam, sive per intemperantiam cederetur. Ac sic, homo libidini aut
peccando servire cogeretur, aut bello intimo repugnare; quorum alterum honestati, alterum paci
felicitatis illius, si humanum sensum habetis, non convenire sentitis. Remanet igitur, ut si libido ibi
esset, ita esset subdita voluntati, ut rectam quietamque mentem, nec ad delictum traheret, nec ad
proelium provocaret; et spiritum oboedientem Deo, ac fruentem Deo, nec peccare nec pugnare
compelleret. Quae quoniam nunc talis non est, sed ipsa licita inhianter, non obtemperanter appetit;
in illicitis autem aut spiritum deicit, aut contra spiritum concupiscit; agnoscite malum vitiata
naturae integritate contractum; quo malo bene utitur propagandi officio castitas coniugum, et de
quo malo ducitur generationis obnoxiae vinculum, regeneratione solvendum.

Ad delictum via per concupiscentiam fuit.
25

