non moriendi praemium redderetur. Qua ratione reddita, id est, ad agonem fidei nobis relinqui mala
contracta peccato, quamvis reatu peccatorum per Baptismum iam soluto, quid habet virium quod
aisti: Si in mysteriis sublatum est omne peccatum, et remanet tamen dolor qui partus difficultate
generatur, manifestum est illum gemitum naturae indicem esse, non culpae? Hoc enim, quod nullas
adversus nos habet vires, non utique diceres, si fidei tu vel haberes vel attenderes vires, quae tanto
sunt fortiores, quanto magis ea speramus quae non videmus, et per patientiam miseriarum,
plenitudinem beatitudinis exspectamus 161. Sed ipsa - inquis - Dei verba, quibus non ait: Orientur in
te dolores, aut: Generabo tibi gemitus, ut post culpam sensus eorum viderentur institui; sed ait:
"Multiplicans multiplicabo tristitias tuas"; ostendunt quia iam erat in naturali ratione, quod se in
peccatrice persona non condere, sed multiplicare promittit; et addis, quasi definitivam
generalemque sententiam, dicens: Numquam quippe multiplicantur nisi exstantia; ceterum
antequam sint, fieri quidem proprie, augeri autem praepropere nuncupantur. Ubi primum a te
quaero, quomodo dicas dolores Evae iam exstantes fuisse, quos perpessa non fuerat; quomodo,
inquam, iam dolores habebat, quae nihil dolebat? Quod si non exstabant in ea dolores, quia eos non
habebat quae non dolebat; poterant ergo multiplicari et qui non erant; et recte accipitur dictum:
Multiplicabo tristitias tuas, id est, multas eas esse faciam; quod fieri potest, sive aliquid esse iam
coeperit, sive nec coeperit. Frustra igitur dixisti: Numquam enim multiplicantur nisi exstantia; quia
ecce in Eva post peccatum dolores sunt multiplicati, qui priusquam peccasset, non erant ulli. Ac per
hoc, non ideo dixit Deus: Multiplicabo tristitias tuas, quia tristitiae in illa esse iam coeperant
aliquae; sed quia multiplices erant futurae, ex quo inciperent esse. Sed erant, inquis, in naturali
ratione. Si ergo in naturali ratione iam sunt etiam quae nondum orta unt, quid te adiuvat quod aisti:
Propterea Deum non dixisse: Orientur in te dolores, sed: "Multiplicabo dolores tuos", quia iam erant
in naturali ratione? Respondetur enim tibi: Potuit dicere: Orientur in te; quia eos erat
multiplicaturus, qui in ratione naturali iam erant, non qui iam orti erant. An forte dicturus es: Iam
prorsus orti erant in ipsa naturali ratione? Quanto igitur manifestius et acceptione dignius tibi
dicitur: Iam erant filii Adam in Adam naturali ratione, quando, sicut ait beatus Ioannes episcopus:
Illud peccatum grande commisit, et omne hominum genus in commune damnavit 162; vel, sicut ait
collega eius Ambrosius: Fuit Adam, et in illo fuimus omnes; periit Adam, et in illo omnes
perierunt 163; si tu audes dicere, non solum: Iam erant; verum etiam, quod nos de filiis Adam,
quando peccatum illud admissum est, dicere non audemus: Iam orti erant dolores Evae, quando
eos Deus multiplicaturum se esse minatus est! Verumtamen non in naturali ratione iam erant Evae
dolores, quos parturientes necesse est perpeti; quia non eos illam necesse erat perpeti, cum
parturire coepisset; venerunt quippe illi damnatione culpae, non conditione naturae. Quod vos
negando quid agitis, nisi ut in loco illius beatitudinis, ubi esse homines permissi non sunt, quos iam
cruciari oportebat, cruciatus hominum etiam peccante nemine collocetis? Quod ignoro qua fronte
faciatis; nisi quia vos paradiso contrarios, contra paradisum quodammodo habitare delectat; quia et
Adam de paradiso eiectus, contra paradisum est collocatus 164. Iam itaque paradiso contrarius,
quanta vanitate contra paradisum argumenteris attende. Multiplicari non tibi videntur, nisi ea quae
ex aliqua parte iam existunt; ceterum, antequam sint, non multiplicari putas dicenda esse, sed fieri.
Nulla ergo multiplicia nascuntur, si non additamentis multiplicantur, id est, fiunt multiplicia. Ac per
hoc, ille qui dictus est esse in Sapientia spiritus multiplex 165, qui esse non coepit, sed ex aeterno ita
est, non recte appellatus est multiplex, quia eum multiplicem nulla additamenta fecerunt. Quid
etiam dicturus es de responso Dei ad Abraham, ubi ait: Multiplicans multiplicabo semen tuum sicut
stellas caeli 166? Ubi videmus Deum multiplicasse etiam stellas caeli, sicut se promisit
multiplicaturum semen Abrahae? Numquid ergo stellae caeli, ut multiplicarentur, pauciores prius
esse coeperunt, et non in numero suo multiplices sunt institutae, ex quo sunt institutae? Cur ergo
non sic accipis quod dictum est: Multiplicans multiplicabo tristitias tuas; tamquam dixisset: Faciam
tristitias tuas multiplices, nisi quia sic agis, ut in paradisum, contra quam collocatus es, si possis
introducas dolores, et in loco tantae beatitudinis ante peccatum praedices miserias institutas? Quod
enim Eva, ut affirmas, cum doloribus parturitionem naturaliter, antequam peccaret, accepit, istam
vocas parcimoniam naturalem; quam videri non vis eversam ex eo quod amplius de poena mulieri
Deo vindicante, cum peccasset, accessit. Sic enim loqueris, ut dicas: Sed non illa ampliatio
miseriarum parcimoniam modi naturalis evertit. Proinde te docente, ut feminae in partu mediocriter
doleant, parcimonia naturalis est; quod vero peccati merito additum est Evae, ampliatio miseriarum
est. Nec vides, cum ista dicis, quia si ampliatae sunt miseriae per peccatum, iam fuerant institutae
per naturam, et mulier, cui ampliatae sunt miseriae merito peccati, iam naturaliter misera erat ante
peccatum. Tu licet eam dicas parcimonia naturali mediocriter miseram; tamen, velis nolis, cui dicis
accessisse ampliationem miseriarum, profecto et ante hanc accessionem miseram confiteris. Ecce
quod de te meretur natura hominis a Deo primitus instituti; ecce quod de te meretur paradisus Dei.
Eiectus quippe, et contra eum collocatus talia contrarius reddidisti, ut in loco beatitudinis diceres
miserias divinitus institutas, non autem coepisse, sed crevisse peccatis. Quid tam contrarium, quam
miseria beatitudini, et beatitudo miseriae? Aut quid significat, quod de paradiso peccator exclusus,
contra paradisum est collocatus; nisi quia in miseria collocatus est, quae beatitudini sine cuiusquam
contradictione vel dubitatione est contraria? Et quid sic fugit natura, ut miseriam? Quid sic appetit,
ut beatitudinem? Denique liberum arbitrium quod de hac re habemus, ita nobis naturaliter insitum
est, ut nulla miseria nobis possit auferri quod miseri esse nolumus, et volumus esse beati. Usque

349

