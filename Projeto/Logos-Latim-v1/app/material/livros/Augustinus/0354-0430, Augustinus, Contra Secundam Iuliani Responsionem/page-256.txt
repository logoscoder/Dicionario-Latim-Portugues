111. IUL. Mihi interim abunde sufficit, etiam per hoc ipsum probare, nusquam te in sacris Litteris
legisse quod credis, quod tu in tali causa nihil praeter episcopi, quas dicis, dictiunculas protulisti;
quibus si aliquid auctoratius potuisses offendere, ab his procul dubio temperasses.
AUG. Qui legunt, videant utrum ego divina testimonia non protulerim; an a me prolata depravare,
frustra ipse conatus sis.

Te perturbat Ambrosius.
112. IUL. Sed bene quod nos onere talium personarum prior levasti. Nam in libro quem ad
Timasium contra liberum arbitrium texuisti, cum sanctus Pelagius venerabilium virorum tam
Ambrosii quam Cypriani recordatus fuisset, qui liberum arbitrium in libris suis commendaverant,
respondisti nulla te gravari auctoritate talium; ita ut diceres, eos processu vitae melioris, si quid
male senserant, expiasse 164. Tua tibi ad hoc relata sint, ut excitare de solis nominibus erubescas
invidiam. Ceterum vel Ambrosii dicta, vel aliorum, quorum famam vestrorum nitimini maculare
consortio, clara benignaque possunt ratione defendi.
AUG. Tantam caecitatem cordis tibi potuisse contingere, quis credit, nisi qui haec legit? Tu dicis
quod si aliquid auctoratius offendere, id est, invenire potuissem, a disputatorum dictis, vel, sicut tu
loqueris, dictiunculis, temperassem; et continuo tu ipse dicis, Pelagium, quem vocas sanctum, in
defensione liberi arbitrii venerabiles viros Cyprianum et Ambrosium testes adhibuisse; nec attendis
quemadmodum hoc dicendo redarguas magistrum tuum ipsamque haeresim vestram. Secundum
tuam quippe sententiam, si aliquid Pelagius pro eo quod defendebat, auctoratius, in scriptis
canonicis invenisset, a disputatorum testimoniis temperasset. Quando ista diceres, nisi te ita
perturbaret Ambrosius, ut adversarium subito Pelagius reperiret? Sed prior vos levavi, ut dicis,
onere talium personarum, Ambrosii videlicet, eiusque sociorum. Plane hoc onere ita premeris, ut
non solum opprimaris, verum etiam conteraris, et fias pulvis quem proicit ventus a facie terrae 165.
Neque enim illi tot ac tanti et tam sancti clarique antistites Dei, Ecclesiae catholicae filii discendo,
patres docendo, de peccato primi hominis eique obnoxia successione mortalium ita locuti sunt, ut
alii ab aliis discreparent, aut eorum quisque a semetipso; sed ita prorsus, ut eorum consensione
atque constantia, nec aliter esse de hac re sanctam Scripturam intellegendam, nec aliam putandam
catholicam fidem, quisquis eos non haeretico animo legit, dubitare non possit. Quorum pondere iam
ipse sic frangeris, ut eorum dicta quibus contradicis: clara benignaque ratione defendenda
susceperis. Audiamus ergo claram benignamque rationem; qua tua ratione si defenduntur ea dicta,
cur mihi ex eis ingeruntur tua maledicta? Nam omnino, quae in me detestaris et arguis, ipsa sunt,
quae in illorum disputatione defendis. Si autem non defenduntur, sed sub nomine defensionis
astutius arguuntur; absit ut ista clara et benigna sit ratio; sed irrisoria potius adulatio, quae ideo
defensio vocatur, ne populorum catholicorum, a quibus iidem viri venerantur, tolerari non possit
offensio.

Simplicius quaedam dixerunt.
113. IUL. Quia videlicet et simplicius quaepiam dixerint, et quodcumque aliud speculantes, non
habuerint necessitatem a latere surgentibus quaestionibus obviandi. Cum enim crebro laudaverint
coniugia, et nullam in corporibus affectionem a diabolo insertam putarint, nec regno diaboli divina
opera, id est naturae membra, subiecerint, sed et a Deo instituta coniugia ac benedictione donata,
liberumque arbitrium, prout opportunitas attulit, explicarint; humanum est ut non stare in societate
vestri sceleris iudicentur, si in scripturis illorum aut ambigue, aut negligenter quaepiam locata
deprehenditis. Quomodo enim non praeiudicat Scripturis sanctis, quod omnes haereses aliquibus se
earum testimoniis occulunt ac nituntur tueri; ita etiam catholicorum virorum famam propter
quaepiam incautius fusa, non patiemur addici. Neque enim habuerunt intentionem illi, aut
damnandi nuptias, aut liberum arbitrium denegandi, vel innocentiam sauciandi; quam si
habuissent, non vestrum dogma firmassent, sed honorem officii perdidissent.
AUG. O clara et benigna ratio defensionis! Simplicius videlicet dixit Ambrosius, ex commixtione
maris et feminae expertem neminem esse delicti; et quodcumque aliud speculando, nec habendo
necessitatem a latere surgentibus quaestionibus obviandi, negligenter et incaute scriptis et
disputationibus suis Manichaeum, quod dicis, virus infudit. Homo loquacissime, homines timens
homini parcis, non illa dicta defendis. Nam si vera ratione defenduntur haec dicta, procul dubio
veraciter defenduntur, et vera sunt; et si hoc ita est, recte asseritur originale peccatum, et dogma
interimitur vestrum. Si autem falsa ratione defenduntur haec dicta clara tua illa et benigna ratio
non est ratio, sed deceptio. At enim coniugia crebro laudavit Ambrosius; hoc et nos facimus.
Nullam, inquis, in corporibus affectionem a diabolo ille putavit insertam; si affectionem bonam, nec

256

