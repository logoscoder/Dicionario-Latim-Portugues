113. IUL. Sunt quidem dulcia incitamenta vitiorum, amara etiam frequenter, quae a persecutoribus
excitantur, tormenta poenarum, sed et illa censura honestatis everberat et ista consumit
magnitudo patientiae.
AUG. Inter illos declamas: Qui confidunt in virtute sua
torquebuntur de superbia sua.

152

; attende tibi, ne inter illos clames, qui

Adiutoria gratiae Dei semper moderatione adhibentur.
114. IUL. Verumtamen nec virtutum est aerumnosa possessio, quae extra regnum quoddam bonae
conscientiae promissa aeternae beatitudinis sublimitate fruitur; adsunt tamen adiutoria gratiae Dei,
quae in parte virtutis numquam destituunt voluntatem, cuius licet innumerae species, tali tamen,
semper moderatione adhibentur, ut numquam liberum arbitrium loco pellant, sed praebeant
amminicula, quamdiu eis voluerit inniti, cum tamen non opprimant reluctantem animum. Inde
quippe est, quod ut alii ad virtutes a vitiis ascendunt, ita etiam alii ad vitia a virtutibus relabuntur.
AUG. Unde fieri potest, ut adiutoria gratiae Dei liberum arbitrium loco pellant, quod potius vitiis
pulsum et nequitiae subiugatum, ut in locum suum redeat, liberant? Sed cum quaeritur a vobis,
quae sint ista adiutoria gratiae Dei, ea edicitis, quae supra commemorasti, Deum adiuvare
praecipiendo benedicendo sanctificando cohercendo provocando illuminando, quae omnia etiam
per homines fiunt secundum Scripturas. Nam et praecipiunt homines et benedicunt et per divina
sacramenta sanctificant et corripiendo cohercent et exhortando provocant et docendo illuminant;
non tamen qui plantat est aliquid neque qui rigat, sed qui incrementum dat Deus 153. Hoc est autem
incrementum, ut unusquisque oboediat praeceptis Dei, quod non fit, quando vere fit, nisi caritate.
Unde Ecclesia incrementum corporis facit in aedificationem sui in caritate 154. Istam caritatem non
dat nisi Deus; caritas enim ex Deo est 155. Hanc vos inter adiutoria gratiae, quae commemoratis,
nominare non vultis, ne hoc ipsum, quod oboedimus Deo, eius esse gratiae concedatis. Putatis
quippe isto modo auferri voluntatis arbitrium, cum hoc quisquam facere nisi voluntate non possit,
sed, quod vos non vultis, praeparatur voluntas a Domino 156 non forinsecus sonan tibus verbis, sed
sicut orante exauditaque regina convertit Deus et transtulit indignationem regis in lenitatem 157;
sicut enim hoc divino et occulto modo egit in hominis corde, sic operatur in nobis et velle et operari
pro bona voluntate 158.

Unum tantummodo dicis possibile.
115. IUL. Tu ergo quomodo liberum arbitrium confiteris, cui unum tantummodo dicis esse possibile,
id est facere malum, non autem esse possibile deflectere a malo et facere bonum 159?
AUG. Dico esse possibile voluntati hominis deflectere a malo et facere bonum, sed ei voluntati,
quam Deus adiuvat gratis, non quam Iulianus inflat ingratus.

Lex imperat impossibilia.
116. IUL. Taceo interim, qua rabie in totam legem fremas, quam credis ea imperasse mortalibus,
quorum apud eos nullam facultatem videret.
AUG. Non est verum, quod dicis. Haec imperat Deus, quae fieri possunt, sed ipse dedit, ut faciant,
eis, qui facere possunt et faciunt, et eos, qui non possunt, imperando admonet a se poscere, ut
possint. Et quod non omnia ab unoquoque sanctorum fiunt, novit Deus, quemadmodum eis ad
humilitatem consulat, quibus quotidie dicentibus: Dimitte nobis debita nostra 160, sic opitulatur ad
habendam oboedientiam, ut sit, unde etiam veniam largiatur.

Bestiam bimembrem fingis!
117. IUL. Sed quaero, cum quibus poetis in talem incurreris Ippocrenem, ut bimembrem bestiam
fingeres non quidem carminando, sed blasphemando, cuius corpus de mala necessitate formares et
solam faciem nomine libertatis obduceres.

179

