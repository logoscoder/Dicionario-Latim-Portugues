homine hominis voluntas non oritur, cum homo bonum opus Dei sit? Postremo potuitne ascendere
in cor tuum, exoriri quidem hominis voluntatem, sed non de libero eius arbitrio? Dic ergo unde, si
non de natura, id est, non de ipso homine; si non de libero eius arbitrio, dic, rogo, unde voluntas
hominis oriatur. Dixisti ubi oriatur, dic et unde. Bona opera Dei sunt natura et liberum arbitrium: In
his, inquis, voluntas exoritur, sed non de his. Unde ergo? Dic; audiamus, discamus. Aut ostende
aliquid alicubi ortum esse, cum unde non esset. Mundus quidem de nihilo exortus est, sed Deo
faciente; nam si Deum opificem non haberet, de nullis rebus omnino oriri non posset. Si ergo et
voluntas in homine vel in eius libero arbitrio de nihilo exorta est, quis eam fecit? Aut si non facta,
vel fz orta est, quis eam genuit? An sola est in rebus, quae esse coeperunt, facta a nullo ga, nata de
nullo? Cur ergo propter illam damnatur homo, quo non volente exorta est in illo voluntas mala,
cuius erat tantum capax, non efficax? Si autem, ut iure damnetur, eo volente in illo exorta est; cur
eius ipsius voluntatem de illo exortam negas, quo volente exortam esse, et quo nisi volente exoriri
non potuisse non negas? Cum vero de illo orta est, de natura exorta est, quia homo natura est; et
quia potuit etiam nolle quod voluit, de libero eius arbitrio exorta est, quod et ipsum, sicut fateris,
pertinet ad naturam; cur ergo negas clausis oculis res apertas, de natura hominis exoriri
voluntatem hominis gb, dum times ne Manichaeus naturae huius accuset auctorem? Sufficit ad
illam pestilentiam refellendam, quod catholica veritas praedicat, ab optimo Deo sic esse hominem
conditum, ut necessitatem peccandi non haberet, nec peccaret, si peccare nollet; cum etiam
semper nolle utique posset. Quis enim tam sit mente caecus, ut non videat, sicut homo est primitus
conditus, magnum bonum esse naturae, posse non peccare; quamvis maius sit non posse peccare;
atque ordinatissime constitutum, ut hoc prius esset unde fieret hominis meritum, et illud esset
postea bene meriti praemium?

Possibilitas non cogit voluntatem.
57. IUL. Bona ergo possibilitas mali atque boni voluntatem non cogit, sed permittit oboriri. Nemo
igitur ideo bonus est, quia libero affectus arbitrio est; sunt quippe multi homines aeque liberi, sed
tamen pessimi; sed nec ideo quisque malus est, quia liberi arbitrii est; sunt enim multi aeque
libertatis huius participes, tamen optimi. Nec bonus igitur, nec malus homo ideo est, quia liber est;
sed nec bonus, nec malus esse posset, nisi liber esset. Est ergo ista possibilitas, quae nomine
libertatis ostenditur, ita a sapientissimo constituta Deo, ut sine ipsa non sit, quod per ipsam esse
non cogitur. Contrariorum enim una capacitate ab utrorumque praeiudicio vindicatur; id est, nec
malae voluntatis, nec bonae causa et necessitas dici potest, quae utramque sic recipit, ut neutram
compellat existere. Necessariorum ergo singularis ductus, et unum quodam modo filum est gc,
velut geometrica illa sine latitudine longitudo est, nec hic unio dividi potest. Quamdiu ergo
singularis extenditur, vim naturae suae tenet; at ubi ei occurrerit gd quod in diversa findatur, illud
necessarium illico terminatur. Id est, bonus Deus bonum fecit ge hominem.
AUG. Cur ergo dixisti, nec bonum, nec malum esse hominem, nisi propria voluntate; et quidquid ex
Deo habet, ex necessario habere, non ex possibili? Quod vis intellegi, ex natura, non ex voluntate;
ut per se ipsum bonus sit homo, non per Deum, aut certe melior per se ipsum quam per Deum.
Haec quippe verba tua sunt: Nemo, inquis, ideo bonus est, quia libero affectus arbitrio est. Et paulo
post: Nec ideo quisque malus est, inquis, quia liberi arbitrii est. Quibus verbis quid dicis, nisi quod
nec bonum nec malum Deus fecerit hominem, sed utrumlibet horum ipse se facit, cum bene vel
male utitur libero arbitrio? Quid est ergo quod nunc dicis: Bonus Deus bonum fecit hominem; si nec
bonus, nec malus est habendo liberum arbitrium quod in eo Deus fecit, sed bene utendo, id est,
cum iam ipse bene vult, non cum habet possibilitatem volendi bene? Et quomodo verum erit: Fecit
Deus hominem rectum 96? An rectus erat non habens voluntatem bonam, sed eius possibilitatem?
Ergo et pravus erat non habens voluntatem malam, sed eius possibilitatem; et a se ipso illi est
voluntas bona, falsumque gf scriptum est: Praeparatur voluntas a Domino 97; et: Deus in vobis
operatur et velle 98. Quamquam tu nec a se ipso ei dicas esse voluntatem bonam vel malam; sed
oriri in illo, non de illo. Ita fit, ut per tuam mirabilem sapientiam, nec Deus fecerit rectum hominem;
sed qui rectus posset esse, si vellet; nec ipse se faciat, sed nescio quo casu rectus fiat, quia nec de
illo, sed nescio unde, aut nescio quomodo, in illo voluntas oritur qua rectus fiat. Non est ista
sapientia desursum descendens, sed terrena, animalis, diabolica 99.

Bonum maius non posse peccare.
58. IUL. Et incipere, et bene incipere substantiam, a necessarii unione dirigitur. Accipit etiam
arbitrii libertatem; aeque adhuc necessarii linea continetur; sed iam necessariorum finis est; hinc
finduntur in contraria voluntates. Ad unionem ergo gg necessarii divisionis natura non pertinet. Ita
possibilitatem habere cogimur; uti autem vel bene vel male ipsa possibilitate non cogimur. Ita fit ut
etiam possibilitas peccandi capax boni malique, sed voluntarii sit; quoniam boni proprii capax esse
non poterat, nisi capax esset et pravi.

308

