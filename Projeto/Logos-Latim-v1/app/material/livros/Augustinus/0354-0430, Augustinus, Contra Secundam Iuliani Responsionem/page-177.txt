a Domino voluntatem, ut non intrent in tentationem. Praeparatur enim voluntas a Domino 138; et:
Orate, inquit ipse Dominus, ne intretis in tentationem 139; et: Oramus ad Deum, ait Apostolus, ne
quid faciatis mali 140.

Sententiae tuae nihil valent.
108. IUL. Prior ergo sententia tua nihil obscuritate promovebit; secunda vero, qua repetis, quoniam
liberum quidem confiteris arbitrium, non tamen ut quisquam homo liber ad agendum bonum
credatur, viscera tua tota nudavit.
AUG. Cogis me iam tibi tribuere, quod codici paulo ante tribuebam. Ecce enim sic repetis
sententiam meam, ut eam non impleas verbis meis, quae valde sunt necessaria vobisque contraria.
Ego enim dixi non esse liberum quemquam ad agendum bonum sine adiutorio Dei, tu autem dicis
fateri me quidem liberum arbitrium, non tamen ut quisquam homo liber ad agendum bonum
credatur, nec addis, quod ego addidi: sine adiutorio Dei. Non accuso furem, ablata civiliter repeto:
redde verba mea et nihil valebunt tua.

Ignoratis versutias tentatoris.
109. IUL. Ecce enim nos, sicut primo libro fecimus, ita nunc presse cogimus, ut ostendas
quemadmodum liberum arbitrium non negaris. Insidat autem hoc lectori nostro te videlicet
confessum esse liberum arbitrium et Deum nascen tium conditorem catholicis praedicare, quae duo
numquam nisi Manichaeus negavit; sed cum haec communiter ambo dederimus nec tibi autem nec
dogmati tuo libertas constet arbitrii, conficitur omnino te et dogma tuum de fide catholica nihil
tenere. Interrogo ergo, quae vis sit quaeve definitio liberi arbitrii. Certe in eius potestate naturalium
nulla conversio est. Nemo enim sensuum in se umquam mutavit officia, verbi gratia ut voces
naribus aut auribus susciperet odores, nemo sexus sui convertit proprietatem, nemo in formam
transire animantis alterius, nemo per liberum arbitrium pilos corporis sui innatis potuit mutare
velleribus, nemo sibi pro ingenio aut qualitatem aut quantitatem corporis vindicavit. His exemplis
licet omnia, quae ad hanc condicionem respiciunt, pervagari. Transeamus igitur a naturalibus ad
externorum discussionem. Cui agrorum fecunditas, cui prosperitas navigationum, cui nobilitas et
opes, cui constantia ipsius nobilitatis in iure constitit voluntatis, ut vel ad horum vel ad similium sibi
conquisitionem voluntate se libera a Deo effectum esse fateretur? Naturalia ergo inconcussis
ordinibus, externa vero casibus semper feruntur incertis. In quibus igitur liberum consistit arbitrium,
propter quod homines bestiis antecellunt, propter quod ad Dei imaginem facti sunt et quo solo
divini examinis iustitia continetur? In quo est hoc, inquam, arbitrium liberum, quod ut Manichaeos
negare certum est, ita catholicos asserere etiam tu fateris? Sine dubio in eo, ut possibile sit homini
voluntatem suam sine aliquo inevitabili naturalium coactu vel immittere in crimen vel a crimine
cohibere.
AUG. Cohibere a crimine voluntatem hoc ipsum est nec aliud quidquam non intrare in tentationem.
Sed si hoc haberemus in potestate propriae voluntatis, non moneremur, ut id orando a Domino
posceremus. Cui ergo dicitur: Declina a malo 141, hoc utique dicitur, ut a crimine suam cohibeat
volun tatem. Et tamen Apostolus, cum posset etiam hoc recte dicere: Praecipimus vobis, ne quid
faciatis mali: Oramus - inquit - ad Deum, ne quid faciatis mali 142. Ecce quare dixi, non sicut tu
dixisse me dicis, neminem liberum ad agendum bonum sine adiutorio Dei; hoc quippe adiutorium
fidelibus orabat Apostolus, non ex natura hominis liberum auferebat arbitrium. Homines elati et
inflati, nolite in vestra virtute confidere, Deo vos subdite atque, ut voluntatem cohibeatis a crimine
et in tentationem non intretis, orate; nec existimetis non vos intrare in tentationem, quando ab
opere aliquo malo concupiscentiam carnis forti voluntate cohibetis. Ignoratis versutias tentatoris; in
maiorem tentationem, quando haec voluntati vestrae sine adiutorio Dei deputatis, intratis. Vellem
sane, quomodo dixeris, nos doceres, quod ea, quae in bonis vel in malis hominum appellantur
externa, sicut divitiae vel paupertas et cetera, casibus ferantur incertis. Etiam haec enim catholica
fides ita demit humanae, ut divinae tribuat potestati. Hoc autem dico, quia timeo vobis, ne forte id
quoque vestro addideritis errori, ut quidquid homines patiuntur vel adipiscuntur sive in corporibus
suis sive in rebus externis, ad divinam negetis providentiam pertinere ac per hoc, quidquid
malorum perpetiuntur et parvuli, ita incertis casibus deputetis, ut a iudicio eius, sine cuius
voluntate, ut ipse Dominus dicit, nec passer cadit in terram, haec alienare conemini, quoniam
videtis haeresim vestram in hac parvulorum miseria naufragare, quae sub Deo iusto nulla esset,
nisi eam natura humana primi peccati magnitudine vitiata et damnata meruisset 143.

Verum dicis.
177

