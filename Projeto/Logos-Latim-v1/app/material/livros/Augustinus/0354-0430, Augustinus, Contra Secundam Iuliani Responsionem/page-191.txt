AUG. Similiter contra te potest ratiocinatio ista contexi; quia non ita fatuus es, ut ingenia fatua id
est homines fatuos nasci neges, ergo audi tua fatuitate quantum adiuveris dementiam Manichaei.
Dicit enim doctus a te ipso, quoniam est naturalis fatuitas, eamdem fatuam esse naturam,
quomodo tu dixisti: Quoniam est naturale peccatum, malum esse naturam; deinde ille addit fatuae
autem rei auctorem sapientem non esse, sicut tu dixisti: Malae autem rei auctorem bonum non
esse; postremo ille concludit: ac per hoc fatuorum hominum genus reputandum principi
tenebrarum; sic enim et tu conclusisti dicens: Ac per hoc omne humanum genus reputandum
principi tenebrarum. Ecce Manichaeus ore tuo te vicit, tuo te gladio iugulavit. Quid est acturus?
Neque enim te adversus eum potest aliquid adiuvare ac non etiam plus premere atque confodere,
quod adiungis et dicis: Totum hoc utique stare potuisse, nisi illud primum eius suffodisset veritas, id
est peccatum opus liberae voluntatis doceri naturale non posse et, quidquid fuisset naturale,
peccatum esse non posse. Quid te hoc adiuvat et quomodo non magis magisque suffocat? Numquid
enim potes dicere fatuitatem naturalem esse non posse? Stat ergo adversus te, quod in simili
ratiocinatione primum posuit Manichaeus, quoniam est naturalis fatuitas; cui velut fundamento
cetera eius putasti consequenter astructa usque ad culmen, ubi dicit tale hominum genus
reputandum principi tenebrarum. Nos autem primum illud fundamentum eius evertimus, qui
naturalem fatuitatem ideo dicimus, quia nascuntur homines fatui ex accidenti scilicet vitio, ex quo
huiusmodi origo merito traheretur, non quia prava est primitus humana instituta natura, sicut
desipit Manichaeus. Ac per hoc etiam, quod consequenter adiungit eamdem fatuam esse naturam,
nos propter vitium, cum quo natus est fatuus homo, non propter quod in illo est opificium conditoris
boni, verum esse concedimus; natus est enim fatuus accidente vitio, homo autem creatus est
operante Deo. Deinde quod addit fatuae autem rei auctorem non esse sapientem, ut res ipsa homo
intellegatur, non esse consequens dicimus; eius quippe hominis, qui fatuus natus est, Deum
dicimus, quamvis non dicamus ipsius fatuitatis, auctorem. Quae fatuitas non est natura atque
substantia, quae non nascitur nisi creante Deo, sed eiusdem naturae vitium, quod accidit sinente
Deo; iusto autem iudicio Deum ista sinere non utique dubitamus. Ita destruimus et Manichaeos,
malos ruinae suae structores, et Pelagianos, Manichaeorum fatuos adiutores.

Tria sunt in lubrico.
161. IUL. Primae igitur definitionis eversu culmina eius in solum cuneus rationis effudit. Quid igitur
de te speras, cuius tria sunt ita in lubrico sicut illius unum? Dicis enim primo naturale esse
peccatum, secundo bonum Deum, qui mala id est peccata condat informet extendat, tertio vero
rem voluntatis immixtam esse seminibus. Haec ergo tria definitionum tuarum capita singula apud
semet vacillant; vacillant, inquio, immo ut funes e sabulo dilabuntur, ante quam coeant. Unum ergo
id est naturale peccatum iam in Manichaeo ex directo quidem destructum iacet; alia autem duo
quae opinionis vestrae sunt propria, Manichaeo totidem intereunte sed consueta ceciderunt. Nam si
ille reos nasci homines nec per malam naturam nec per principem tenebrarum potuit vindicare,
quanto magis vos stulti, qui ad ostendenda nascentium crimina iunxistis accusationem Dei? Ac per
hoc, sicut non potest natura esse peccatum, quo fulmine Manichaei dogma dissiluit, ita recurrit, ut,
quod peccatum est, naturale esse non possit; res enim voluntatis non transit in conditionem
substantiae, quod tu factum arbitraris. Multo autem magis constat Deum bonum malos numquam
creare, apparuit itaque peccatum in nascente, quem Deus creat, esse non posse.
AUG. Ita constat Deum bonum malos non creare, quemadmodum constat Deum sapientem fatuos
non creare. Si enim dixeris: Creat sapiens fatuos, respondebitur tibi: Cur non ergo et bonus malos?
Unde factus intentus, cum quaesieris, unde nascantur fatui, quos tamen homines Deus creat, ibi
forte invenies originis vitium, qui fateri non vis originale peccatum. An vero paratus es dicere nullo
ullius praecedente peccato etiam fatuos nasci in illa paradisi felicitate potuisse, qui erudiri, non dico
ferulis, sed nec fustibus possent? Quod si non dicis, ne omnem fatuitatem haec transcendat
absurditas, dic, quo merito imago Dei cum tanta mentis deformitate nascatur, ut nullo robore
aetatis, nulla prolixitate temporis, nullo labore studiorum, nulla industria magistrorum, nullis poenis
verberum possit, non dico ad sapientiam, sed ad qualemcumque doctrinam utilem pervenire, qui
non vis credere Deum iustum ideo de paradiso, hoc est felicitatis loco, vitiatam atque damnatam
humanam dimisisse naturam, ne mors illic ulla contingeret, id est nec temporalis corporis nec totius
hominis sempiterna, nec ista tot ac tanta, quae in genere humano cernimus, ingeniorum et
corporum mala, quae de radice depravata atque punita et massa perdita nasci oportebat, in
regione beatitudinis illius nascerentur, sed potius in his terris miseriae mortalium, quae iustissime
inflicta est, deputatis, reatu persequente nascentes neque a renascentibus labore recedente
aerumnoso usque ad corporis mortem.

Quid loquaris ignoras.

191

