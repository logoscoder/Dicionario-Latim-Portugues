quod apparet, argumentum non esse peccati, quod inveniri etiam sine peccato potest. Deinde
promoventes affertis aliud, multo ineptissimum. Non doleret, inquis, femina, nisi esset criminum
particeps. Verum illico subditis: Sed hoc peccatum, propter quod dolet mulier, non in pariente,
ceterum in nascente deprehenditur. Nam ideo et baptizatae mulieres, liberae, ais, agitant a
peccato; sed pro filiorum iniquitate, quos edunt, fecunditatis suae difficultatibus affliguntur. Qua
opinione tradux peccati non iam a matre decurrit in sobolem, sed in parentes a nascente refunditur.
Nam si ideo mulier baptizata sentit dolores, quia iniquitates inveniuntur in parvulo; supina incipit
tradux esse, non prona. At non ideo cruciatur, quia iniquitatem filius habet; sed ideo quia eam
secum ipsa, cum nasceretur, advexerat. Verum hoc malum sublatum ab ea per gratiam dixeras; si
ergo peccato dolor parturientis adhaerebat, amotio peccati cruciatui parturitionum debuit mederi.
Aut si cruciatus hic sine iniquitate esse non potest, qui tamen post Baptisma in feminis invenitur;
iniquitas quoque eis non est dempta per gratiam, et eviluit pompa Baptismatis. Si autem in his
mysteriis ea quam nos credimus, non vos fingitis, fuit virtus et veritas, sublatumque est omne
peccatum, remanet dolor tamen, qui partus difficultate generatur; manifestum est illum gemitum
naturae indicem esse, non culpae; quem te quoque annuente patiuntur, quas a Manichaeorum
peccato liberatas fateris. Porro id exemplis rerum solis apparuit; si vero inspiciamus et ipsius verba
sententiae, nae illa vestras nebulas splendidiore fulgore solis radiis dissolvet. Non est quippe
dictum ad mulierem: Orientur in te dolores, aut: Generabo tibi gemitus; ut post culpam sensus
eorum institui viderentur; sed: Multiplicans, inquit, multiplicabo tristitias tuas. Ostendit iam esse in
naturali ratione, quod se in peccatrice persona non condere, sed multiplicare promittit. Numquam
quippe multiplicantur nisi exstantia; ceterum antequam sint, fieri quidem proprie, augeri autem
praepropere nuncupantur. Denique, ne hoc nostrum magis, quam ipsius veritatis esse videatur, hic
in cunctis animantibus verborum refertur ordo servatus. De homine quoque priusquam fieret:
Faciamus, inquit Deus, hominem ad imaginem et similitudinem nostram 156; et denuo de muliere:
Dixit, inquit, Deus: Non est bonum esse solum hominem; faciamus ei adiutorium simile sui 157.
Postea vero, quam facti sunt: Benedixit eis, inquit, dicens: Crescite et multiplicamini, et implete
terram. Antequam conderentur, non est dictum: Multiplicentur; sed: Fiat homo; posteaquam exstitit
qui acciperet incrementa, consequenter adiungit: Crescite et multiplicamini, et implete terram 158.
Hoc itaque ordine gemitus parturitionum, qui secundum naturam fuerat, ita in hominum corporibus,
sicut in pecoribus institutus, non conditur in Eva, sed crescit, ut peculiari granditate excitatorum
affligeretur angorum. Nec tamen ad posterae aetatis feminas, nisi naturali mediocritate et
corporum varietate pertingerent. Ibi ergo, non ut doleret in pariendo mulier, de peccato fuit, sed ut
nimis doleret; sicut etiam temporibus diversis debilitates corporum pro peccatis, quibusdam
legimus accidisse; sed non illa ampliatio miseriarum parcimoniam modi naturalis evertit. Nec tamen
omnia quae in eadem sententia continentur, animadvertentis vigore clauduntur. Ceterum quaedam
ibi pars indicat meritum, quaedam designat officium. Multiplicans, inquit, multiplicabo tristitias tuas
et gemitum tuum; in tristitia paries filios. Huc usque ultio, quam non natura, sed persona promeruit.
Iam hinc simpliciter posterioris sexus munus ostenditur: Ad virum, inquit, tuum conversio tua, et
ipse tui dominabitur. Hoc nimirum non spectat ad poenam, quod nisi esset, spectaret ad culpam; ut
viro quippe mulier modesto subdatur affectu, ordo est, supplicium non est. Caput enim, secundum
Apostolum, mulieris, vir 159; quia non est creatus homo propter mulierem, sed mulier propter
virum 160. Si ergo caput suum congruo pudore veneretur, naturae instituta custodit, non peccati
tormenta perpetitur; cui ordini si resultaverit, rea est. Non est ergo in miseria functio rei, cuius
neglectus in noxa est.
AUG. Dolorem pariendi poenam dicimus esse peccati. Scimus enim hoc Deum sine ulla ambiguitate
dixisse, nec dixisse nisi praevaricatrici sui mandati, nec ob aliud dixisse, nisi quia irascebatur suum
praevaricatum esse mandatum. Sed hanc iram Dei ut tu exinanires et frustrares, dixisti usque adeo
poenam istam non esse peccati, ut animalia quorum nulla peccata sunt, gemitus huiusmodi in partu
doloresque patiantur. Non quidem tibi dixerunt animalia, utrum ille gemitus sit canentium vel
dolentium. Gallinas sane parituras, similiores esse cantantibus quam dolentibus cernimus; post
partum vero tales voces edere, quales in formidine consuerunt; porro cum pariunt in summo esse
silentio, sicut columbas, et alias aves, quae advertentibus innotescunt. Quis ergo novit muta
animantia, quae quid in se agatur indicare non possunt, utrum tempore pariendi eorum motus et
sonus non solum nihil doloris, sed habeat aliquid etiam voluptatis? Sed quid mihi est in hac re
scrutari obscura naturae, cum inde nostra causa non pendeat? Prorsus si muta animalia nihil doloris
patiuntur in partu, argumentum tuum nullum est; si autem patiuntur, ea ipsa poena est imaginis
Dei, conditioni pecorum comparari: poena porro imaginis Dei, nisi culpa praecederet, iusta esse non
posset. Illud autem absit ut dicam, quod tamquam dicam, refellendum putasti, non suo, sed
nascentis merito matrem dolere cum parturit, et ideo etiam dimissis peccatis fideles dolere urgente
necessitate pariendi. Absit, inquam, ut hoc dicam. Numquid enim quia mortem dicimus peccati esse
supplicium, ideo dicendum est eam post remissionem peccatorum non debuisse contingere? Hae
quippe, quas in natura praevaricatione vitiata dicimus poenas esse peccati, ideo etiam post
remissionem peccatorum manent, ut probetur fides, quam de venturo credimus saeculo, ubi ista
non erunt. Neque enim fides esset, si propterea crederemus, quia continuo nobis nihil dolendi et

348

