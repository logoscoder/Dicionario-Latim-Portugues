AUG. Prorsus contra Manichaeos estis, cum dicitis naturam malam non esse; sed Pelagiani estis,
cum ei malum dicitis non inesse, et nescientes suffragamini Manichaeis dicendo malum, quod ei
manifestum est inesse, ex primi hominis praevaricatione non esse, ut concludant illi aliam
substantiam naturamque mali esse.

Non aliud sauciatum quam quod sanatum.
208. IUL. Vitiari autem in unoquoque iam suo arbitratu vel bonum agente vel malum personae
meritum dicimus, non naturae. Et ideo per gratiam Christi id sanari asserimus, quod vitiari potest,
quoniam nec aliud sauciatum ostenditur, quam quod sanatum docetur.
AUG. Certe vos invidetis parvulis Salvatorem, exsufflandi sicut ipsi, si hoc vobis prodesse
crederetur, ut erueremini de potestate tenebrarum et in regnum transferremini Christi.

Concupiscentia carnis semper bona est per se.
209. IUL. In baptizatis autem non concupiscentia carnis, quae naturalis est, sed concupiscentiae
malae aufertur reatus.
AUG. Iohannes apostolus concupiscentiam carnis dixit a Patre non esse, sed ex mundo 258, hoc
modo eam malam faciens intellegi; tu autem non concupiscentiam carnis, quae naturalis est, sed
concupiscentiam malam reatum habere dicis. Apud te quippe nec, quando concupiscitur fornicatio,
concupiscentia carnis mala est, quia, ut dicis, bono male utitur, qui ea sic utitur. Bonum est ergo
ipsa semper, ut vis, sive quis ea coniugium sive adulterium concupiscat, quoniam, si coniugium,
bono bene utitur, si adulterium, bono male utitur. Pugna igitur cum apostolo Ioanne, non mecum;
non enim consentis ei dicenti eam malam, quam dicit, concupiscentiam carnis a Patre non esse,
sed ex mundo, quamdiu tu dicis concupiscentiam carnis, etiam quando ea malum concupiscitur,
esse bonam ac per hoc numquam malam. Sed, crede mihi, nemo Christianus est, qui non malit
apostolo Ioanni consentire quam tibi.

Nimis inconsiderate.
210. IUL. Ac per hoc, nec aliquod peccatum [naturae in] esse, tam Conditoris humani generis quam
Redemptoris testimonio comprobatur.
AUG. Quid est, quod dicis nimis inconsiderate: Nec aliquod peccatum naturae inesse? Quasi
peccatum possit omnino inesse nisi naturae, etiamsi non sit origine attractum, sed voluntate
commissum. Sive quippe angeli sive hominis peccatum, manifestum est vel angelo inesse vel
homini; quis autem sic exorbitet a rerum natura, ut hominem vel angelum neget esse naturam?
Quid est item, quod clausis oculis loqueris? Quid est, rogo, quod dicis: Nec concupiscentiam
peccatum esse? Itane contra Apostolum te disputare non vides? Ille namque peccatum esse
concupiscentiam satis omnino monstravit, ubi ait: Peccatum non cognovi nisi per legem; nam
concupiscentiam nesciebam, nisi lex diceret: Non concupisces 259. Quid hoc testimonio clarius, quid
tua sententia vanius dici potest?

Vos potius inimici iustitiae Dei.
211. IUL. Et ut, quae sunt acta, repetamus: inimicam esse iustitiae Dei opinionem traducis, tam
praeceptorum Dei quam iudiciorum eius attestatione monstravi.
AUG. Inimicos vos potius esse iustitiae Dei, quem facitis super filios Adam a die exitus de ventre
matris eorum iniuste posuisse grave iugum, dum negatis originale peccatum, et testimonio
Scripturarum et ipsis calamitatibus parvulorum, quae in paradiso nisi vestro non possent esse,
monstratum est 260.

Concupiscentia carnis pertinet ad originale peccatum.
212. IUL. Concupiscentiam autem carnis ad conciliandum sexibus fecunditatis negotium a Deo
inditam, creatore corporum, non nisi a Manichaeo accusari scriptorum eius insertione perdocui.

205

