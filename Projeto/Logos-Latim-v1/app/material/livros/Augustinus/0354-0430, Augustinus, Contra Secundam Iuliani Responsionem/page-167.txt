AUG. Facit plane videri, sed vobis, non eis, qui noverunt a natura discernere vitium, quamvis in
natura sit vitium. Lege ad Hebraeos et vide eorum esse solidum cibum, qui exercitatos habent
sensus ad separandum bonum a malo, quod vos non habetis 88. Ideo quando dicimus: Nascitur
homo cum vitio, diabolum eius conditorem dici putatis ita caeci vel contentiosi, ut nec corporum
vitia, cum quibus quidam nascuntur, possitis aut velitis attendere; quorum vitiorum merita si
quaerantur a vobis, quo confugiatis nisi ad praecipitium, non invenitis, quamdiu ad catholicae
solidam petram redire non vultis.

Deo iniquitatis crimen affigit.
68. IUL. Quia Deo iudici iniquitatis crimen affigit.
AUG. Vos hoc facitis, quia iniquum est grave super parvulos iugum, si nullum est originale
peccatum.

Liberum arbitrium destruit.
69. IUL. Quia liberum arbitrium, quo potissimum praesidio contra diversos Ecclesia Christi munitur
errores, infringit et destruit.
AUG. Liberum arbitrium vos opprimitis, cui reddendo vel adiuvando Dei gratiam denegatis.

Homines incapaces virtutis.
70. IUL. Dicens omnes homines adeo capaces nullius esse virtutis, ut in ipsis matrum visceribus
antiquis criminibus impleantur.
AUG. Quomodo diceremus gratia iustificari, id est iustos fieri, si capaces virtutis homines
negaremus?

Peccatum originale expultor innocentiae, coactor vitiorum.
71. IUL. Quorum tamen scelerum vim non solum expultricem innocentiae naturalis commentaris,
verum etiam deinceps per totam vitam in universa vitia coactricem.
AUG. Per Dei gratiam minuitur, per Dei gratiam finitur necessitas nostra; non hic habet, quod agat,
loquacitas vestra.

Lex peccati semper mansit et viguit.
72. IUL. Quam legem etiam peccati in Prophetis et Apostolis iam magno morum et signorum
fulgore conspicuis et post illam gratiam mysteriorum Christi, quam tu his omnibus dogmatis tui
flagitiis opitulari putas, mansisse et viguisse deiuras.
AUG. Susceptam tuam libidinem, hoc est concupiscentiam carnis concupiscentiae spiritus
repugnantem, Prophetae et Apostoli fideliter expugnabant, quia non laudabant.

Quoniam, quoniam, quoniam.
73. IUL. Quoniam conatus omnimodae honestatis exstinguit, quoniam morum obscaenitatem
operum Dei, id est naturae humanae, consolatur et auget infamia, quoniam omnia mandata legis
reatui impossibilitatis id est iniquitatis addicit.
AUG. Qui dicit: Non quod volo ago, sed quod odio illud facio 89, possibilitatem perfectionis suae in
Dei gratia ponit contra vos; non in sua virtute confidit, ne sit vanus ut in vos.

Quoniam.
167

