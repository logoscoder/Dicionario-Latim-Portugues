arbitrium negari, et Deum nascentium conditorem; porro a nobis id utrumque defendi, et ob hoc
vos imperitis auribus de nominibus catholicorum virorum, qui propter fidem apostolicam quam
tuemur, nobiscum laborant, ciere inanem fragorem, ut qui timuissent Caelestiani a vobis dici,
amitterent caelestis fidei dignitatem; et qui expavissent ne a vobis Pelagiani dicerentur, in
Manichaeorum pelagus praecipitarentur; putarentque se imperiti quique non posse Christianos
appellari, si eos Traduciani Pelagianos vocassent; cum e regione prudentes statuerent, quamvis
nominum invidiam sibi et iniuriam sustinendam magis, quam fidem catholicam relinquendam. Sed
ne vel hoc ipsum convicii genus vestro inventum ingenio glorieris; recordamini, ab omnibus quidem
haereticis diversa nos vocabula solere suscipere; sed in Synodo Ariminensi vehementius claruisse,
quid apud plumbeos animos vel ambiguitas verbi, vel comminatio novi vocabuli possit sceleris
obtinere. Nam cum sub Ariano principe, vir magnae constantiae, fidei sanissimae, Athanasius
Alexandrinus episcopus, dilapso a fide Apostolorum omni pene mundo, et impiatis temporibus
obstitisset, atque ob hoc in exsilia coactus esset; de sescentis et quinquaginta, ut fertur, episcopis,
vix septem inventi sunt, quibus cariora essent Dei praecepta quam regis; videlicet ut nec in
Athanasii damnationem convenirent, nec Trinitatis confessionem negarent. Illa vero omnis
deiectorum pectorum multitudo, extra iniuriarum metum, hac est potissimum vel nominis
comminatione, ne Athanasiana vocaretur, vel interrogationis calliditate decepta .
AUG. Athanasianos vel Homousianos Ariani Catholicos vocant, non et alii haeretici. Vos autem non
solum a Catholicis, sed etiam ab haereticis, vobis similibus et a vobis dissentientibus, Pelagiani
vocamini; quemadmodum non tantum a Catholica, sed ab haeresibus etiam vocantur Ariani. Vos
vero soli nos appellatis Traducianos, sicut illi Homousianos, sicut Donatistae Macarianos, sicut
Manichaei Pharisaeos, et ceteri haeretici diversis nominibus.

Vos fabricatores doli!
76. IUL. Nam cum proponerent Ariani, qui rerum ea tempestate potiebantur, Homousion sequi
vultis, aut Christum? Responderunt continuo, quasi in nomen religiosi, Christum se sequi;
homousion repudiavere; atque ita exeunt gestientes, velut qui Christo crederent, quem iam
negaverant, homousion, id est unius cum Patre substantiae, denegando. Ita ergo et nunc vos
fabricatores doli, imperitas terretis aures, ut si nolunt laborantium pro fide virorum appellatione
respergi, et liberum arbitrium negent, et Deum hominum conditorem. Hoc igitur a me in illo loco
constat obiectum; et quam non falso, praesens disputatio palam faciet. Respondisti ergo hoc modo:
Non negamus liberum arbitrium; et nihil aliud subiunxisti de tuo. Consequens enim fuerat, ut
impleres sine tergiversatione sententiam; cumque praemisisses non te negare arbitrii libertatem,
adderes: Sed confitemur datam a Deo libertatem arbitrii in hominum permanere natura .
AUG. Quomodo manet libertas in eis, qui ut liberentur a servitute, qua victori peccato addicti sunt,
divina indigent gratia, nisi quia liberi sunt et ipsi, sed iustitiae? Unde dicit Apostolus: Cum essetis
servi peccati, liberi fuistis iustitiae 182.

Inchoatio disputationis a definitione debet sumi.
77. IUL. Impleveras enim hoc sermone aliquid, contra quod si fuisses locutus ulterius, nimium
impudens; sin autem omnia continenter, vel tarde posses apparere correctior. Nunc vero me dicis
fallere, qui quod obieci, per te probo; et tu statim in eo, quod te putas consequenter instruxisse,
mentiris. Ais quippe: Non liberum negamus arbitrium; et subiungis testimonium Evangelii, sed " vos
Filius li raverit - ait Veritas - tunc vere liberi eritis " 183. Cum hoc in illo loco a Domino nostro Iesu
constet in liberum arbitrium non fuisse prolatum, cuius expositionem sententiae paululum
differentes, definitionibus et divisionibus, quid nostrum alteruter sentiat, explicemus. Debet quippe,
secundum omnium doctorum disciplinam, inchoatio disputationis a definitione sumi .
AUG. Apostoli ergo, qui disputationum suarum inchoationes non a definitione sumpserunt, non
erant docti? Et tamen erant doctores Gentium, et contemptores doctorum talium, de quibus te
delectat inflari. Quod autem ait Dominus: Si vos Filius liberaverit, tunc vere liberi eritis, conaberis
quidem in tuam detorquere sententiam; sed quam te non sequatur, cum conari coeperis, apparebit.

Libertas arbitrii est in possibilitate peccandi et non peccandi.
78. IUL. Omnis quippe, ut ait ille, quae ratione suscipitur de aliqua re disputatio, debet a definitione
proficisci, ut intellegatur quid sit id de quo disputatur 184. Ita ergo et nos, sicut supra de iustitiae et
peccati definitione disseruimus, nunc quoque videamus quae libertati arbitrii definitio competat ut

29

