106. IUL. Verum consignata hac disputationis summa prudentis animo lectoris, excutiamus quid
Baptisma tuum, quod propter solam genitalium commotionem dicis fuisse provisum, crediti sibi
muneris exsequatur. Profitetur se a peccatis homines expiare, sed cum apud iustitiam causa agitur
voluntatis, non pronuntiatur rea, quae aliud velle non potuit. Evanescente autem invidia reatus,
etiam pompa indulgentis evanuit; quia non potest ignoscere, quod iure non potest imputare. Ac per
hoc, promissionis suae frustratur effectibus; quoniam nec invenit crimina, quorum remissione
laudetur; nec habet huius beneficii debitores, quo peccatorum vincula solvuntur; quia in
necessitatis asylo collocatos non potest malae convincere voluntatis; per quae omnia supervacuum
de ehenditur. Verum quia gratia quae a Christo provisa est, supervacua non est; rationabilis eius
munificentia teneatur, per quod rea voluntas convincitur peccatoris, quae potuit utique tam bonum
velle, quam malum voluit. Totum ergo figmentum necessitatis evanuit; ac per hoc, nullum est de
naturae conditione peccatum; sed liberum arbitrium in natura hominum perseverat; quod ut tu cum
Manichaeis negas, ita nos cum Apostolis et omnibus Catholicis confitemur .
AUG. Necesse est ut peccet, a quo ignoratur iustitia; numquid ideo cum iustitiam cognoverit, non
sunt ei remittenda peccata, quae ignorantiae necessitate commisit? Aut quia iam cognovit
quemadmodum vivere debeat, de se ipso ei praesumendum est ut iuste vivat, non de illo cui
dicitur: Ne nos inferas in tentationem 279? Non est igitur impunitatis securitas in necessitate
peccandi, sed ut non obsit ista necessitas, donat ille cui dicitur: De necessitatibus meis erue me 280.
Donat autem duobus modis: et praeteritam dimittendo iniquitatem, et opitulando ne intremus in
tentationem. Unusquisque vero tentatur a concupiscentia sua abstractus et illectus 281. Quae
suscepta tua tam tibi grata est ut, cum ab illa in consensionem quisque non trahitur, ipsam putes
esse laudandam; quasi malum non sit res quae impellit in malum, si non ei cedat, sed resistat ille
qui impellitur. Quamvis tu, etiamsi si consentiatur, illum qui cecidit, non ipsam quae impulit; illum
qui attractus est, non ipsam quae attraxit; illum qui illectus est, non ipsam quae illexit; magno
vaniloquio contendas esse culpandum; quia scilicet, ut definis, male usus est bono; habes quippe
tam malum spiritum, ut concupiscentia bona tibi videatur, qua caro concupiscit adversus spiritum.
Sed eleganter te existimas irrisisse de Baptismo sententiam nostram, mendacissime affirmans quod
propter solam genitalium commotionem Baptismum dicamus esse provisum. Non hoc dicimus, sed
illud, quod vos nova et haeretica perversitate subvertere conamini, dicimus, ideo divinitus esse
provisum secundae spiritalis nativitatis auxilium, quam fieri in se ipso Christus instituit, quoniam
secundum Adam carnaliter nati contrahunt mortis antiquae prima nativitate contagium 282. Ecce
verbis usus sum Poeni episcopi Cypriani, contra quem tu etiam martyrem latras, cum Ecclesiae
fundatissimam fidem, pro qua Ecclesia fusus est eius sanguis, oppugnas. Sicut enim Paulus
apostolus dixit: Per unum hominem peccatum intravit in mundum, et per peccatum mors; et ita in
omnes homines pertransiit, in quo omnes peccaverunt 283; ita et Cyprianus episcopus, intellector
huius Apostoli confessus est, secundum Adam carnaliter natos contagium mortis antiquae prima
nativitate contrahere. Quid est ergo quod te Apostolis et omnibus Catholicis fallaciter iungis;
quandoquidem Apostolo fraudulenter, catholico au m episcopo et martyri, in eo quod sensit cum
orientali et occidentali catholica Ecclesia, apertissime contradicis?

Voluntati, non nativitati Paulus imputat peccatum.
107. IUL. Expositio sane, quam Pauli apostoli sermonibus admovisti, cum risu esset praetereunda,
nisi Scripturarum terreret ignaros. Cum essetis, inquit Apostolus, servi peccati, liberi fuistis
iustitiae 284. Dicere utique non poterat: Liberatos; quoniam hic sermo liberationis tunc decenter
in rtur et proprie, cum homo a noxiis liberatur; liberi autem a virtutibus dici possunt, qui decernunt
nihil debere virtutibus. Liber ergo et a bono et a malo dici potest, qui alteri serviens, alteri studet
nihil debere; liberatus autem nisi a malo dici non potest; quia verbum hoc liberationis in se habet
indicium illius qui propulsatur angoris. Quae igitur hic quaestio Apostolo de verbis suis fieri potuit,
cum ille more generis humani, a bono liberos, a malo dixerit liberatos? Cum ergo, inquit, servi
essetis peccati, liberi fuistis iustitiae; quem fructum habuistis tunc in his, in quibus nunc
erubescitis? 285 Sed ne tu aestimares servos nos peccato fieri per naturam, audi ipsum Apostolum in
iisdem locis loquentem: An nescitis, quoniam cui exhibetis vosmetipsos servos ad oboediendum,
servi estis eius cui oboeditis, sive peccati, sive obauditionis iustitiae? 286 Vosmetipsos, inquit,
exhibuistis peccato servos; ut intellegeres eum voluntati, non nativitati imputare peccatum. Ob hoc
ergo solum eos dixit liberos fuisse iustitiae, quia detrectassent eius praecepta servare .
AUG. Si ob hoc solum dicti sunt homines liberi fuisse iustitiae, quod detrectassent eius praecepta
servare; ergo antequam acciperent praecepta iustitiae, quae detractarent servare, non erant liberi
iustitiae, servique peccati? Quis hoc dixerit? Ab hac ergo necessitate servitutis ille liberat, qui non
solum dat praecepta per legem; verum etiam donat per spiritum caritatem, cuius delectatione

40

