AUG. Pingis tibi ipse, quod placet, cui vacat inani corde inania volutare phantasmata. Cur enim tu
amminicula gratiae supponis voluntati bonae, cum voluntas mala nullo innitatur amminiculo, ut
mala sit vel mala esse persistat? An hic libra tua, quam conaris ex utraque parte per aequalia
momenta suspendere, ut voluntas, quantum est ad malum, tantum sit etiam ad bonum libera,
vergendo in unam partem te indicat delirantem?

Voluntas humana libera in malis, non libera in bonis.
118. IUL. Sic enim et in illo opere, quod Romam misisti, disputas: Voluntas, quae libera in malis
est, libera in bonis non est 161.
AUG. Cur non addis, quod ibi legisti: Si liberata non est? Aut quid est, quod ait Dominus, cum de
fructibus palmitum hoc est de bonis actibus loqueretur: Sine me nihil potestis facere 162, nisi quia
nemo ad bene agendum, quem non ipse liberat, liber est?

Finias caecitatem tuam.
119. IUL. Et hic Caelestianum dicis, qui putat liberum esse quemquam ad agendum bonum;
liberum ergo dicis, quod nisi malum facere non posse contendis. Inveni, si potes, alteram
definitionem rei non liberae et hoc liberum vindicato, si adeo sensu excideras, ut definitionem liberi
in suo corpore non videres, vel de contrario eius non debuisti intellegere, quae esset libertatis
essentia. Fac enim te similiter ambigere potuisse, quid esset, quod visus diceretur oculorum, idque
tu definires hoc modo: visus est vel effossos habere oculos vel impedimentis quibusque videndi
tempore nihil posse conspicere, atque hanc definitionem putares visui convenire, referres te autem,
ut contrarii eius id est caecitatis quae explicatio esset assereres, cumque nullam aliam invenires,
quam si in eo animali, cuius naturae adesset visus oculorum, vel effossio luminum vel crassi
humoris obsaeptio videndi eripiens facultatem, resipisceres procul dubio et videres rebus contrariis
definitionem unam non posse competere. Sicque fiebat, ut, si caecitas nihil dici aliud poterat quam
in animalis oculo eo tempore, quo videre deberet, privatio cernendi, visus quoque definitio per
negationem illorum, quibus caecitatem exposueras, redderetur, ut videlicet nihil esset aliud visus
quam nec effossis nec obseratis oculis opportuno tempore facultas congrua conspicandi. Quibus tu
ostensis, si obstipe reluctareris, nihil obtineres aliud, quam ut aut contra conscientiam tuam
pervicacia pudenda niti te crederent audientes aut, si eis fidem faceres tibi ita prorsus videri, non te
minus effossos habere mentis oculos iudicarent quam illum, qui a te visum habens fuerat definitus.
AUG. Nolo, ut definias, sed ut finias caecitatem et videas recte dici a Christo non potuisse: Sine me
nihil potestis facere 163, si ad bene agendum sine gratia Christi liberi esse potuissent.

Prolixo vaniloquio agis ne victus appareas.
120. IUL. Ita ergo ut ad causam referamus exemplum, intellegere potuisti vel definitione non liberi,
quid deberes liberum nuncupare. Nam etsi in liberi arbitrii definitione intellegentia caligasset, ut id
dici liberum posse arbitrareris, quod inter duo contraria uni doceretur adhaerere, respicere debuisti
exponi aliter non posse captivum, id est non liberum, quam ut inter duo contraria uni vindicaretur
addictum, et ideo nomen libertati captivitatis negatione tribuendum, ut, quoniam id, quod liberum
non erat, alteri de contrariis cogeretur adhaerere, illud adversum ei id est liberum neutro sineretur
addici.
AUG. Quid aperta implicas loquacitate perplexa? Ad malum liber est, qui voluntate agit mala aut
opere aut sermone aut sola certe cogitatione; hoc autem grandioris aetatis quis hominum non
potest? Ad bonum autem liber est, qui voluntate bona agit bona etiam ipse aut opere aut sermone
aut certe sola cogitatione; sed hoc sine Dei gratia nullus hominum potest. Quod si dicis aliquem
posse, contradicis ei qui dixit: Sine me nihil potestis facere 164, contradicis etiam illi qui dixit: Non
quia idonei sumus cogitare aliquid quasi ex nobismetipsis, sed sufficientia nostra ex Deo est 165.
Puto, quod aliquid boni, non mali non se dixit ex semetipso cogitare idoneum, sed ex Deo; de
cogitatione autem bona et sermo bonus est et opus bonum. Ac per hoc qui co gitare boni aliquid
idoneus non est ex semetipso, profecto nec loqui est idoneus nec agere aliquid boni ex semetipso,
sed, si est sub gratia, sufficientia eius ex Deo est; unde dictum est: Non enim vos estis, qui
loquimini, sed Spiritus Patris vestri, qui loquitur in vobis 166, et: Quotquot Spiritu Dei aguntur, hi filii
sunt Dei 167. Haec ego intuens neminem esse liberum ad agendum bonum sine adiutorio Dei dixi;
haec tu metuens neminem esse liberum ad agendum bonum me dixisse dixisti et sine adiutorio Dei,

180

