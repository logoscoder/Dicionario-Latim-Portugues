194. IUL. Natura - inquis - humana, si malum esset, salvanda non esset; si ei mali nihil inesset,
salvanda non esset 249. Quid aliud ostendisti quam unam rem propter id debere salvari, propter
quod illam negaveras debere salvari?
AUG. Salvanda est, quia mala est, non quia malum est; si autem malum esset, salvanda non esset.
Non enim, quia malum est, sed quia malum habet, mala est, sicut non, quia vitium est, sed quia
vitium habet, vitiosa est. Quia vitiosa est ergo, salvanda est; si autem ipsa natura hoc est ipsa
substantia vitium esset, salvanda non esset. Quomodo ergo unam rem propter hoc dixi debere
salvari, propter quod illam negaveram debere salvari, cum aliud sit vitium habere, aliud vitium
esse? Salvanda est ergo, quia vitium habet, non quia vitium est; si autem vitium esset, salvanda
non esset. Vides, quam non hoc sit respondere, quod est non tacere, quandoquidem vides nihil te
respondisse et tamen tacere noluisse.

Revolutus es.
195. IUL. Ac per hoc eo revolutus es, ut Manichaeum, quem professione contempseras,
argumentatione reparares. Nam dicendo: Si mala esset, salvanda non esset speciem pugnandi
indueras; subdendo autem: sed si nihil in ea mali esset, salvanda non esset 250, ipsi te fideliter
militare docuisti. Cum ergo apparuerit hoc tua quod Manichaei sententia contineri, id est malam
esse hominum naturam, cui ille et tu pariter inesse malum dicitis, tuque pronuntiaveris malam
naturam non esse salvandam, absolutissime confectus est fidem vestram iunctis omnino turmis
tam naturam impugnare quam gratiam.
AUG. Numquid, quoniam verba mea mutas, ut aliquid respondisse videaris, ideo difficile aut
impossibile facis legentibus vel recolere animo vel certe in hoc ipso tuo libro paulo superius
relegere et videre, quid dixerim, ubi et ipse illa, sicut a me sunt dicta, posuisti? Ego enim non dixi:
Si mala esset, salvanda non esset, cum ideo salvanda sit ut non sit mala; sed dixi: Si malum esset,
salvanda non esset. Habendo quippe vitium mala est, quo consumpto sine dubitatione fit salva; non
ipsa vitium est, alioquin ipsa consumeretur, cum consumitur vitium. Cum vero salute vitium
consumatur, quid isto modo nisi natura salvatur? Cum itaque dicitur sanari vitium, non ipsum
vitium, sed illa, cui hoc inerat, natura salvatur, quae si vitium esset, non salvaretur, sed finiretur
potius sanitate; immo sanitas hoc modo fieri ulla non posset, quoniam, si fieret, maneret natura
sanata consumpto vitio, quo non erat sana; si autem natura vitium esset, non utique consumpto
vitio sanaretur, sed ipsa consumeretur. Ac per hoc natura humana non, si mala esset, sed si malum
esset, hoc est si vitium esset, salvanda non esset; si ei nihil mali inesset, id est si vitio mala non
esset, salvanda non esset. Ecce quod dixi; noli mutatis abs te verbis meis velle facere locum non
responsionibus, sed contentionibus tuis.

Hoc verum dixisti.
196. IUL. Sequiturque, ut nemo possit laudare gratiam Christi, nisi qui in natura bonum opus
laudaverit Conditoris.
AUG. Hoc verum dixisti, et ideo etiam in mala natura opus laudabile est Conditoris, quia et natura
mala, in quantum natura est, bonum est atque, ut hoc bonum liberetur a malo, gratia necessaria
est.

Magnus tutor parvulorum.
197. IUL. Certe nulla hic de studiis adultorum hominum quaestio, sed de sola nascentium qualitate
versatur, in quibus naturae examinatur status. Hanc tu itaque naturam sine aliquo propriae
voluntatis admixtu ream, damnatam, malis id est criminibus plenam cum Manichaeo tamen asseris,
quam nos sine scelere, sine peccati malo innoxiam et capacem virtutis tuemur.
AUG. Agnoscimus te, agnoscimus magnum tutorem, qui parvulis, quos tueris, non sinis succurrere
Salvatorem. Si autem sinis, dic, quaeso, quando salvi corpore baptizantur, ex quo malo, ex quo
vitio, ex qua parte salventur. Sed quid dicturus es, homo, qui facis tibi paradisum tuum, quem non
erubescis implere poenis immeritis parvulorum?

Cur infans nascitur in peccato?
202

