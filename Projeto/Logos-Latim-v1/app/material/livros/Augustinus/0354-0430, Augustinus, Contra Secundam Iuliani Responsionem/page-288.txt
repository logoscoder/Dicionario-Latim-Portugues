18. IUL. Hoc nos intelleximus, cumque de naturae institutione loqueremur, id protulimus quod
Apostolum sensisse constabat. Tu igitur quid promovisti, ut referres non ab eo usum coniugalem,
sed naturalem vocari? Aut quo ore subiungis, quoniam " cum iisdem membris meretrici quisque
miscetur, naturalis est usus, nec tamen laudabilis, sed culpabilis "? Ut enim etiam hic ostendamus,
quod frequenter aperuimus, unam a te saltem sententiam non proferri, quae non adversum te
plurimum valeat; si usus fornicationis naturalis, nec tamen laudabilis, sed culpabilis dicitur, ob hoc
quia meretricis usus est; sine dubio coniugalem, quia honestum atque licitum, non culpabilem, sed
laudabilem profiteberis.
AUG. Non quia sine malo est, sed quia bene utitur malo, coniugalis concubitus merito inculpabilis
dicitur. Sic enim bonum est bene uti malo, quemadmodum malum est male uti bono. Sic ergo bene
utuntur coniugati libidinis malo, quomodo male utuntur adulteri corporis bono. Hoc iam non semel
dixi, et saepius me dicere non pigebit, quamdiu te veris contradicere non pudebit bd.

Non libido reprehenditur.
19. IUL. Et ubi est crimen tuum diabolicum, quod illi argumento pudoris nitebaris affigere? Non
enim iam libido reprehenditur, quae et in prohibito et in concesso usu, naturae ipsius conditione
sentitur, si depravatio eius, ad id quod non licebat excurrens, sola culpatur.
AUG. Non sola " culpatur depravatio libidinis ad id quod non licebat excurrens "; sed tua magna
depravatio est, cum a te non culpatur ad id quod non licebat impellens. Quando enim ad id quod
non licet impellit, profecto nisi pravitati eius repugnetur excurrit. Et haec est concupiscentia carnis,
qua caro concupiscit adversus spiritum; adversus quam propterea concupiscit et spiritus, ne quo
impellit excurrat. Malum est ergo, et quod impellit in malum; sed si non excurrit, repugnante sibi
spiritu, non vincitur homo a malo. Tunc autem omni malo carebit, quando cui repugnet non erit.
Neque hoc cum fiet, natura, sicut Manichaeus insanit, a nobis separabitur aliena, sed sanabitur
nostra. Quae nunc, si quemadmodum regeneratione et remissione peccatorum sanatur a reatu, sic
ab omni esset infirmitate iam sana; non contra carnem spiritus concupisceret, ut non operaremur
nisi licitum; sed ita caro spiritui consentiret, ut nihil contra illum concupisceretur illicitum.

Usus naturalis.
20. IUL. Utque presse interrogemus et breviter: apostolum Paulum, cum naturalem usum feminae
nuncuparet, possibilitatem rei et honestatem, an solam possibilitatem indicasse arbitraris? Id est,
hoc nomine naturali, intellegere nos voluit usum qui fieri poterat et debebat; an qui poterat, sed
non debebat? Si dixeris, Qui poterat, licet non deberet, qualis in adulteris agitur: ergo et illud aliud
flagitium non erit contra naturam, quia be membris agitur naturalibus. Si autem expavescens
retuleris, quod et veritas habet, Apostolum usum vocasse naturalem, qui fetibus destinatus honeste
agi, quippe naturaliter, ut poterat et debebat, id est, in corporibus vel singularum vel plurium
feminarum, temporum tamen ratione concessis; fateberis sine dubio inepte argumentatum fuisse;
beatumque Paulum nomine naturalis usus, non fornicationem, sicut tu putaveras, sed et honestum
et legitimum, qui fecunditati paratus est, corporum indicasse commixtum. Nos ergo merito
generaliter defendimus, quod Manichaeus generaliter arguebat. Tu enim dicis commixtionem hanc
sexuum cum voluptate, per diabolum institutam, causam originalis esse peccati, et necessitatem
omnium criminum; ac per hoc ipsam criminaris naturam; nos quid consequentius facere potuimus,
quam ut teste Magistro Gentium, naturae generalitate defenderemus et adscriberemus operi Dei,
quod tu naturaliter malum vocabas? Factumque est ut quod tu dicis diabolicum, nos ad refellendum
te probaremus natu raliter bf institutum. Ista est quippe legitima et erudita responsio, ut quod in
specie accusatur, defendatur in specie; et quod in genere arguitur, vindicetur in genere. Quod
etiam Manichaeus intellexit, quem tu aequas crimine, sed non aequas ingenio; ideo ille omnem
substantiam corporum transcribit diabolo; tu autem non universam, sed, sicut in priore libro
diximus, meliorem. Triumphavit ergo veritas sacris stipata praesidiis, quae per Apostolum probans
naturale coniugum negotium, et per hoc ad Deum pertinere qui esset auctor naturae, vestra
figmenta disrupit, qui in praevaricatorium, non naturale iuratis.
AUG. Iam etiam supra satis diximus quem dixerit Apostolus usum feminae naturalem, et cur
appellaverit naturalem, id est, cum fit eis membris utriusque sexus, quae ad propagandam sunt
instituta naturam; sive talis usus esset, qualis in paradiso esse potuisset, nullo scilicet utens malo,
vel nulla existente, vel nonnisi nutum voluntatis subsequente libidine; sive qualis nunc est ex quo
esse coepit, vel licitus sicut in coniugio, bene utens et corporis bono et libidinis malo; vel illicitus
sicut in adulterio, male utens et illo bono et illo malo; nec tamen etiam ipse discedens ab eis
membris, quae naturae etiam nomine proprie nuncupantur. Nihil est itaque cur presse, ut dicis, ac

288

