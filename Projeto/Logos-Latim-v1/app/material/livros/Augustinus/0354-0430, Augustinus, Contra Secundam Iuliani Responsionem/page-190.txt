incomparabiliter amplius fatuum lugendum esse quam mortuum 199? Sicut ergo nobiscum non
dicitis Deum fatuitatis auctorem, cum tamen nasci fatuos homines Deo creante fateamini, sic nos
auctorem malitiae non dicimus Deum et tamen originalis obligatione peccati malos homines nasci
non nisi creante ipso, quia non creat homines nisi ipse, recte possumus dicere.

Fatuitas tua.
156. IUL. Absolute igitur claret opinionem illius consequentiae plus habere: si malum aliquid
naturaliter conderetur, consimilem sui indicaret auctorem.
AUG. Sic sapiant qui nisi haeretici Pelagiani? Ergo quia mortalis homo secundum te non poenaliter,
sed naturaliter conditur, consimilem sui mortalem ostendit auctorem; et ut fatuitas tua saltem
fatuis erubescat, quia fatuus homo naturaliter conditur, consimilem sui fatuum ostendit auctorem.

Nullum est nisi voluntate peccatum.
157. IUL. Praescribit autem veritas primo malum id est peccatum dici non posse, quod ita est, ut
eius natura compulerit, peccatumque nihil esse aliud quam exorbitantem a calle iustitiae liberam
voluntatem.
AUG. Sed hoc quoque originale peccatum ex voluntate peccantis originem ducit atque ita nullum
est nisi voluntate peccatum.

Non mansit ut condita est.
158. IUL. Quibus praesidiis innocens rerum omnium natura defenditur, quae ita manens, ut condita
est, nulli crimini probatur obnoxia.
AUG. Non autem ita mansit, ut condita est. Ideo crimini probatur obnoxia suamque stirpem suo
crimini tamquam haereditario fecit obnoxiam; quae tamen etiam ipsa, in quantum a Deo conditur,
bona est.

Homo bonus est in quantum conditur, non in quantum generatur.
159. IUL. Malum igitur naturale esse non potest ac per hoc nec rea ulla naturaliter creatura nec
malus auctor. Malum quippe non exstantis invenitur naturae, sed sicut omnis creatura, in quantum
conditur, bona est, ita et Deus, naturarum auctor bonarum, nullo operis sui crimine maculatus per
omnia bonus probatur. Totum igitur, quidquid Manichaeus attulerat, hac una catholicorum ratione
subversum est.
AUG. Hoc verum dicis. Prorsus omnis creatura, in quantum conditur, bona est; et ideo sicut hoc ita
et, quod sequitur, utrique dicimus, quoniam Deus, naturarum auctor bonarum, nullo operis sui
crimine maculatus, per omnia bonus probatur. Hoc enim totum illic connectitur, quod omnis
creatura, in quantum conditur, bona est. Ac per hoc et homo, in quantum conditur, bonus est, in
quantum autem de vitiata origine generatur, bonus non est, ideo regenerandus est.

Videtur Manes in parte spirare cum confertur tibi.
160. IUL. Sed tamen ille, qui fulmine tam perspicuae veritatis interiit, ex parte aliqua videtur
spirare, cum confertur tibi; illi enim tota dogmatis sui fundamento eius tantummodo nutante
structura collabitur, tibi autem tria similiter vacillant ut illi unum. Ac per hoc vide, utrum aedificii tui
quidquam possit assurgere. Mani ergo putans naturale esse peccatum, quod nisi voluntarium esse
non potest, in vacuo fundamenta locavit; reliqua vero iuxta se consequenter imposuit dicens,
quoniam est naturale peccatum, malam esse naturam, malae autem rei auctorem bonum non esse
ac per hoc omne humanum genus reputandum principi tenebrarum. Quod totum utique stare
potuisset, nisi illud primum eius suffodisset veritas, id est peccatum opus liberae voluntatis doceri
naturale non posse et, quidquid fuisset naturale, peccatum esse non posse.

190

