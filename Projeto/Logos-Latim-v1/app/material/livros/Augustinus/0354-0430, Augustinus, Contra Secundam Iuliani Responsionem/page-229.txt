AUG. Dic ergo resurrectionem atque incorruptionem sempiternam humanis corporibus non deberi;
quia sicut belluina, etiam terrena ipsa sunt; dic finem non esse posse diversum, ubi non est origo
diversa: dic ista, si placet; et contra evangelicas Litteras, quantum saecularibus litteris profeceris,
impetu vanae loquacitatis ostenta. Si autem hoc dicere non audebis; fatere secundum christianam
fidem, etiam istam esse hominis poenam, quod comparatus est pecoribus insensatis, et similis
factus est eis 66. Huic ergo ista miseria est, cum misera esse pecora non possint; sic et carnis
concupiscentia, homini est poena, non bestiae, in qua numquam caro adversus spiritum
concupiscit. An placet tibi, sic aequare mortales naturas, ut in bestiis quoque asseras carnem
contra spiritum concupiscere? Quod si non facis, ne sicut equus et mulus non habeas intellectum 67;
agnosce libidinem, qualem dicimus, in paradiso futuram non fuisse, si nemo peccasset, qua caro
concupiscit adversus spiritum. Talis quippe in pecoribus non est, ex quibus tuae susceptae tale
patrocinium providisti, ubi mutis illis tu posses esse verbosus. Nam si humana libidine caro non
concupisceret adversus spiritum, sed libido talis in hominibus esset, ut ad nutum voluntatis, cum
opus esset, exsurgeret, cum autem non opus esset, nulla incitamenta suggereret, cum quibus
cohibendis atque frenandis voluntas nostra pugnaret; nihil vos argueremus, quod in paradiso eam,
hoc est, in habitatione tantae felicitatis, tam infeliciter locare velletis.

Non est pudenda libido, si opus est Dei.
39. IUL. Ut enim imaginem Dei mentis ratione suscepimus; ita communionem pecudum carnis
affinitate sentimus; cuius licet sit forma diversa, est tamen de materia elementorum una
substantia; pro rationabilis sane animi meritis aeternitatem visura, vel aerumnis miseram, vel
praemiis gloriosam.
AUG. Si pro rationalis animi meritis, ut fateris, caro terrena, et sicut pecoris corruptibilis, tamen
aeternitatem longe diverso fine visura est; cur non accipis, pro imaginis Dei meritis, quae nullo
fuerat deformata peccato, sic prius fuisse conditam carnem, quamvis de materie terrena, ut si
nemo peccasset, esset in aeternitate atque in incorruptione mansura; nec esset corruptibile corpus
aggravans animam, hoc est, imaginem Dei; sed ita illi subditum, ut propter filios generandos, sicut
cetera quibus aliquid operamur, ad nutum voluntatis etiam membra genitalia moverentur; aut talis
esset carnis concupiscentia, quae nisi anima, hoc est Dei imagine, volente non surgeret, nec
demergeret cogitationem mentis exundantia voluptatis? Si enim etiam talis nunc esset, non de illa
diceretur, quod a Patre non esset; sed ex mundo esset 68, id est, ex hominibus, qui per illam, et
cum illa nascuntur mundo, et procul dubio perituri sunt nisi renascantur Deo. Materiei ergo
corporalis, nobis pecoribusque communis, convenienter creditur, merito imaginis Dei, nondum
peccato coepto diversum fuisse initium, sicut peccato assumpto diversus est finis.

Nullum malum facit Deus.
40. IUL. Qua ergo ratione indignum esset, non imagine Dei, quia animae quam carnis diversa
substantia est, sed mancipio dissolubili imaginis Dei, quod indignum non fuerat conditu ipsius Dei?
Fecit ergo corpora Deus, distinxit sexum corporum Deus, fecit membra genitalia Deus, indidit
affectum quo sibi haec corpora miscerentur Deus, dedit etiam vim seminum Deus, operatur in
secretis naturae de materia seminum Deus: nihil autem malum, nihil reum facit Deus.
AUG. Nihil malum, nihil reum facit Deus, sed in quantum Deus facit, non in quantum massa vitiata
atque damnata est, de qua facit.

Non coercerentur libidines nisi vitiose moverentur.
41. IUL. Libidinem ut pecorum, ita hominum fecit Deus; sed in pecoribus incoercitos dimisit
affectus, in homine autem rationabili modum Deus instituit. Amictum ei prudentia et honestas
comparat, quam dedit Deus. Igitur non modum, non genus; sed excessum eius culpat Deus, qui de
insolentia liberae voluntatis exoriens, haud statum naturae, sed meritum agentis accusat.
AUG. Cur ergo libido spiritui resistit in homine, quod non facit in pecore; nisi quia pertinet ad
naturam pecoris, ad poenam vero hominis, sive quia est, quae nulla esset, sive quia resistit, quae
subiecta esset, si peccato facta vel vitiata non esset? Nam si in pecoribus Deus incoercitos dimisit
affectus; profecto libidines, quandoquidem hos dicis affectus, fateris ab homine coerceri; nulla
autem ratione coercerentur, nisi vitiose moverentur. Ecce enim Deum dicis in homine modum
instituisse libidini; cur in eo modo non stat, in quo est divinitus instituta, sed eum, nisi coerceatur,
egreditur? Quomodo ergo bonum dicitur, quae urget et compellit hominem facere malum, si ei non

229

