Abraham pervenit ad Sarram. Iam utique ab illo transierat et de eius coniuge loquebatur et tamen,
cum ad commemorandam generationem immensi populi ventum esset, ad illum reversus est, quia
ille genuit, quod illa peperit. Quod si, ut debueras, cogitares, non blasphemares fidelem fidei
praedicatorem, qui scripsit epistulam, et diceres eum: arte laudis admonitum. Quid admonitum,
quaeso? An ut mentiretur ab uno asserens ortos, qui orti sunt a duobus? Accommodatius videlicet,
ut existimas, id esse perpendens ad laudem operis Dei. Multum erras; non delectat Deum falsa
laudatio. Soles eam tu quidem libenter exhibere libidini; sed valde displicet falsitas veritati. Nam et
ipsi libidini te cur praebeas non laudatorem, sed adulatorem nescio. Numquid ideo te plus amabit?
Prorsus falleris; illa non amat hominem, sed plane stimulat, ut amet quod amare non debet. Si
autem potest quocumque locutionis modo non menda citer, sed veraciter dici ex uno esse ortos, qui
orti sunt ex duobus, cur putas ideo generationem non potuisse insinuari, ubi dictum est: Per unum
hominem peccatum intravit in mundum, quia generatio per duos fit, non per unum? Cum sit
omnibus notum aut eum potius aut prius generare qui seminat, feminam vero aut non generare,
sed parere aut, si et ipse partus recte generatio dici potest, prius eam de viro generante concipere
et postea fetum, quem conceperat, generare. Proinde Apostolus, cum peccatum in mundum, quod
Christus regeneratione dilueret, generatione intrasse vellet intellegi, per unum hominem dixit, qui
tunc vel prius vel potius generavit, praesertim quia, ut iam diximus et tibi inculcandum est, si hoc
propter exempli diceret principatum, per unam diceret, ex qua primum in genere humano peccandi
processit exemplum, et magis praetermitteret virum, quem mulieris exemplum, ut etiam ipse
peccaret imitando, noverat subsecutum.

Sermo de generatione et sermo de peccato.
86. IUL. Ad Hebraeos ergo, ubi de generatione sermo est, ex uno dicuntur multi exstitisse, ad
Romanos autem, ubi de peccato Apostolus loquitur, per unum hominem ait intrasse peccatum, quo
numero absolutissime se nihil de generatione sensisse perdocuit.
AUG. Contra res apertas sic loqui non est, ut putas, eloquentia laudabilis, sed incredibilis
impudentia.

Quae abusive et quae proprie dicimus.
87. IUL. Ubi autem de Christo dicitur: Qui sanctificat, et sanctificatur ex uno omnes 112, non de
Adam, sed de Deo accipi potest, cuius virtute Christus secundum carnem factus est et omne
humanum genus; ac per hoc ad labefactandam intellegentiam Apostoli, qua dixit per unum
hominem peccatum intrasse in mundum, aliorum similitudo verborum nihil quivit afferre momenti.
Haereat tamen id, quod sequitur, maxime prudentis animo lectoris, ut intellegat me hactenus multo
remissius, quam res postulabat, egisse. Patiamur quippe, ut plurimis testimoniis doceatur
generationem, quae nisi per duos fieri non potest, agi tamen etiam per unum solere dici. Verum
nihil opinio traducis promovebit: cur? Videlicet quia alia sunt, quae abusive, alia, quae proprie
dicimus. Ergo ea, quae sunt propria, appellationes suas sine dispendio largiuntur; ea vero, quae per
usurpationem dicuntur, principalibus rebus videlicet propriis definitionum suarum praeiudicia non
sinuntur invehere; fitque hoc totum inculpabiliter, cum rebus, de quibus non est ulla dubitatio, per
abusionem vocabula impertimur aliena.
AUG. Sed tu dubitationem apertis etiam rebus, quae contra te fuerint, illaturus es.

Titius generatus ex uno.
88. IUL. Ceterum cum res aliqua contra opinionem omnium eo sermone inducitur, in cuius sono
habet omne praesidium, graviter peccatur, si proprio eius nomine ad manum posito emendicata
abusivi appellatione signetur. Cum ergo de fetibus sermo est, quoniam nullus dubitat, quin natus
quisque duos habeat parentes, nec hoc astipulatione indiget, non incommodabit intellectui, si
dicam ex uno illum esse generatum; neminem quippe sermo meus adeo permovebit, ut putet illum
nasci aut sine patre aut sine matre potuisse.
AUG. Natus quidem duos parentes habet; sed ut nascatur, unus eum serendo gignit, altera edendo
parit. Unde satis apparet, cui sit potissimum vel cui primum generatio tribuenda, ut desinas rebus
in luce positis nebulas loquacitatis offundere. Quis autem sic loquitur, ut dicat quemquam ex uno
generatum? Cum omnis, qui hoc audit, non cogitet nisi patrem nec hominem seminando generet
nisi unus pater; sed ex uno generati duo vel plures recte dici solent, qui non habere unum patrem
possent existimari. Ubi autem pater et mater sunt cogitandi, quis ex uno natus nisi mendaciter

171

