Parvuli occisi propter sola parentum peccata.
14. IUL. Instituens quippe Deus, quae in examinibus deberet forma servari, praescripsit ne
innocentia necessitudinis suae periculis iungeretur, atque ut patrem a supplicio peccantis filii, ita
filium a patris condemnatione separavit, ostendens profecto simili exitu utriusque personae tam
non posse parentum ad filios peccata transire, quam nec filiorum transeunt ad parentes.
AUG. Suffocant te parvuli, qui non etiam propter sua, sed propter sola parentum peccata totiens
leguntur occisi.

Tradux peccati et recursus peccati.
15. IUL. Qui ergo contra hanc sententiam dicit traducem esse peccati, dicat quoque recursum esse
peccati ut, si a parentibus ad filios peccata descendunt, ascendant a filiis ad parentes, quoniam
divinae legis ostendit auctoritas ita parentum crimina filiis non nocere sicut nec parentibus filiorum.
AUG. Divinae legis auctoritas in iudiciis humanis noluit filios pendere pro parentibus poenas, non in
divinis, ubi Deus dicit: Reddam peccata patrum in filios 19. Sic debes legere legis verba quae vis, ut
cogites te auditurum esse quae non vis.

Lex tota suscipitur, tota laudatur.
16. IUL. Ergo contra hanc nitens ire sententiam pariter fieri asserat, quod pariter ne fieret
imperatum est. Facilius quippe lex Dei negari quam emendari potest et, licet sit profana negatio,
profanior tamen absurdiorque correctio est. Si enim de duobus eius decretis unum venereris,
alterum exsecreris, ingratus ab eius parte, quod suscipis, et illi cogeris oboedire, quod respuis,
quoniam unius quod tibi carum est dignitate, etiam id, quod adversabare, defenditur atque
absurdissime ea se quisquam credit praecepta venerari, quorum partem audet incessere. Unde
consequentius potest negari lex universa quam corrigi; nemo autem eam corrigere nisi impius
quisque tentabit; a religiosis ergo et prudentibus tota suscipitur, tota laudatur. Nec sane
quemquam moveat, quod ritum sacrificiorum veterum Novi Testamenti videat aetate cessasse. Non
est una ratio virtutum et hostiarum: alia est praeceptorum perennitas, alia sacrificiorum
temporalitas. Veniente tamen Christo, qui hostiis figurabatur antiquis, impleta sunt, non
condemnata, quae fuerant instituta; neque enim suis temporibus praedicuntur exercita, sed
succedente perfectione, quae promissa officiis eorum fuerant, quieverunt.
AUG. Hoc quid ad rem? Peccata patrum se dixit Deus in filios redditurum, non sacrificia, et cum
possint etiam parentes imitari malos filios, numquam ta men Deus dixit: Reddam peccata filiorum
in patres, sed ubicumque hoc dixit, cum saepe hoc dixerit 20, patrum dixit in filios, ubi utique
generationis, non imitationis se ostendit vitia persequentem.

Homo iudicans.
17. IUL. Praecepta autem, quibus pietas fides iustitia sanctitas continetur, non solum non
cessaverunt, verum etiam cumulata sunt. Et haec lex iustitiae in iudiciis custodiendae, quam de
Deuteronomio protulimus, non ad cerimoniarum aetatem, sed ad praeceptorum perennitatem
respicit nec cum circumcisione discessit, sed cum iustitia perseverat.
AUG. Iam tibi dictum est hominibus haec imperata esse iudicia, non Deo posita praeiudicia.
Denique si homo iudicans dicat: Reddam peccata patrum in filios, iniustissime dicit et divino
imperio contradicit, nec ideo tamen Deus aut mendax aut iniustus est, cum hoc dicit.

Moyses et Iulianus.
18. IUL. In absoluto est igitur, si Moysi creditur magis, per quem Deus loquitur, quam Augustino,
per quem Manichaeus, parentum peccatis reos per naturam filios non teneri.
AUG. Eam fidem me defendere adversus te, quam catholici sancti clarique Doctores, qui fuerunt
ante nos, in Ecclesia catholica didicerunt atque docuerunt, etiam ipse nosti; sed quoniam, illos si
lacerare audeas, nec tui te ferunt, ideo unum me elegisti, quem convitio falsi criminis appetitum

151

