53. IUL. Qui etsi propter signum natus ex Virgine est, et tamen ita aversatus non est sexum
virilem, ut eius susciperet veritatem, integer per omnia viscerum, integer corporis, homo verus, vir
perfectus, si Petro apostolo creditur in Actibus disserenti 86; intacta castitate conspicuus, et animum
et oculos numquam remisso cordis vigore custodiens; sed quod hoc totum virtute mentis, non
carnis infirmitate perfecerit, concupiscentiam carnis totius corporis immixtam sensibus, et
veritatem ac sanitatem conditionemque membrorum fuisse in eo, et somnus eius, et cibus, et
barba, et sudor, et labor, et crux testatur, et lancea. Non ergo sensus corporis non habuit ille, sed
rexit. Hoc est unde Gentibus, unde Manichaeis insultat Catholicorum fides, quia verbum ut crucis,
ita carnis eius, pereuntibus stultitia est, salvis autem futuris virtus Dei. Hoc est quod commendavit
caritatem suam in nobis; quoniam quae lacerat impietas Manichaei, ea omnia pietas Mediatoris
assumpsit. Nihil ergo me pudet in Domino meo; in quae propter salutem meam venit, teneo
veritatem membrorum, ut exempli eius soliditatem arcemque suscipiam.
AUG. Aliud est veritas membrorum, quam christianus omnis agnoscit in Christo, aliud cupiditas
peccatorum, quam tu importare vis Christo. Dicis enim concupiscentiam carnis, hoc est libidinem,
quam libentius vocas concupiscentiam naturalem, bonum esse; et sic arguis eius excessum, ut
quisquis eam concessos fines transgredi siverit, tamquam male utens bono, culpam contrahat;
quisquis autem illam usque ad licita et concessa ingredi, nec ultra permiserit progredi, tamquam
bono bene utens laude sit dignus. Proinde quoniam videmus alios ita esse natos, ut maiore libidine
urgeantur, alios ut minore, si ei resistentes utrique sint casti, cogeris dicere illos maiore, istos
minore bono bene uti. Erit igitur, te doctore, bono isto tuo quisque tanto copiosior, quanto
libidinosior; et tanto laboriosior contra suam libidinem pro castitate certando, quanto abundantior
naturali isto bono; et ideo etiam tanto laudabilior in hac virtute, quanto fortius reluctatur maiori
bono, quam si minori reluctaretur. Quia ergo Christus in carne mortali omnium procul dubio
castissimus vixit, tanto ei maiorem libidinem dabis naturalem, quanto in libidine cohibenda non
potes invenire fortiorem. Sic enim sine fraudis crimine suis dicet: Imitamini castitatem meam, certa
naturae vestrae irritamenta vincentes; haec quippe irritamenta bona sunt, sed tamen cohibenda
atque vincenda; sicut ego habui, sed cohibui vicique maiora; ne diceretis mihi: Ideo vicisti, ideo
castissimus in tua mortali carne vixisti, quoniam naturae felicitate minimas libidines, quas facillimas
vinceres, habuisti. Estote ergo casti, quia ut vobis ad me imitandum obstacula excusationis
auferrem, libidinosior vobis nasci volui, et tamen maximam libidinem meam concessos fines
numquam transire permisi. Haec horribilia monstra peperit haeresis vestra.

Nihil nego in membris Mediatoris.
54. IUL. Praedico omnem in eo sanctitatem beneficio animi, non carnis stetisse praeiudicio. Sic
enim et natura tam conditione eius quam susceptione de fenditur, et vita hominum virtutum illius
imitatione dirigitur. De his duobus non potest alterum sine alterius veritate laudari; tantum aderit
dignitatis operi sacro, quantum humani corporis adfuerit veritati; et tantum aderit defensioni carnis,
quantum sanctitas conversationis exegerit. Atque e regione, vituperatio unius utrique participat;
quoniam tantum de virtutibus eius, quantum de artubus auferetur; ac si quid de substantiae solido
radatur, universa morum ornamenta depereunt, atque ad tolerantis iniuriam recurrunt damna
nascentis; postremo si carnis eius substantia aliqua naturalium ereptione tenuetur, universa
evanescit pompa virtutum. Nihil ergo in membris Mediatoris facti ex muliere, quod naturale constat,
negabo. Et vide quam diversi sint rationis termini, quam pudoris; non erubescit fides Christianorum,
dicere Christum habuisse genitalia; cum tamen ea in nobis, quam honestissime possumus,
occulamus.
AUG. Non quidem erubescit fides Christianorum, dicere Christum habuisse genitalia; sed tu
erubescere debuisti, vel potius contremiscere, ne diceres Christi genitalia aliquando, et nolente ipso
(non enim hoc umquam velle debuisset qui vitam caelibem duxit), tamen libidine fuisse commota,
et in nonnullos illicitos usus contra eius sanctum propositum se illam partem sancti eius corporis
erexisse. Talem quippe libidinem patitur etiam omne genus sanctorum, qualem Sancto sanctorum
conaris inferre. Si vero genitalia Christi ipso invito commoveri et erigi solere libidine, non audes
dicere; cur audes credere, infelix, cur audes talem libidinem naturae Christi tribuere, ut quod non
audes dicere, compellas homines cogitare?

Ecclesiarum contaminatio.
55. IUL. Ita natura praescripsit esse quaedam, quae ut ratio, ita fides cum religione pronuntiet; et
tamen pudor et decentia conversationis oculis non permittat exponi. Hoc modo Magister etiam
Gentium veritatem carni eius assignat, et spiritui sanctitatem. Magnum, inquit, pietatis
sacramentum, quod manifestatum est in carne, iustificatum est in spiritu, apparuit Angelis,

235

