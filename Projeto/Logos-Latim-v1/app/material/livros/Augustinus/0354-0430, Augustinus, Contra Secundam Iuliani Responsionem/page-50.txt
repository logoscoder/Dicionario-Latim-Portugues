vero non adoptari, quos facta vasa in contumeliam, nisi intellegenter consentiatis, impudenter
negatis. Neque enim, si non est ista poena damnationis, sicut vultis, non erit saltem contumelia
imaginis Dei, separari a regno Dei. Sed vos si illam perseveranter negabitis gratiam, ad hoc
iudicium vos pertinere monstrabitis; quod utique in parvulis iniustum esset, si peccatum originale
non esset.

Non est fulminea ratio vestra, sed fumea.
137. IUL. Quod ut claruit Apostolum dixisse de moribus, ita apparet quanta testimoniorum Legis
inopia labores, qui ab his sententiis contra fulmina rationis opem petis, quae tibi dedignantur, immo
natura sui subvenire non possunt.
AUG. Contra Apostolum dicentem, ex eadem massa aliud vas in honorem, aliud in contumeliam
Deum facere; nec dicentem, aliud nec in honorem, nec in contumeliam, quod utique diceret, si hoc
quod vos de parvulis crederet; contra hunc ergo divinitus intonantem non est fulminea ratio vestra,
sed fumea.

Qua gratia Filius factus homo eadem gratia homines facti eius membra.
138. IUL. Et haec quidem quantum spectat ad testimonium Apostoli disputata sunt. Ceterum in
Isaia, unde ipsam sententiam Paulus assumpsit, in tantum non deterret Deus rationabilem
creaturam a sui consideratione iudicii, ut sicut per eumdem Prophetam dixerat: Quiescite agere
perverse, discite bene facere, subvenite oppresso; et venite, arguite me, dicit Dominus 368; ita
etiam hic, ne quid potestate sola, non iustitia videretur fecisse, dispensationum suarum dignatur
aperire rationem. Afflicto enim in captivitate populo Iudaeorum redemptionis appropiare tempus,
quo ad terram suam reverterentur, annuntiat; et causam vel praecedentium angorum reserat, vel
instantium gaudiorum. Epuletur, inquit, caelum desuper, et nubes spargant iustitiam; oriatur ex
terra misericordia, et iustitia oriatur simul. Ego sum Dominus Deus qui creavi te, faciens meliorem,
praeparavi te sicut lutum figuli. Numquid qui arat, arabit terram per omnem diem? Numquid dicit
lutum figulo: Quid facis, quia non operaris, quia non habes manus? Numquid dicit figmentum ei qui
se finxit: Sapienter me finxisti? Vel qui dicit patri: Quid generabis? Et matri: Quid parturies? Quia sic
dicit Dominus Deus Israel sanctus, qui fecit futura: Interrogate me pro filiis meis et filiabus, et pro
operibus manuum mearum mandate mihi. Ego feci terram et hominem super eam; ego manu mea
firmavi caelum; ego omnibus sideribus mandavi; ego levavi cum iustitia regem, et omnes viae eius
rectae; hic aedificabit civitatem meam, et captivitatem populi mei reducet, non cum praemio, nec
cum muneribus, dixit Dominus Sabaoth 369.
AUG. Si intellegeres verba Prophetae, intellegeres ibi regem, de quo dictum est: Ego levavi cum
iustitia regem, et omnes viae eius rectae 370, hunc esse Mediatorem Dei et hominum hominem
Christum Iesum; sed intellegeres ut intellegendus est. Neque enim audebis eum dire
praecedentibus operum meritis Filium Dei factum ab initio, id est, a Virginis utero. Qua ergo gratia
homo ille ab initio factus est bonus, eadem gratia homines qui sunt membra eius ex malis fiunt
boni. Quid enim dicatis de Christo secundum hominem, non invenitis, id est, secundum id quod
Verbum caro factum est; quod ille qui Deus erat, et Deus mansit et homo factus est; quod ipse
homo numquam ita fuit homo, ut non esset unigenitus Dei Filius, propter unigenitum Verbum.
Neque enim ut hoc esset, morum suorum de propria voluntate venientium meritis comparavit; sed,
sicut verum dixit Ambrosius, quasi de Spiritu natus abstinuit a delicto 371. Alioquin secundum vos,
multi essent tales, si esse voluissent; atque ut ille talis nonnisi unus esset, in potestate hominum
fuit, qui tales esse noluerunt; quae si attenditis quanta impietate dicantur, vel tacita cogitatione
credantur; sicut agnoscitis Unigeniti naturam, quod in principio erat Verbum, et Verbum erat apud
Deum, et Deus erat Verbum 372; agnoscite et gratiam, quod Verbum caro factum est, et habitavit in
nobis 373. Ille igitur quos dignatur vocat, et quem vult religiosum facit 374, qui hominem quem voluit,
unum sine ullis humanae voluntatis praecedentibus meritis Mediatorem Dei et hominum fecit.

Ego dispensationum vices vario.
139. IUL. In hoc igitur loco hic sensus, quantum spectat ad historiam continetur, ut Deus loquatur
ad populum: Quia nec odio vos in captivitatem tradidi, nec nunc oblivione iudicii de vinculis
Babylonicae captivitatis exemi; sed ego, quantum in me est, paratus iugi vos benevolentia
confovere, iustitiae meae tamen debui, ut et delinquentes hostibus traderem, et recrearem
liberaremque vexatos. Sicut enim rusticandi gnarus non semper uno imminet operi, ut solis findat
arva dentalibus; sed diverso genere votivae fertilitati rura componit; ita etiam ego dispensationum

50

