135. IUL. Sicut autem hic semen maledictum, sic alibi equidem, ubi maior est lectionis auctoritas,
semen dicitur benedictum. Loquens enim de Israelitis Isaias propheta: Aedificabunt, inquit, domus,
et ipsi inhabitabunt; pastinabunt vineas, et ipsi manducabunt fructus earum; non aedificabunt, et
alii habitabunt; et non pastinabunt, et alii manducabunt. Secundum enim dies ligni vitae, erunt dies
populi mei; opera labiorum eorum perseverant; electi mei non laborabunt in vacuum, nec filios
procreabunt in maledicto, quia semen benedictum a Deo est 215.
AUG. Hanc Isaiae prophetiam si intellegeres, non eam nobis ut elabereris, sed tibi potius ut
corrigereris opponeres. Aliud enim non mortale, sed immortale; nec carnale, sed spiritale semen
videres; quod videbat Ioannes evangelista, quando dicebat: Omnis qui natus est ex Deo, non
peccat; quia semen eius in ipso manet 216. Secundum hoc semen quisque non peccat; quia et si
peccat ut homo, habet tamen alterum semen, secundum quod semen non potest peccare, quia ex
Deo natus est. Secundum hoc semen filii non procreantur in maledicto. In quibus Prophetae verbis
evigilare debuisti, et advertere quod non pro magno munere hoc promitteretur populo Dei, nisi quia
procreantur filii in maledicto secundum alterum semen, quod est ex Adam; non autem procreantur
in maledicto secundum Christum, quod est semen benedictum ab initio. Ipse est enim et Sapientia
Dei, de qua dictum est: Lignum vitae est omnibus amplectentibus eam 217; unde et iste Propheta,
vel Deus potius per Prophetam: Secundum dies ligni vitae, inquit, erunt dies mei populi 218. Vita
aeterna et immortalis promittebatur his verbis, non carnalibus, sed spiritalibus Israelitis. Ibi vineae
spiritales et domus non quandoque morientibus pastinatoribus et aedificatoribus suis possidebuntur
ab aliis, sed ab ipsis sine fine viventibus. Ergo agnosce duo genera seminum, unum generationis, et
alterum regenerationis; et noli esse incredulus, sed fidelis.

Nullam auctoritatem catholica fides in exitium rationis admittit.
136. IUL. Patiantur ergo pueruli de istis verborum contrarietatibus quaestionem, ut nullius maioris
rei quam sonorum capaces pro alludentibus sibi poculis praelientur; catholica vero fides neque
iurgare adversum se legem Dei credit, neque ullam auctoritatem in exitium rationis admittit; nec
cuiquam opinioni atque adulationi in maculam divinae aequitatis auscultat; sed ut Deum non solum
credit, verum etiam novit omnium naturarum Creatorem; ibi peccatum nulli alii quam liberae
imputat voluntati; per quae omnia traducem peccati falsam esse non dubitat.
AUG. Catholica potius fides peccatum esse originale non dubitat; quam fidem non pueruli, sed
graves atque constantes viri, docti in Ecclesia, et docentes Ecclesiam, usque ad diem sui obitus
defenderunt. Vos autem legem Dei adversum se, sicut dicis, iurgare non creditis, et ipsi adversus
eam caeca impietate vel impia caecitate iurgatis. Ideo enim auctoritatem nullam in exitium rationis
vos iactatis admittere; ut rationibus vestris, quae non rationes, sed deceptiones sunt, etiam divina
deponatur potius, quam exponatur auctoritas. Quamvis nemo ita esse debeat gravis corde, ut
decipiatur ratione Pelagii, quam velut exponens Apostolum protulit, et ait: Corpus mortuum propter
peccatum, ideo dictum, quia corpus moritur peccatis, quando avertitur a peccatis. Contra quam
vanitatem non disputandum, sed Apostolus ipse legendus est, dicens: Si autem Christus in vobis,
corpus quidem mortuum est propter peccatum, spiritus autem vita est propter iustitiam, si autem
spiritus eius, qui suscitavit Iesum a mortuis, habitat in vobis, vivificabit et mortalia corpora vestra
per inhabitantem spiritum eius in vobis 219. Quid apertius? Quid lucidius? Quis, rogo, contra istam
manifestationem, nisi haeretica insania, negaret originale peccatum? Propter quod peccatum etiam
nunc utique adhuc corpus est mortuum; quamvis iam propter iustitiam vita sit spiritus. Sed
vivificabit, inquit, Deus et mortalia corpora vestra. Quis oblatraret huic veritati, nisi rabies vanitatis,
quae se iactat nulli opinioni atque adulationi auscultare in maculam aequitatis divinae; cum potius
aequitatem divinam negare cogatur, quisquis deceptus fuerit a vobis? Quoniam tot vitia vel
corporum vel ingeniorum, cum quibus nascuntur homines, si nullius peccati dicuntur trahere
meritum, procul dubio Dei negatur iustum esse iudicium. Itaque, cum voluntati peccata sic
imputatis, ut voluntati primi hominis originale peccatum imputare nolitis, omnia mala quae trahunt
vel patiuntur infantes, iniquo Dei iudicio, eos qui vobis credunt, imputare compellitis.
1 - Cf. Rom 5, 12.
2 - Cf. Hebr 11, 12.
3 - Cf. Eccli 40, 1.
4 - Gen 3, 20.

269

