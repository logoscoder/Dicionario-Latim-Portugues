enim Adam et in illo fuimus omnes; periit Adam et in illo omnes perierunt 280, propter quod in illo
omnes moriuntur. Apostolum audi apertissime loquentem, non te tortuosissime garrientem.

Quod unus facit, non omnes faciunt.
177. Iul. Quod enim unus facit et ad alios dirigit, non vere hoc omnes fecisse dicuntur; aut enim
pertransiit ad eos et ipsi non peccaverunt aut ipsi peccaverunt, quo sermone negotium operationis
exprimitur, et ad eos non pertransiit nisi imitatione sola.
Aug. Si quis intemperantia sibi podagram faciat eamque transmittat in filios, quod saepe contingit,
nonne recte dicitur in eos illud vitium de parente transisse, ipsos quoque hoc in parente fecisse,
quoniam, quando ipse fecit, in illo fuerunt? Ac sic ipsi atque ille adhuc unus fuerunt; fecerunt ergo
non actione hominum, sed ratione iam seminum. Quod ergo aliquoties invenitur in corporis morbis,
hoc in illo unius primi genitoris antiquo magnoque peccato, quo natura humana universa vitiata est,
factum esse noverat, qui lucidissima locutione, quam vos conamini tenebrare, dicebat: Per unum
hominem peccatum intravit in mundum et per peccatum mors et ita in omnes homines pertransiit,
in quo omnes peccaverunt 281. Gratiam quippe Christi commendare intenderat a contrario formam
constituens et regenerationis principem principi generationis opponens.

Potest dici homo etiam solum eius corpus.
178. Iul. Illud autem, quod te opponere credidisti vel in isto libro, cui nunc respondeo, vel in his,
quos ad Marcellinum scripseras, tunc transisse peccatum, quando omnes homines, ut tuis verbis
utar, ille unus fuerunt 282, sine difficultate veritas deterit et irrisioni cuiusce prudentis exponit. Nam
tali argumento praeter impietatem tuam nihil aliud indicatur, impietatem inquam, qua credis ita
esse animarum traducem in Tertulliani olim et Manichaei profanitate damnatam, sicut est etiam
corporum tradux, quod tam nefarium est, ut, cum a nobis in ea epistula, quam ad Orientem
misimus, vobis fuisset obiectum, tu in his libris, quos nuper ad Bonifacium misisti, negando a te
propulsare coneris. Ais enim: Dicunt nos autem animarum traducem confiteri, quod in cuius libris
legerint, nescio 283, ut a te videlicet nihil dici tale deieres. Porro, ut falsitas tua tuorum verborum
collatione prodatur, quomodo traducem animarum, profanam re vera opinionem, tuis dicis sensibus
non teneri, cum profitea ris omnes homines illum unum fuisse? Si enim non credis partem animae
seminibus illigatam, quo ore scribis omnes homines Adam solum fuisse, cum homo utique nisi
anima et corpus simul esse non possit?
Aug. Putas hominem non posse dici solum hominis corpus, cum scias ipsum Filium Dei unicum,
Dominum nostrum Iesum Christum, sub Pontio Pilato crucifixum et sepultum, sicut tota eius
Ecclesia confitetur et haereses multae, in quibus et vestra est; et tamen solum corpus Christi
sepultum est. Debuit ergo secundum te Iesus Christus Filius Dei unicus, Dominus noster, non dici
sepultus, quoniam non ex solo corpore, sed ex Verbo Dei et anima rationali et corpore est Christus
Dei Filius unicus, Dominus noster, sed cum venisset ad haec verba confessio: Sub Pontio Pilato
crucifixus est, subici debuit: et corpus eius sepultum. Nec de ipso primo homine, de quo agitur,
dicere Scriptura debuit: Finxit Deus hominem pulverem terrae 284, quia solum hominis corpus ex
terra est. Ipsum denique Deum errasse clamate, qui mortem minando dixit homini: Terra es et in
terram ibis 285, cum potius ex tua doctrina debuerit dicere: Terra est corpus tuum et in terram ibit.
Quia ergo fuit Adam et in illo fuimus omnes 286, quod ante nos catholici Doctores secundum
Scripturas sanctas in sancta Ecclesia didicerunt atque docuerunt, ideo dixi: Omnes ille unus fuerunt,
quia et illi duo, masculus et femina, non iam duo erant, sed una caro 287. Et ego de omnibus genitis
dixi, quoniam, quando peccatum est, omnes ille unus fuerunt; nondum quippe inde fuerat ullus in
matrem seminatione transfusus, et utique filii a viris transfunduntur in feminas. Ex qualibet ergo et
quantalibet parte omnes, qui ex illo nati sunt, ille unus fuerunt sive secundum solum corpus sive
secundum utramque hominis partem, quod me nescire confiteor nec me pudet, ut vos, fateri
nescire quod nescio, nec ideo tamen nescio de omni homine scriptum esse: Homo vanitati similis
factus est, dies eius velut umbra praetereunt 288, quia et alibi eadem sancta Scriptura dicit: Verum
tamen universa vanitas omnis homo vivens 289, quod iusto Deo creante non fieret, si peccatum
originale non esset.

Iam duo erant homines quando Adam peccavit.
179. Iul. Deinde etiamsi hoc solum ad carnem referas, nec sic potest haec intellegentiae tuae
fatuitas excusari, qua dicis: Omnes ille unus fuerunt, cum eo tempore, quo peccavit Adam, iam duo

115

