166. IUL. Sed quia post editionem illorum oratu tuo, beatissime pater Flore, apud Constantinopolim
Manichaei epistula inventa est atque ad has directa partes, opera est aliqua eius inserere, ut
intellegant omnes, unde haec pro traduce argumenta descendant.
AUG. Quomodo cuiusquam oratu inventam dicis epistulam atque directam, si Deus non operatur in
cordibus hominum voluntates? Utique homo, qui invenit, epistulam voluntate quaesivit aut
voluntate aliquid quaerebat eo loco, ubi eam potuit invenire, aut, cum de rebus talibus voluntate
homines loquerentur, voluntate, apud quem fuerat, indicavit eam se habere, quam posset
ostendere et volenti tradere, quam volens ad has partes et ille dirigeret; et vel quocumque alio
modo prorsus voluntate hominis vel hominum factum est, ut illa inveniretur et dirigeretur epistula.
Et tamen orante homine dicis hoc factum. Cur ergo non confiteris sine ulla forinsecus sonante
iussione Deum occulto instinctu, ad quod voluerit efficacissime implendum, praeparare atque
excitare hominum voluntates, qui liberum non defendis intellegendum, sed praecipitandum extollis
arbitrium?

Augustinus me irridet.
167. IUL. Et quamvis iam pro concupiscentia vel voluptate carnis, quae etiam libido dicitur, quae
sexibus ob virilitatem propagationis inserta est, primo illo opusculo eatenus disputaverim, ut
docerem illam nihil aliud esse quam unam de instrumentis corporis rationabilibus et irrationabilibus
aeque inditam ad Dei operam pertinentem, qui carnem nostram in sensibus affecisset, tamen, quia
ei vehementer Augustinus incumbit eamque dicit malam, id est peccatum esse naturale atque
omnium peccatorum parentem, quod pudore eius potissimum persuadere conatur meque irridet,
qui eam erubescam nominare directim.
AUG. Ego concupiscentiam carnis, qua caro concupiscit adversus spiritum et quae libido etiam
nuncupatur, malam esse dico, nunc in hac carne frenandam et bona consuetudine minuendam, in
aeterna vero vita omni ex parte sanandam, non, quasi addita vel commixta nobis fuerit aliqua mala
substantia, sicut Manichaei desipiunt, separandam; sed, quodlibet de illa sentias, talem te illam,
qualis nunc est, ut ad illicita perpetranda etiam castorum sive coniugatorum sive continentium
corda sollicitet et, nisi ei robustiore voluntate resistatur, evertat, in paradiso constituere posse non
crederem, nisi in istis tuis libris vana et insana loquacitate plenissimis invenirem.

Vindicabo concupiscentiam.
168. IUL. Ideo et ego qualitatem rei, quam prioribus scriptis distinguendo a Manichaei ore defendi,
nunc quoque breviter criminatorum eius, qui tamen se ei servire profitentur invitos, proditu
vindicabo.
AUG. Vos potestis congruenter servire laudatae libidini, nos autem in adiutorio Domini oppugnamus
et vincimus accusatam.

Senex Augustine.
169. IUL. Quod igitur libris tuis, senex Augustine, retinetur: Libido exorta est post peccatum, quam
coacti sunt velare confusi 203.
AUG. Quod igitur libris tuis, iuvenis Iuliane, retinetur, apparet te contra libros meos non invenire
quid dicas et quaerere calumnias, quas nobis loquaciter et inaniter ingeras.

Magis memoria quam ingenio.
170. IUL. Et item: Pudenda libidine, qui licite concumbit, malo bene utitur, qui autem illicite, malo
male utitur; rectius enim accipit nomen mali quam boni, unde erubescunt et mali et boni,
meliusque credimus Apostolo, qui dicit: " Quia non habitat in carne mea bonum " 204; et alibi: Non
est libido nuptiarum bonum, sed obscaenitas peccantium, necessitas generantium, lasciviarum
ardor, nuptiarum pudor 205; et illud: Quod postea propagatione fecerunt, hoc est connubii bonum,
quod vero prius confusione texerunt, hoc est concupiscentiae malum, quod vitat ubique
conspectum et quaerit pu dendo secretum 206, vel alia, quibus ad hoc argumentum uti soles,

193

