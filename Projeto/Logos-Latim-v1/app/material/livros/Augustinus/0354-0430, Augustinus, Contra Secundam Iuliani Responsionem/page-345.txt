Bene itaque intelleximus, quod quanto maioris peccati participes sunt, tanto in condemnatione
scelestis omnibus praeferantur.
AUG. Propter verba mea, quae posuisti de libro meo, velut refellenda, si posses, ubi dixi: Illud ergo
peccatum quod in paradiso ipsum hominem mutavit in peius, quia multo est grandius quam
iudicare nos possumus, ab omni nascente trahitur; quaeris a me quis mihi dixerit, quod peccatum
Adae multo fuerit grandius quam Cain, multo etiam quam Sodomitarum. Quod ego quidem non
expressi verbis meis, sed ea tu sic intellexisti; ego enim dixi grandius quam iudicare nos possumus
illud esse peccatum; non dixi grandius quam Cain vel Sodomitarum. Prohibiti enim pomi usurpatio,
quoniam sic vindicata est, ut natura quae potestatem non moriendi habebat, haberet moriendi
necessitatem, procul dubio iudicia cuncta excedit humana. Pomum quippe lege Dei vetitum
manducare, leve videretur esse peccatum; sed quanti hoc aestimaverit qui non potest falli, satis
apparet granditate supplicii. Cain vero fratricidae apparet omnibus immane peccatum, et scelus
esse constat horrendum; quod si, ut tu facis, pomo illicite decerpto, per humanum comparetur
examen, ridicula comparatio iudicabitur; qui tamen fratricida, quamvis quandoque moriturus, nec
morte punitus est, qua solent humanis iudiciis talia crimina vindicari. Ait quippe illi Deus:
Operaberis terram, et non adiciet virtutem suam dare tibi; gemens et tremens eris super terram. Et
cum ille audiens terram non sibi daturam fructum secundum laborem suum, et super eam cum
gemitu et tremore miserum se futurum, magis mortis formidine quateretur, ne quis ei faceret, quod
ipse fecerat fratri; posuit ei Deus signum, ne quisquam eum, cum invenisset, occideret 141. Hic
rursus ingens culpa, et levis poena; sed hominum iudiciis hoc videtur, qui nec mysteria ista
cognoscunt, et hominum culpas tam liquido atque integro examine, quam Deus pensare non
possunt. Sodomitae sane igne super illam terram veniente de caelo, poena suis factis congruente,
sunt consumpti 142; sed ibi erant et parvuli, te patrono, puri et liberi ab omni contagione peccati,
nec tamen iustus et misericors Deus tot innocentes imagines suas per Angelorum ministerium,
quod ei facillimum fuit, ante rapuit de incendio Sodomorum, aut sicut tribus illis in camino viris 143,
innoxias eis flammas, quibus parentes eorum cremabantur, omnipotens praebuit. Ista considera,
ista diligenter et pie cogita; et videns in hoc saeculo pusillos cum magnis, pariter talibus miseriis
subiacere, quales nullo modo possent in Dei paradiso, si nemo peccasset, existere; agnosce
originale peccatum, et iustum grave iugum super filios Adam a die exitus de ventre matris
eorum 144; et noli eos tua defensione amplius aggravare, aegrotis vel mortuis salvatorem et
vivificatorem denegans Christum. Nam si quaeris, quis mihi dixerit quam magnum peccatum Adam
perpetrarit, ipse est qui dixit et tibi; sed si habes aures audiendi, audies eum; habebis autem eas, si
non illas tuas arbitrio tribuas, sed ab illo accipias qui dixit: Dabo eis cor cognoscendi me, et aures
audientes 145. Quis enim, nisi qui talibus auribus caret, non audit Scripturam sine ulla obscuritate
vel ambiguitate dicentem homini primo peccatori: Terra es, et in terram ibis 146? Ubi evidenter
ostenditur, non eum fuisse vel carne moriturum, id est, in terram, unde caro eius sumpta fuerat,
morte ipsius carnis iturum, nisi propter peccatum hoc audire perpetique meruisset, unde postea
dixit Apostolus: Corpus quidem mortuum est propter peccatum 147. Quis non audiat, nisi qui tales
aures non habet, dicentem Deum de ipso Adam: Ne aliquando extendat manum suam, et sumat de
ligno vitae, et edat, et vivat in aeternum; et dimisit illum Dominus de paradiso voluptatis 148? Ubi
utique sine labore et dolore ullo viveret in aeternum. Voluptas quippe illa paradisi, quod necesse
est fateamini, si christianum nomen nondum estis obliti, non turpitudinis, sed beatitudinis cogitanda
est. Haec ergo poena, quam meruit Adam, ne viveret in aeternum, et ideo dimissus est de loco
tantae beatitudinis, ubi si esset, neque peccasset, procul dubio viveret in aeternum, quam magna
poena est, tam magnum debemus intellegere peccatum, quod ea poena dignum fuerat vindicari.
Quid igitur agis, obsecro te, cum peccatum Adae tanta extenuare conaris instantia, nisi Deum
arguis immanis horrendaeque saevitiae, qui hoc tanta, non dico severitate, sed crudelitate punivit?
Quod de Deo, si nefas est sentire, cur non quantitatem culpae, de qua homines iudicare non
possunt, iudicante iudice incomparabiliter iusto, de poenae granditate metiris, et tuam linguam a
sacrilega loquacitate compescis? Ego autem iniquitatis non arguo Deum, cuius dico iustum iugum
super filios Adam a die exitus de ventre matris eorum; sed tu potius iniquum facis Deum, qui putas
eos hoc perpeti sine ullo merito qualiscumque peccati. Nec propter opus quod fecit Deus, sed
propter vitium quod insevit inimicus, eos sub eodem inimico esse dico, qui ex primo homine
nascuntur, si in secundo non renascuntur. In quibus tu Ecclesiam catholicam crimine maiestatis
accusas, si, ut dicis, non eruuntur de potestate tenebrarum, cum baptizantur parvuli, et illa,
priusquam baptizentur, exorcizat et exsufflat tot imagines Dei. Nec honorabiles nuptias deputo
principi tenebrarum, quas purgo ab omni noxa libidinis, si ea bene utuntur intentione propaginis. Tu
vero malum quo caro concupiscit adversus spiritum, constituere in paradiso non perhorrescis, hoc
est, in loco tantae pacis, tantae quietis, tantae honestatis, tantae felicitatis. Nec parvulos non
habentes nisi originale peccatum, omnibus flagitiosis et sceleratis, ut calumniaris, iudico esse
peiores. Aliud est enim peccato a se commisso gravari, aliud alieni quamlibet magni contagione
respergi. Propter quod parvuli ad remissionem peccatorum, sicut ait Poenus, poena vestra,
Cyprianus, hoc ipso facilius accedunt, quod eis remittuntur non propria, sed aliena peccata 149. Tu
autem, cum parvulos, non solum, quod et nos dicimus, nullum ex propria voluntate fecisse, verum

345

