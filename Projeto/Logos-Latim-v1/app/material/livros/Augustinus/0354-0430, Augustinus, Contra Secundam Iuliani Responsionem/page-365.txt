praevaricationem primi hominis in naturam vertisse, proclamat, neque Manichaeus, neque
Manichaeorum adiutor, sed destructor Ambrosius 229.

Baptizamur pro mortuis tamquam si vivamus mortui peccato.
38. IUL. Alioquin - inquit - quid facient qui baptizantur pro mortuis, si omnino mortui non
resurgunt? Quid et baptizantur pro illis? Quid et nos periclitamur omni hora? Quotidie morior per
vestram gloriam, quam habeo in Domino. Si secundum hominem pugnavi bestiis Ephesi, quid mihi
prodest, si mortui non resurgunt? Manducemus et bibamus, cras enim moriemur. Si, inquit, ista
spes futurae gloriae, qua Deus omnia in omnibus erit, impia infidelitate quatiatur, negeturque
resurrectio mortuorum, quid facient qui baptizantur pro mortuis? Natus hinc error aliquorum est,
putantium inter exordia Evangelii eum morem fuisse, quo astantes pro cadaveribus profiterentur, et
aqua Baptismatis etiam defunctorum membra perfunderent; quod apparet de imperitia contigisse.
Hoc enim quod ait Apostolus: Baptizantur pro mortuis, nihil aliud indicat, quam illud quod ad
Romanos dixit: Consepulti illi sumus per Baptisma in mortem 230; id est: Qua gratia, tali ad
Baptismatis susceptionem animo accedimus, ut membra nostra mortificemus in posterum, et pro
mortuis omnino degamus, si spes non est, quia post mortem vivamus? Cur autem et quotidianis,
inquit, subdor periculis, in mortem iugiter incidens, quam inferunt persequentes, ut de vestris ante
Deum possim profectibus gloriari, si mortui non resurgunt? Cur autem et secundum hominem
pugnavi bestiis Ephesi, id est, cur sustinui bestialem seditiosorum furorem, si adhuc nutat quod
mortui resurgunt? Nolite seduci; bonos mores corrumpunt colloquia mala. Ignorantiam enim Dei
quidam habent; ad confusionem vobis dico 231. Amor, inquit, peccatorum diffidere vos suadet de
futuris; putatur non esse iudicium, ut maiore peccetur audacia. Omnino, inquit, nesciunt aestimare
Deum, qui inficiantur resurrectioni. Non ergo solum remunerationem, sed virtutem divinitatis
negatis, unde nimium debetis erubescere. Ad confusionem vobis dico, posse inter vos tales
quospiam reperiri.
AUG. Et hic nihil prorsus quod ad rem pertineat, quae in nostra disceptatione versatur, dicere
voluisti. Proinde verbis Apostoli, quae pro tuo captu explanare conatus es, quia ea quae dixisti,
quamvis in nonnullis sensum non tenueris eius auctoris, tamen non sunt contra fidem, non opus
habeo respondere multiloquio tuo.

Corpora ut semina.
39. IUL. Sed dicet aliquis: Quomodo resurgunt mortui? Quo autem in corpore veniunt? Insipiens, tu
quod seminas non vivificatur, nisi prius moriatur. Non omnis caro eadem caro; alia quidem hominis,
alia pecoris; alia caro volatilium, alia autem piscium; et corpora caelestia et terrestria; sed alia
quidem caelestium claritas, alia vero terrestrium; alia claritas solis, et alia claritas lunae, et alia
claritas stellarum; stella enim a stella differt in gloria; ita et resurrectio mortuorum. Seminatur in
corruptione, surget in incorruptela; seminatur in ignominia, surget in gloria; seminatur in
infirmitate, surget in virtute; seminatur corpus animale, surget corpus spiritale. Sic etiam scriptum
est: Factus est homo primus Adam in animam viventem, novissimus Adam in spiritum vivificantem.
Primus homo de terra, terrestris; secundus homo de caelo, caelestis; qualis terrestris, tales et
terreni; et qualis caelestis, tales et caelestes. Sicut portavimus imaginem terrestris, portemus
etiam imaginem illius caelestis 232. Difficultatem rei exemplis edomat, et dicit nihil esse impossibile,
cum omnipotentia pollicetur effectum. Sed sicut resurrectionem corporum seminum collatione
commendat, ita etiam resurgentium diversitatem creaturarum varietatibus aperit; totum tamen
loquitur de resurrectione beatorum. Seminatur - inquit - in ignominia, surget in gloria; seminatur in
infirmitate, surget in virtute; seminatur corpus animale, surget corpus spiritale. Hoc certe nisi in
sanctis impleri non potest; impii quoque non in gloriam excitantur, sed in opprobrium, sicut
Propheta asserit, sempiternum 233. Hic opportune distantiam naturae atque gratiae facit,
recordaturque testimonii veteris quo dictum est: Factus est homo primus Adam in animam
viventem; subditque de suo: novissimus Adam in spiritum vivificantem. Ostenditque immortalitatis
dona ad vivificantem spiritum pertinere; animam vero solum viventem, ad naturam quandoque
morientem. Non est ergo, inquit, hoc vivens quod vivificans; vivificans est, qui confert
immortalitatem, quam Christo applicat; vivens est autem, qui vita utitur, sed non excludit
mortalitatem. Ergo hoc utramque sententiam fine discrevit, ut ostenderet Adam factum esse
viventem, sed non immortalem; Christum autem in spiritum, non solum viventem, verum etiam
conferentem resurrectionem, suis gloriosam, omnibus aeternam.
AUG. Numquid ideo moriturus fuerat Adam, etiamsi non peccasset, quia in corpore animali, non
spiritali, erat factus? Prorsus erras, si propterea necesse nobis esse arbitraris, paradisum Dei
mortibus poenisque morientium, postremo ignominia, infirmitate, corruptione, in quibus nunc

365

