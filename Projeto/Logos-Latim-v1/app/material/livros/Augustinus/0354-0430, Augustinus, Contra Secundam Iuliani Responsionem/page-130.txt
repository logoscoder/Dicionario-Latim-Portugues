Sed cui peccato parvuli moriuntur? Iam tandem quaeso confiteatur generatio, ne mentiatur
regeneratio; confiteatur in parvulis caro peccati, ut non negetur etiam pro parvulis mortua
similitudo carnis peccati.

Paulus scripta sua magis intellexit quam tu.
226. Iul. Ubi hic ergo accusatur natura? Ubi humanae substantiae culpantur exordia? Ubi motus
generantis arguitur? Luce clarius est, quod sola a Magistro Gentium conveniatur voluntas, ut
abdicet occulta dedecoris 383 et in meliorem vitam actuum correctione proficiat. Sed iam accipiat
expositio nostra compendium nec interpretari in his locis dicta Apostoli perseveret; ipsum de suis
disserentem sensibus audiamus. In fine disputationis eius apparebit, cuius dogmati fideique
consentiat. Nos nempe dicimus de peccato Apostolum voluntatis humanae, quae in unoquoque
peccante est, locutum fuisse; tu vero de eo, quod Fausto credis generatione transmissum et a
cunctis sine voluntate susceptum. Concertationes itaque nostrae, si placet, facessant et, ut
mediocriter agam, dissimulemus Apostoli dignitatem, qua praescribi posset, etiamsi vobis per
omnia eius verba concinerent, tamen illum pro officii sui splendore nihil tam deforme sensisse,
ambiguitatem esse elocutionum, non sensuum pravitatem; hoc solum ei in praesenti negotio
concedatur, ut vir non perturbatae mentis magis scripta sua quam tu intellexisse credatur. Non
ergo regnet - inquit - peccatum in vestro mortali corpore ad oboediendum ei 384. Possem iam hic
dicere exhortationis testimonio probatum esse de peccatis eum agere voluntatis, quia mala, si
essent naturalia, per iustitiam defendi possent, per misericordiam postremo defleri, nullo autem
pacto admonerentur cavenda. Quovis enim naturali malo, si ullum esse posset, hoc malum erat
maius insaniae, qua tenebatur, quicumque devotionem in cavendis rebus naturalibus exigebat.
Apostolus autem nihil sanxit, quod possit iure reprehendi; peccatum itaque voluntatis ostendit,
quod inculcat debere vitari.
Aug. Quis ignorat non loqui Apostolum parvulis, sed eis, qui possunt intellegere verba dicentis et
adiuvante Dei gratia oboedire praeceptis? Sed utique agunt etiam cum filiis suis, ut,
quemadmodum in eis crescit rationis usus, ita exseratur oboedientiae fructus, ne in vacuum
gratiam Dei susceperint, quando regenerati sunt nescientes. Verumtamen illam pulchram
susceptam tuam, quae deformis est omnibus debellatoribus suis, concupiscentiam carnis dico, per
quam nascitur et cum qua nascitur homo, hanc ergo concupiscentiam carnis cohiberi Apostolus
praecipit 385 nec regnare permittit eamque peccati nomine appellat, quia et de primo peccato
originem ducit et, quisquis eius motibus ad illicita consenserit, peccat, quae tunc nulla erit in nobis,
quando immortale corpus habebimus; ideoque cum posset dicere: Non regnet peccatum in vestro
corpore, cur addidit verbum et ait: in vestro mortali corpore 386, nisi ut tunc speraremus istam,
quam peccatum vocat, concupiscentiam non futuram, quando mortale non habebimus corpus? Nam
tu dic nobis, cur non ait: Non sit peccatum in vestro mortali corpore, sed ait: Non regnet, nisi quia
ista concupiscentia, quae non potest nisi esse in carne mortali, in eis regnat, qui desideriis eius ad
mala perpetranda consentiunt et ab ea, quocumque illexerit, victi pertrahuntur maiore impetu, quia
lege prohibentur, si gratia non iuvantur; in eis autem, qui Deo donante faciunt, quod praeceptum
est, id est commotae atque instanti non oboediunt nec ei arma exhibent membra, inest quidem,
sed non regnat. Probatur autem inesse, dum concupiscuntur mala, et probatur non regnare, dum
iustitiae delectatione vincente non fiunt. Quomodo enim praecipimur ei non oboedire nisi iubenti
sive suadenti? Quomodo autem facere hoc potest, si non inest?

Gratia est necessaria etiam ne peccemus.
227. Iul. Neque exhibeatis membra vestra arma iniquitatis peccato, sed exhibete vos Deo,
tamquam ex mortuis viventes, et membra vestra arma iustitiae Deo. Peccatum enim in vobis non
dominatur; non enim sub lege estis, sed sub gratia 387. Eo, inquit, debetis servire Deo fidelius, quo
etiam liberalius; peccatum quippe dominabatur vobis, cum reatuum impendebat ultio; postea
autem quam gratia Dei beneficia consecuti estis et depositis reatuum ponderibus respirastis,
ingenuo pudore commoniti debetis gratiam referre medicanti.
Aug. Tu vestro more, qui de vestro descendit errore, non agnoscis gratiam nisi in dimissione
peccatorum, ut iam de cetero per liberum arbitrium ipse homo se ipsum fabricet iustum. Sed non
hoc dicit Ecclesia, quae clamat tota, quod didicit a Magistro bono: Ne nos inferas in tentationem 388;
non hoc dicit qui dicit: Oramus autem ad Deum, ne quid faciatis mali 389; non hoc dicit qui dicit:
Rogavi pro te, Petre, ne deficiat fides tua 390. Isto enim modo gratia, ut non peccemus, facit, non
quae peccavimus diluit; utroque enim modo adiuvat gratia, et dimittendo, quae male fecimus, et
opitulando, ut declinemus a malis et bona faciamus.

130

