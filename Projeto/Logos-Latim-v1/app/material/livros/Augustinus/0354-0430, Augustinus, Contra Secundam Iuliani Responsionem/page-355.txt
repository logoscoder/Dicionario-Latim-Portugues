AUG. Quid est quod vipereas astutias tuas etiam de serpente contorques? Quis enim divini libri
haec verba, quae commemorasti, congruenter intellegens, non videat in diabolum potius, qui
serpente ad id quod voluit, ut potuit, usus est, quam in ipsum animal, qualecumque terrenum, illam
prolatam fuisse sententiam? Sed quia non per seipsum, per serpentem autem seductorias loquelas
diabolus operatus est, ideo ad serpentem locutus est Deus, quod significandae malitiae diaboli
conveniret, et natura huius figura esset illius. Proinde quod dixit Deus serpenti: Maledictus tu ab
omnibus pecoribus, et omnibus bestiis quae sunt super terram; super pectus et ventrem tuum
ambulabis, et terram manducabis omnibus diebus vitae tuae, et cetera; tanto intelleguntur et
exponuntur melius, quanto congruentius de diabolo accipiuntur. Sed quoniam secundum etiam
rectam fidem, multis tamen modis de his disputari solet, nec ad causam nunc pertinet quid eorum
magis eligam promere, satis est ut tibi respondeam, diaboli naturam nequaquam ad connexionem
successionemque propaginis pertinere, ubi peccati originalis quaestio vertitur. De spinis vero et
sudore laborantis, quam impudenter affirmes, quod priusquam peccaretur, fuerint instituta, credo
quod persuadeat legentibus superior nostra responsio. Vultis quippe facere talem paradisum, ut
nulla ratione dicatur Dei esse, sed vestrum. Verumtamen, cum ante peccatum spinas dixeris
institutas, in paradisum eas non ausus es introducere; immo expressisti eas ibi non fuisse; ubi
tamen laborem ponere voluisti, cuius onus etsi non pungit, premit. Verumtamen, si et tibi placet
spinas non congruere paradiso; itane vero naturae humanae, ut ibi prius esset ubi spinae non sunt,
et nunc ibi sit ubi sunt, nulla beatitudinis in miseriam mutatione contingeret, aut sine ullo peccati
merito contigisset? Cogat ergo vos agnoscere originale peccatum, tale saltem, quale non potuistis
negare supplicium, si non iniustum esse creditis Deum.

Ecce redis ad mulierem.
29. IUL. Tamen ne quid negligenter praeteriisse videamur, accipe aliud. Hunc parturitionum
dolorem compertum est pro parentium corporibus viribusque variari. Barbarorum certe feminae, et
pastorum, quae exercitatione indurescunt, in mediis itineribus tanta facilitate pariunt, ut non
intermisso viandi labore fetus suos procurent, et statim vehant, quae nihil pariendi difficultate
marcentes, onera ventris ad humeros suos transferunt; et generaliter inopia vilium feminarum,
operam obstetricum non requirit; at e regione locupletes deliciis molliuntur, et quo plures habuerit
quaeque sollicitos, eo amplius et discit et gestit aegrescere, putatque se tantis egere, quantis
abundat obsequiis. Maritorum sane divitum manus numquam in sentibus aerumnam primi hominis
experitur; quin immo fidentes copiis, indignum se putant momentum aliquod votis fertilitatis
impendere, extra formidinem etiam famis possessionum dilatatione sistentes, mandant aliquoties,
ut ait poeta: Deiunge boves, dum tubera mittas 179. Si ergo et parientium dolor spectat ad instituta
naturae, quod et brutorum exemplo animalium, et sententiae divinae proprietate perdoctum est; si
interceptio fructuum, et exortus spinarum inter cetera quidem creatus est, personis tamen
quibusdam factus est densior et molestior; si postremo, ut difficultas ipsa parientis, ita etiam
glebarum spinositas pro corporibus regionibusque variatur; postremo, si perdurat ille angor post
gratiam in visceribus feminarum, hunc vero opulentorum luxuries penitus ignorat; si resolutio
corporis propter quid secutura esset, expressum est, et artibus magis quam erroribus applicata;
apparet hic quoque Catholicorum veritati omnia consonare, nec quidquam vobis vel feminas
prodesse, vel spinas.
AUG. Cum de poena, quam Deus inflixit primis peccatoribus, disputares, sic iamdudum a muliere
transieras, ut diceres: Sufficiant ista de muliere. Cur ergo non servasti fidem promissionis tuae?
Ecce post tam multa redis ad eam, ecce loquacitati tuae non sufficiunt, quae dixeras de muliere
sufficiant. Sed nisi talis verbosus esses, unde octo libros, quos uni meo reddis, impleres? Sed dic
quod tibi placet; ecce post promissam sufficientiam, abundantiam quoque tuam patienter
audivimus. Cur enim perdas res tam bellas, quae postea tibi in mentem venerunt? Quamvis et illud
venire debuit, ut de libro tuo, qui complendus adhuc in manibus erat, tolleres quod dixeras:
Sufficiant ista de muliere; ne tuae pollicitationi tam indecenter contrarius legereris. Sed perge,
profer in medium, contra quam promisisti, quae postea cogitasti. Dic parturitionum laborem pro
parientium corporibus viribusque variari; atque ita describe barbaras rusticasque feminas in
facilitate pariendi, ut nec parturire videantur; ac per hoc non parvum dolorem in pariendo sentire,
sed nullum. Quod si ita est, quid te adiuvat? Nonne contra te ipsum loqueris, qui dolores istos ita
naturales esse dixisti, ut sine illis Eva parere non posset, etiamsi in paradiso nulla iniquitate
perpetrata persisteret? Numquid barbaras ac rusticas tuas illa prima muliere in hac re feliciores
esse dicturus es, ut in his aerumnosis terris sine dolore pariant, quod in paradiso, si pareret illa, non
posset? Tamquam in istis natura sit mutata feminea in melius quam fuerat instituta, plusque
valuerit in ea mutanda humana exercitatio, quam in creanda divina operatio. Si vero in tuis verbis
non vis intellegi sine doloribus parere feroces agrestesque mulieres, atque eis ita partum
tolerabilem facilemque concedis, ut tamen eas cum pariunt, dolere fatearis; numquid ideo est nulla
poena, quia minor est? Sive ergo minus doleant, cum pariunt istae feminae, sive aliis feminis
aequales, vel earum etiam quibusdam maiores dolores, comparata per exercitationem fortitudine,

355

