118. IUL. Tu vero iustificasti, ut Propheta ait, sororem tuam Sodomam 315; absolvi putabitur
Manichaeus, si tuis blasphemiis comparetur. Gloriatus in primo operis mei libro fueram, quod eo ore
lacerarer, quo et Apostoli iniuriam pertulissent; nunc vero expavesco magnitudinem felicitatis
meae; ab eo vituperor, qui criminatur Deum.
AUG. Ab eo vituperaris, qui cum Ambrosio et ceteris sociis eius, etiam parvulorum liberatorem
praedicat Christum; quem tu non solum criminaris tamquam mentientem, ubi dicit se venisse
salvare et quaerere quod perierat 316; verum etiam contradicis ei, ne salvandos parvulos quaerat.

Verba vitrea.
119. IUL. Unde mihi accidit tantae contumeliae dignitas? Nihil in me tale conferre laudando
potuisses. Sensa mea dicis esse reprobanda, sed Dei opera damnanda; me male disputare; sed
Deum nequiter creare pronuntias, me errare clamas; illum saevire, me asseris nescire legem; Deum
vero nescire iustitiam; me vociferaris catholicum non esse, quod dicam Christum provocare quos
salvet; Deum vero iuras creare quos damnet, nec ob aliud condere, nisi ut eant omnes in
condemnationem.
AUG. Hoc et de praescientia Dei dici potest, quae tamen a fidelibus negari non potest, et puto quod
nec a vobis. Aut negate Deum praescium multos se damnaturum esse quos creat, ne videatur
creare quos damnet; et quod est mirabilius et inscrutabilius, multos, ne malitia mutet eorum
intellectum, de hac vita non rapere 317, quos malos futuros non potest ignorare. Date honorem Deo:
altitudini iudiciorum eius cedat vestrorum crepula ruina verborum, quasi nitida et acuta, sed vitrea.

Spem salutis funditus sustulisti.
120. IUL. Inter te igitur et Manichaeum prosatorem sensuum tuorum, video per profectum
eruditionis tuae magnam factam esse distantiam. Ille enim licet duos induxisset auctores, tamen
spem salutis ex ea reliquit parte, qua dixit bonum Deum esse alienissimum ab iniquitate, et a
crudelitate; tu vero unum bonum quidem Deum, sed eumdem malorum conditorem loquens, ut
reverentiam divinitatis, ita spem salutis funditus sustulisti .
AUG. Manichaei fingunt Deum crudeliter infirmum, qui partem suam, substantiam suam, membra
naturae suae dilanianda et contaminanda hostibus tradidit, a quibus vastitatem sibi imminere
cernebat; vos autem, qui Deum omnipotentissimum non negatis, in gravi iugo parvulorum credi
vultis iniustum, negando ori nale peccatum.

Multo plures damnaturus Deus quam liberaturus.
121. IUL. Non est enim qui subveniat reis, quando ipse, qui est unus, desiderio creandarum
miseriarum etiam eos punit, in quibus nihil aliud quam hoc, quod ipse fecit, agnoscit .
AUG. Agnoscit ibi etiam quod ipse non fecit; peccatum quippe ipse non fecit. Alius autem similiter
ut vos vanus posset dicere Deum desiderio creandarum miseriarum etiam eos creare, quos
damnaturum se esse ignorare non potuit, incomparabiliter plures, quam eos quos liberaturum se
esse praescivit.

Nemo naturaliter malus est.
122. IUL. Perspecta igitur abysso impietatis tuae, licet numquam quidquam possit profanius
inveniri; tamen quam hoc nihil habeat virium, et quid de illis quae annexueras colligatur, brevi
disputatione monstrabitur. Deus qui hoc appellari nomine voluit, ut omnipotentissimus, ita etiam
iustissimus creditur; quorum si unum defuerit, neutrum aderit; ut conditor benignissimus hominum,
ita meritorum expunctor aequissimus; omne quod facit, bonum valde est 318. Ac per hoc, nemo
naturaliter malus est, sed quicumque reus est, moribus, non exordiis accusatur .
AUG. Cur ergo grave iugum super exordia parvulorum sub Deo potentissimo atque iustissimo?

Conclusiones.
44

