generentur, sexus uterque miscetur; et fecunditatem, qua ipsi filii generantur. Haec omnia fatemur
futura fuisse in paradiso, etiamsi nemo peccasset; sed illa ibi futura non erat, quam senserunt,
quando pudenda texerunt, qui priusquam peccarent, nudi erant, et non confundebantur. Hanc tu
concupiscentiam carnis, qua caro concupiscit adversus spiritum 21, sine qua nullus hominum
nascitur, et hanc discordiam carnis et spiritus, quam didicit catholicus Doctor, Pelagii vestri tam
excellenter ore laudatus, per praevaricationem primi hominis in nostram vertisse naturam 22; hanc
ergo tu quare tacuisti? Qui interrogans quid suum diabolus cognoscat in sexibus, alia nominasti
quae diaboli non sunt, et hoc quod eius est tuae interrogationi reddere noluisti. Hanc
interrogationem tuam dolosam reprehendi, non divina opera quae iure laudavi.

Pavor, non fides.
11. IUL. Et quod laudas catholica, pavoris tui esse, non fidei.
AUG. Ille in laude catholica novit nostram fidem, qui per illam vestrum demonstrat et expugnat
errorem.

Furoris est quod laudata vituperas.
12. IUL. Quod ergo laudata vituperas, non esse iudicii, sed furoris.
AUG. Non laudata vitupero: sed laudavi quae vera dixisti; vituperavi autem quod insidiose
interrogasti, videns quid tibi respondendum esset, atque ita hoc tacens quasi non esset. Hoc utrum
iudicii sit, an furoris, videbis, si a furore conquieveris.

Bona dicta.
13. IUL. Quo furore quidem numquam cariturus es, nisi prius obscenum dogma reieceris; quia inter
paenitentiae pudorem, numquam tamen a Christianis aversatum, et argumentationis inopiam,
graves perferens Symplegadas, necesse est ut bona dicta quibus obrueris, aut sequaris, aut
laceres.
AUG. Non sunt bona dicta, Iuliane, negare Christum parvulis esse Iesum, aut Iesum, id est
Salvatorem, ita esse parvulis confiteri, sicut universae mortali creaturae, unde dictum est: Homines
et iumenta salvos facies, Domine 23. Non propterea ille veniens in similitudine carnis peccati tale
nomen accepit; sed: Vocabis, ait angelus, nomen eius Iesum; ipse enim salvum facies populum
suum a peccatis eorum 24. Non sunt bona dicta, ab hoc populo parvulos separare, et ideo Christum
dicere etiam illis esse Iesum, quia salvos eos facit, non a peccatis, sed a scabiolis eorum. Resipisce,
obsecro: puto quod non ex parentibus ista credentibus natus es; et certe in Ecclesia non ista
credente renatus es.

Interrogatio fraudolentissima.
14. IUL. Videamus tamen quid sententiarum mearum arripueris, quod nomine erroris incessas. Sed
iste - inquis - in his omnibus nominare noluit concupiscentiam carnis, quae non est a Patre, sed ex
mundo est; cuius mundi princeps dictus est diabolus; qui eam in Domino non invenit, quia Dominus
homo non per ipsam ad homines venit 25. Dixisti certe me haeresim introducere, ad quod
probandum nulla mea dicta subiungis.
AUG. Illa dicta tua subiungo, quibus interrogasti, quid suum diabolus cognoscat in sexibus 26.
Dolose quippe ista dicebas, quando concupiscentiam carnis, cuius plerumque motibus necesse est
resistere etiam casta coniugia, videbas, et tacebas, et me interrogatione fraudulentissima, quasi
nihil esset quod responderi posset, urgebas. Aut si non videbas, profecto haeresim vestram ipsa
caecitate introducebas.

Non silentio, sed dolosa interrogatione.

220

