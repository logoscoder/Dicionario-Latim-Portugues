AUG. Sed Manichaeus non intellegit etiam de hominis malo posse Deum creare, quod bonum est, et
hominem ipsum malo bene uti per pudicitiam coniugalem, cui malo reluctatur illicienti ad
damnabilem turpitudinem. Sed tu, qui hoc, quod malum est, malum esse negas, cur ei repugnas, ne
turpiter vivas, et cur ei si consentias, necesse est ut turpiter vivas?

Concupiscentia pudendo quaerit secretum.
184. IUL. Quod vero tu posuisti: Concupiscentiae malum est, quod vitat ubique conspectum et
quaerit pudendo secretum 229; ita et Manichaeus: Secretis - inquit - pudoribus agunt, quo tempore
odio habent lucem, uti ne manifestentur opera eorum.
AUG. Sicut Manichaeus nescit, quid boni agatur per carnalis concupiscentiae malum, sic et tu
nescis, cui malo pudor quaerat secretum etiam in bono opere nuptiarum.

Nec quid loquaris intellegis.
185. IUL. Quod vero ais: Quia concupiscentia qui licite commiscetur, malo bene utitur 230, ut magis
credi Apostolo commemores, qui dixisset quia non habitat in carne sua bonum, et hoc non bonum,
id est malum in carne Apostoli habitans, vis concupiscentiam carnis videri 231, Manichaeus non aliter
quam tu posuit. Nam postquam dixit: Ne manifestentur opera eorum; propter quod Apostolus inquit - clamat ad Romanos: " Non bonum quod volo ago, sed malum operor quod exhorreo " 232.
Dolebat enim - inquit - quia peccatum id est diabolus operabatur in eo omnem concupiscentiam,
legalis auctoritas indicat malum concupiscentiae, cum omnem eius usum vituperat, quem caro
miratur et laudat.
AUG. Numquid Apostolus omnem concupiscentiae carnalis usum vituperat qui dicit: Et si acceperis
uxorem, non peccasti et, si nupserit virgo, non peccat 233? Ergo Manichaeus, quid loquatur, ignorat.
Sed nec tu, quid loquaris, intellegis, qui putas aliud significasse Apostolum quam carnis
concupiscentiam, de qua alius Apostolus, quod non sit a Patre, sed ex mundo sit, dicit; qua ut caro
concupiscat adversus spiritum, ex primi hominis praevaricatione descendere catholicus doctus et
doctor et didicit in Catholica et docuit 234.

Etiam Manichaeus ita disseruit.
186. IUL. Quod autem multum ad distinctionem inter te et Manichaeum tenendam valere
exi stimasti, ut diceres bonam quidem, sed primorum hominum tantum factam naturam, omnem
autem deinceps per concupiscentiam fuisse subversam, etiam Manichaeus ita disseruit: Operae inquit - pretium est advertere, quia prima anima, quae a Deo luminis manavit, accepit fabricam
istam corporis, ut eam freno suo regeret. Venit mandatum, peccatum revixit, quod videbatur
captivum, invenit articulos suos diabolus, materiam concupiscentiae in eam seduxit et per illam
occidit. Lex quidem sancta, sed sancta sanctae, et mandatum et iustum et bonum, sed iustae et
bonae. Sic etiam in illa ad Patricium epistula: Quasi de primae factum flore substantiae meliorem dicit - secutis. Non ergo magnum est nec aliquid ad defensionem tui promovet, quod a criminatione
naturae humanae Adam sequestrandum putasti, super cuius statu mox plenius disseremus. Hic
monstrasse sufficiat nihil ita rude in tuis sensibus inveniri, ut non sit iam Manichaei volutatione
detritum.
AUG. Manichaeus ex commixtione duarum naturarum coaeternarum, boni scilicet et mali, non
solum hominem, sed universum mundum constare dicit et ad eum omnia pertinentia ita sane, ut
ipsam fabricam mundi, quamvis ex commixtione boni et mali, Deo bono artifici tribuat, animalia
vero et cuncta, quae nascuntur e terra, et ipsum hominem opera esse dicat malignae mentis, quam
genti attribuit tenebrarum 235. Hinc est, quod " animam primam " dicit " a Deo lucis manasse et
accepisse istam fabricam corporis, ut eam freno suo regeret ". Non enim hoc de homine, sed de
anima bona dicit, quam Dei partem atque naturam universo mundo et omnibus, quae in eo sunt,
opinatur esse permixtam, in homine autem per concupiscentiam decipi. Quam concupiscentiam,
quod saepe inculcandum est, non vitium substantiae bonae, sed malam vult esse substantiam.
Mala non vacuum fuisse dicit Adam, se eius minus habuisse multoque plus lucis. Videsne huic
dementiae, quae Dei naturam corruptibilem dicit eamque malae naturae commixtione corrumpit,
quantum fides catholica adversa sit, quae omnia mala generis humani, quorum non parvam partem
parvulos etiam cernimus perpeti, et ipsam concupiscentiam, qua caro concupiscit adversus
spiritum, quibus malis omnibus paradisus a vobis, sed vester impletur, non dicit esse nisi ex natura

198

