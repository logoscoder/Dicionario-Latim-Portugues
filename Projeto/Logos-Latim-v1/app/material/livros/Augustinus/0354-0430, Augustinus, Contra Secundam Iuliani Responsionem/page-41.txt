vincatur delectatio peccati; alioquin perseverat invicta, et servum suum tenet. A quo enim quis
devictus est, huic et servus addictus est 287.

Libertate solum peccatum operamur, non bonum.
108. IUL. Denique statim addit, ita eos servos esse iustitiae, sicut fuerant servi ante peccati. Per
quod potes eos iam tu, si placet, liberos dicere peccato, cum serviunt iustitiae; sicut ab illo dicti
sunt a iustitia liberi, cum servirent delicto. Ineptissime itaque simplicitati apostolicae voluisti
calumniam commovere. Neque enim ille, ut putas, vigilantissime hoc quod aestimas intimavit; sed
tu somniculosissime quod ille protulit intueris. Argumentaris quippe, ideo illum liberatos dicere
maluisse, quam liberos, ut intellegeremus arbitrii libertate male quidem posse, bene autem fieri
non posse. Verum ipse tibi verborum eius ordo renititur. Nam si hoc, quod tu, putasset, quia
libertate solum peccaretur, debuit dicere: Liberi fuistis peccato; non: Liberi fuistis iustitiae 288, ut ille
diceretur esse liber, cui operabatur ipsa libertas. Si enim placet etiam casuum pensare momenta,
huic illos iustitiae dixit esse liberos, non ab hac iustitia liberos. Consequentius ergo hac elocutione
nos adiuvaremur, si etiam tam leves res premere vellemus. Sed absit hoc: sensum intellegimus
Apostoli, et elocutionum simpliciter prolatarum officio contenti sumus. Nihil aliud dixit Magister
Gentium, nisi: Liberi fuistis, non servistis, iustitiae; liberati estis, peccatorum veniam suscepistis,
manente arbitrii libertate; per quam potuerunt et ante peccato, et postea oboedire iustitiae .
AUG. Ex isto haeretico sensu, quo dicitis non fieri per gratiam liberationem a peccato, nisi cum de
praeterito accipitur venia; non autem etiam ne dominetur peccatum, cum quisque a concupiscentia
sua trahitur in eius assensum; etiam sanctorum orationibus contradicitis. Utquid enim Deo dicitur:
Ne nos inferas in tentationem 289; si, ut hoc non fiat, in liberi arbitrii nostri est potestate, quod nobis
naturaliter insitum est? Utquid dicit Apostolus: Oramus autem ad Deum, ne quid faciatis mali 290; si
Deus non liberat a peccatis, nisi veniam dando praeteritis?

Genus humanum est arbor a qua diabolus fructus iure decerpit.
109. IUL. Denique quid exhortatio ipsius teneret, ostendit, praemittens: Humanum est quod dico,
propter infirmitatem carnis vestrae; sicut enim exhibuistis membra vestra servire immunditiae et
iniquitati ad iniquitatem; ita nunc exhibete membra vestra servire iustitiae in sanctificationem; cum
enim servi essetis peccati, liberi fuistis iustitiae 291. Ordinatissime prorsus ipsos dicit liberos fuisse
iustitiae, quos convenerat, ut membra sua in omni sanctificatione retinerent. Verum, quia non
parum hic immorati sumus, ut ostenderemus certissimum esse quod dixeram 292, quia negarent
liberum arbitrium homines qui vestro fuissent sermone deterriti, et in verum exitium vana formidine
truderentur; atque te esse praecipuum arbitrii liberi negatorem; revertamur ad illum librum, qui est
ad Valerium destinatus, ut probemus primo te negasse conditorem Deum; nunc autem, alibi
quidem negare, alibi scelestius multo quam negaveras confiteri. Et quidem, quam in illo libro tuo
priore absolute Deum negaveris conditorem hominum, satis cum discuteretur apparuit; dixisti
quippe, quod genus humanum diabolus quasi plantati a se fruticis fructum iure decerperet 293;
multaque alia quae loco a te argumentorum posita huic cooperantur errori. In hoc vero secundo
libro, etsi universitate dogmatis tui idem agas, tamen perniciosius niteris emendare sententiam,
quam ante protulisti.
AUG. Si tibi parum est Apostolus, qui dicit: Per unum hominem peccatum intravit in mundum, et
per peccatum mors; et ita in omnes homines pertransiit, in quo omnes peccaverunt 294; Ambrosius
utique, non ut Manichaeus, quo nomine tales, qualis ille fuerat fidei, criminaris; sed ut Catholicus
intellexit Apostolum, eumque intellegens ait: Omnes homines sub peccato nascimur, quorum ipse
ortus in vitio est 295. Ecce de quo tamquam de suo frutice diabolus fructum iure decerpsit; non de
natura quam Deus condidit, sed de vitio quod ipse plantavit. Neque enim qui nascuntur sub
peccato, possunt nisi sub auctore esse peccati, si non renascantur in Christo.

Ne vobis credentes emendationis desperatione frangantur.
110. IUL. Verum suppleamus breviter responsionem, quae capiti tuo, quod supra posuimus 296,
debetur. Constanter itaque fideliterque respondeo, quia non invideamus liberatorem hominibus
Dominum Iesum Christum; quos convenimus, ne vobis credentes, emendationis desperatione
frangantur, et recedant ab eruditione Christi, quasi ea praecipientis, quae capere mortalium natura
non possit, quippe malo aggravata congenito .

41

