AUG. Itane vero, quae Deo placent, vobis nota sunt? Insulse, ut sine ulla contagione peccati
premantur parvuli gravi iugo, non placet Deo. Trahunt ergo contagium de illo primo magnoque
peccato, quod vos nolentes fateri quid nisi iniustum iudicium datis Deo?

Legentium censura.
203. IUL. Sed invectionum officium legentium censura supplebit; nos pergamus ad reliqua. Certe
nullum est in rebus aliud malum, quod vere malum est, nisi quod peccatum vocamus.
AUG. Si non sunt mala etiam supplicia peccatorum, non est, quomodo defendas verum dixisse
Deum, qui dixit creare se mala 255; non enim dicendus est creare peccata.

Felix oboedientia.
204. IUL. Ex quo peccato gignitur in unoquoque, ut dicis, naturale malum; nihil est igitur aliud vere
malum quam meritum malum.
AUG. Non tantum meritum malum, verum etiam poena, quae malo merito redditur, malum est; non
enim vere malum est peccatum et non est vere malum poena peccati. Si ergo nullum esset in
parvulis ex origine malum meritum, quidquid mali patiuntur, esset iniustum. Et ideo ista mala in
paradiso esse non possent, quia nullum ibi esset meritum malum, si felix oboedientia permaneret.
Ac per hoc, quia hic sunt in parvulis mala, quae ibi non essent, habent etiam meritum malum, quod
nisi originaliter non haberent.

Non aliter quam Manichaeus.
205. IUL. Si ergo et Manichaeus non ob aliud dicit malam naturam, quam quod eam mali meriti
arbitratur, cui putat inferenda supplicia, et tu naturae humanae malum inesse confirmas nec aliud
malum quam quod Manichaeus, id est concupiscentiam carnis, quam a diabolo contionaris infusam;
eamque sic mali meriti esse dicis, ut aeternis eam persistas adiudicare tormentis, non aliter sine
dubio quam Manichaeus pessimam illam damnatamque pronuntias.
AUG. Iam erubesce. Concupiscentia carnis non est a Patre, sed ex mundo est, id est ex hominibus,
quorum fetibus impletus est mundus; hanc autem Manichaei genti tribuunt tenebrarum
adiuvantibus vobis, qui hoc malum nobis per praevaricationem primi hominis secundum
Ambrosianam hoc est catholicam fidem in naturam vertisse non vultis 256.

Malum meritum habere naturaliter, est mala esse natura.
206. IUL. Videamus ergo, quomodo huc redeat etiam pars tuae secunda sententiae. Dixisti enim:
Qui dicit naturam humanam bonum non esse, bonum negat conditae Creatorem; qui vero negat ei
malum inesse, misericordem vitiatae invidet Salvatorem 257. Si ergo, ut tu profiteri coactus es, qui
negat eam bonum esse, bonum etiam Conditorem eius id est Deum negat, et nihil aliud est malam
esse naturam quam malum meritum habere naturaliter; veritati nostrae amminiculatur etiam
vestra confessio negare vos videlicet Deum bonum hominum conditorem, quorum malam esse
naturam et vitiis eius iuratis et poenis.
AUG. Natura humana, etsi mala est, quia vitiata est, non tamen malum est, quia natura est. Nulla
enim natura, in quantum natura est, malum est, sed prorsus bonum, sine quo bono ullum esse non
potest malum, quia nisi in aliqua natura ullum esse non potest vitium, quamvis sine vitio possit
esse vel numquam vitiata vel sanata natura; quod Manichaei si intellegerent, Manichaei omnino
non essent, duas ex contra riis partibus boni et mali introducendo naturas. Si ergo vides, quid inter
nos et Manichaeos intersit, tace; si non vides, tace.

Mutatis nominibus.
207. IUL. Non ergo invidemus Salvatorem illi, quam Conditoris sui dignitate defendimus; sed
malum eam negamus esse, ne efficiamur Manichaei, malum ei negamus inesse, ne mutatis
nominibus simus totidem Manichaei.

204

