reos teneri atque ideo nascentium innocentiam nequaquam damnari ob iniquitatem parentum, quia
iniustum esset, ut reatus per semina traderetur.
AUG. Cur ergo dictum esset: Semen eorum maledictum ab initio 9? Non enim sic dictum est
quomodo: Semen Chanaan et non Iuda 10, ubi demonstratum est, quibus similes facti erant et a
quibus degeneraverant, sed eorum ipsorum semen dixit maledictum, quos naturaliter malos
volebat intellegi, sicut sunt omnes filii Adam, ex quibus gratia fiunt filii Dei. Ubi enim dicitur: Non
ignorans, quoniam nequam est natio illorum et naturalis malitia ipsorum et quoniam non poterat
mutari cogitatio illorum in perpetuum, semen enim illorum maledictum ab initio 11, puto, quod
natura, non imitatio redarguitur; et quomodo natura nisi vitiata peccato, non in primo homine sic
creata? A quo ergo initio maledictum semen, nisi ex quo per unum hominem peccatum intravit in
mundum? A se ipsis autem mutari non poterant, non ab omnipotente Deo, qui tamen eos utique
iustissimo, quamvis occultissimo iudicio non mutabat. Ab hac enim massa non arbitrio, sed Dei
gratia se mutatum esse sciebat Apostolus, quando dicebat: Fuimus et nos natura filii irae sicut et
ceteri 12.

Exempla non pertinentia.
12. IUL. Quod licet in tanta luce consistat, ut nihil aut absolutius inveniatur aut verius, tamen
pollicitus eram hoc ipsum divinae me legis testimonio comprobare, id est iniquissimum esse, si
generantium scelera nascentibus eorum liberis imputentur, sicque id adversari Deum, ut etiam in
sua lege praescripserit, ne tale quidquam iudicantium deformitas perpetraret. Hoc me ergo
spoponderam redditurum, sed, quoniam secundus liber apostoli Pauli exponen dis est sententiis
occupatus, huius voluminis primis partibus fidem congruit promissionis impleri. Legimus ergo in
Deuteronomio in catalogo praeceptorum, quibus vita et conversatio populi illius ordinatur, etiam
hoc apertissime a Deo fuisse mandatum; nam ut de praecedentibus et de sequentibus, inter quae
sit collocatum, possit intellegi: Non fraudabis - inquit - mercedem pauperis et egentis ex fratribus
tuis aut ex proselytis, qui sunt in civitatibus tuis; quotidianam reddes mercedem illius, non occidat
sol super eam, quia pauper est et in ea habet spem; et non proclamabit contra te ad Dominum et
erit in te peccatum. Non morientur patres pro filiis et filii non morientur pro patribus; unusquisque
in suo peccato morietur 13.
AUG. De filiis hoc dixit iam natis, non in primo parente damnatis, in quo omnes peccaverunt et in
quo omnes moriuntur. Et hoc quidem praeceptum dedit hominibus iudicantibus, ne pater pro filio
vel filius pro patre moreretur, cum reus tantummodo pater esset inventus aut filius. Ceterum iudicia
sua Deus, sive cum per se ipsum sive cum per homines iudicat, quibus dat propheticum spiritum,
non alligavit hac lege. Neque enim, quando excepto Noe cum suis ceteros omnes diluvio perdidit,
separavit infantes, qui nondum fuerant imitati parentes suos, aut sine suis parvulis Sodomitas ille
ignis assumpsit 14; quod si voluisset, utique potuisset Omnipotens. Et ille Achar praecepti
transgressor unus inventus et tamen cum suis filiis et filiabus occisus est 15. Quid de tot civitatibus
debellatis eodem duce Iesu Nave, homine Dei? Nonne ita omnes interfecti sunt, ut spirans nullus
relinqueretur 16? Parvuli igitur quid mali fecerant? Nonne per suorum parentum peccata, quorum
nec conscii nec imitatores esse adhuc poterant, divino iudicio poenam subiere communem? Aliter
ergo iudicat Deus, aliter homini praecipit ut iudicet, cum Deus homine sine ulla dubitatione sit
iustior. Haec debuisti ante cogitare, ne ad causam non pertinentibus immorareris exemplis.

Deuteronomium et Leviticum.
13. IUL. Non declinabis iudicium proselyti et orphani et viduae, non accipies pignus vestimentum
viduae, quia famulus eras in terra Aegypti et liberavit te Dominus Deus tuus inde; propter hoc ego
tibi praecipio facere verbum hoc 17. Cum institueret Deus iudicandi formam, hoc statim sancire
curavit, ne aut parentes in filiorum aut filii in parentum scelere ferirentur. Principium ergo et
ingressum iustitiae, quam servari in iudicatione mandabat, ostendit istud esse, ne affinitas gravaret
innoxios et in ipsum genus excurreret odium, quod persona meruisset. In causa ergo actuum
discernit iustitia, quos necessitudo coniungit; quod utique non faceret, si una esset ratio voluntatis
et seminis aut si opus arbitrii ad posteros fecunditate transiret. Satis ergo superque docuimus hoc
uno testimonio taeterrimam istam iudicii pravitatem, quam novus error ample ctitur, antiqua latae
legis auctoritate contritam. Quae certe sententia ita est in causam prolata, ut nullum locum
reliquerit ambigendi.
AUG. Resistit tibi Deus, qui dixit in libro Levitico: Et qui remanserint ex vobis, disperibunt propter
peccata sua et propter peccata patrum suorum 18.

150

