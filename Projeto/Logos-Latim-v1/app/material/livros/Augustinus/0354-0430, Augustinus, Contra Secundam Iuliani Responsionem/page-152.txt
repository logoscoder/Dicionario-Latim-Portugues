quasi fugiendum persuadeas, ut fides illa fugiatur, quae defensa vos damnat. Iam et superius tibi
dixi; quando pro defensione catholicae fidei ab haereticis contumelias audio, pro laudibus habeo.
Quid laboras nobis praedicare quod scimus? Moyses verum dixit, sed tu nihil dicis. Reddam peccata
patrum in filios 21 non ait homo sed Deus; neque, ut homo id faciat, Deus praecepit hoc loco, sed
quid ipse faciat, indicavit.

Peccata non transeunt.
19. IUL. Atque ita non transire ad posteros crimina generantium, quamvis ex eis nati sint, sicut nec
filiorum ad parentes, qui de filiis suis nequaquam potuere generari. Ita igitur innocentiae nativitas
sua officere non potest, sicut non potest obesse, cum non est.
AUG. Negare tamen non potes posse parentes imitari filios suos nec umquam Deum dixisse:
Reddam peccata filiorum in patres. Cum ergo dicit: patrum in filios, non imitationem, sed
generationem redarguit, non quomodo ex illo uno, in quo ipsa in deterius natura mutata est, ut
propter hoc etiam mori necesse sit homini, sed tamen aliquo modo nonnulla quorumque patrum
peccata redduntur in filios non imitatione, sed generatione punita; ideo non dicit: in tertiam et
quartam imitationem, sed: generationem 22 vobis quidem nolentibus, verumtamen et vobis velitis
nolitis audientibus.

Tradux peccati a filiis ad parentes.
20. IUL. Acta quidem res est; sed tamen, ut ad id quod affero sit intentus lector, admoneo. Si
quispiam exsisteret, qui hoc profiteretur libertate verborum, quod argumentando Traducianus
conficere conatur, id est ut pugnam indiceret legi Dei et sententiam, quam protulimus, sine aliquo
timore despiceret assereretque, quibus posset modis, falsum hoc utrumque esse, quod Deus
servari voluit, et sententiam, de qua loquimur, ex utraque, quantum in se erat, parte subrueret,
prorsus putasset parentes propter filiorum et filios propter parentum peccata tam solere quam
debere damnari, nec hic tamen talis peccati traducem, vel secundum opiniones suas quiret
asserere. Cur? Videlicet quia, etsi constaret falsam legis esse sententiam, quae testificaretur
eiusmodi necessitudines respergi mutuis non posse criminibus, tamen inconcussum manebat
traducem non esse peccati. Hoc enim ipso, quo et parentum reatus ad filios et filiorum ad parentes
redibat, constabat non fuisse generationis, quod ad filios gignentium peccata pervenerant, quoniam
et a filiis ad parentes, ubi generatio non poterat causa esse, remeaverant. Quid igitur hic
confecerim appareat, inviolabilem quidem esse auctoritatem legis divinae et quam nulla queant
impietatum argumenta proruere, eius autem sanctione signantissime atque absolutissime fuisse
praescriptum foedam esse opinionem perversitatemque iudicii, quam mandaverat vehementer
cavendam, si rei filii pro peccato pronuntiarentur parentum, quo fulmine traducis structura dissiluit,
verumtamen tantis esse veritatis praesidiis munitam quam tuemur fidem, ut nec ab ea profanitate,
quae potest Dei legem negare, quatiatur.
AUG. Quaeris, ubi spatieris, vagabunda loquacitate non copiosus, sed odiosus eis, qui rebus
inhaerentes superflua verba contemnunt. Vinceris quippe ab adversariis, quos habes, et vincendos
proponis tibi, quos non habes. Quis enim tibi dicit falsum esse, quod Deus servare voluit in iudiciis
humanis, cum iam patres et filii suas proprias causas habent ad suam cuiusque vitam, quae
separatim ducitur, pertinentes, ut nec filii pro patribus nec patres pro filiis puniantur? Nemo vel legi
vel tibi haec dicenti adversatur. Tu noli obsurdescere adversus Deum dicentem: Reddam peccata
patrum in filios 23 et, cum hoc assidue dicat, nusquam dicentem peccata filiorum se reddere in
patres, ut intellegas non qui eorum quos imitentur, sed qui ex quibus generentur attendi.

Acquiescis an resistis?
21. IUL. Nunc igitur ad eum, quicum agimus, sermo respiciat. Acquiescis legi Dei (professione
interim, ceterum, quid facias argumentando, novimus), an resistis? Si acquiescis, sublata contentio
est, si resistis, sublata consensio est; si acquiescis, exstincta Traducianorum, si resistis,
Manichaeorum revelata perfidia est, dummodo constet opinioni vestrae et legi Dei neutiquam
convenire.
AUG. Ego acquiesco legi Dei, sed tu non acquiescis. Ego non nego nec filium pro patre nec patrem
pro filio, quando suas separatas causas habent, debere damnari; sed tu audire non vis in Levitico:
Disperibunt propter peccata patrum suorum 24, et in libro Numerorum: Reddens peccata patrum in
filios usque in tertiam et quartam generationem 25, et apud Ieremiam: Reddens peccata patrum in

152

