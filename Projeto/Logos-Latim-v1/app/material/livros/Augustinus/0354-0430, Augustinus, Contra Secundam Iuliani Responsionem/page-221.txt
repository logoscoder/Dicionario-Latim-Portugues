15. IUL. Sed ais me noluisse concupiscentiam carnis nominare. Qui nolui nominare, tacui; et si
tacui, nihil quod reprehenderes sum locutus: quis ergo errorem persuadet tacendo? O nova
criminum et hactenus inaudita portenta! Silentio meo ait perversum dogma componi!
AUG. Non silentio, sed dolosa interrogatione, sicut superius demonstravi. Quamquam et silentium
merito reprehenditur, quando id quod dicendum fuit, ideo non dicitur, ne interrogationi responderi
potuisse cernatur.

Rideat omnis prudentia!
16. IUL. Expendat hoc prudentia omnis, et rideat orationis invidiam nomine taciturnitatis ostensam.
Confiteris igitur me nihil dixisse quod possis arguere.
AUG. Immo vero, rectissime arguitur quod interrogando dixisti. Ut enim nihil esse putaretur, quod
tibi responderi posset, illud quod posset, tu dicere noluisti. Aut certe ipsam cur non arguo
caecitatem, qua id nec videre potuisti?

Manichaei epistula.
17. IUL. Tu sane nostrum vexando silentium, protulisti quod olim quidem defendi non potuit; nunc
vero postquam Manichaei epistola, cuius in libro tertio sententias posui, venit ad publicum, nec
celari potest.
AUG. Concupiscentiam carnis nec Manichaeus veraciter vituperat, nec tu veraciter laudas; ille, quia
nescit unde hoc sit malum; tu, quia negas malum; ille, quia eam permixtae nobis naturae tribuit
alienae; tu, quia eam nostrae non vis esse vitiatae; ille, quia per illam credit corrumpi Dei partem;
tu, quia per illam dehonestare conaris etiam paradisi felicitatem.

Mundus accipitur aut in bono aut in malo.
18. IUL. Noluit - inquit - nominare concupiscentiam carnis, quae non est a Patre, sed ex mundo est;
cuius mundi princeps dictus est diabolus: qui eam in Domino non invenit, quia Dominus homo non
per ipsam ad homines venit 27. Verbis ergo ipsius Manichaei, concupiscentiam carnis non a Deo
factam, sed a mundo, cuius tamen mundi principem diabolum dicis, conditam profiteris.
AUG. Numquid ego dico diabolum principem mundi, et hoc Dominus ipse non dicit? Numquid hoc
ego dixissem, nisi ipsum dixisse legissem? Quod cum et ipse legeris, cur obiciendum mihi putasti?
Nec tamen ideo diabolus princeps est caeli et terrae, et omnis caelestis terrestrisque creaturae,
secundum quod dictum est: Mundus per eum factus est; sed quia mundi nomine appellatus est
orbis terrae in hominibus, qualibus plenus est, secundum quod dictum est: Et mundus eum non
cognovit 28; secundum quod dictum est et diabolus princeps mundi huius 29; secundum quod dictum
est: Mundus in maligno positus est 30; secundum quod dictum est: Quia vero de mundo non estis,
propterea odit vos mundus 31; et innumerabilia talia. Ac per hoc, mundum, Scripturis sanctis
docentibus, pro differentia sententiarum, nunc in bono accipimus, nunc in malo. Ad bona eius
pertinent caelum et terra, et omnis in eis Dei creatura; ad mala eius pertinent concupiscentia
carnis, et concupiscentia oculorum, et ambitio saeculi, vel, sicut ipse posuisti, superbia vitae. Sicut
ergo nunc in bono, nunc in malo legitur mundus; sic lege, si potes, aliquando in bono positam
concupiscentiam carnis, vel concupiscentiam oculorum; sed sic non invenies, sicut nec superbiam
vitae, quod illis duobus malis additum est tertium.

Quid addis de concupiscentia nuptiali?
19. IUL. Ideo autem dixi eloquiis te usum omnino Manichaei, quia etsi in apostoli Ioannis Epistola
nonnulla ex his verba teneantur; tamen quia certum est, non ibi illum Ecclesiae magistrum aut de
carne, aut de sensu carnis, aut de concupiscentia nuptiali, quidquam tale sensisse, quale
Manichaeus verborum eius usurpatione componit; non iniuria eius verba esse dixi, cuius sensui
serviebant, ut eloquia intentionis suae merito censeantur; et sicut apud sanctum Ioannem
apostolica sunt dignitate reverenda, quia insinuant veritatem, ita apud Manichaeum obumbrata
illorum signa non expressa videantur.

221

