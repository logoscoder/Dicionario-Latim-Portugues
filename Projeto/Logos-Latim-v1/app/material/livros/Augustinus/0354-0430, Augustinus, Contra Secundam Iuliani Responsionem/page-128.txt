fuit, licet in tempore diverso, id est de mala voluntate, quae et ante legem et post legem non
coactu insuperabili, sed studio vituperabili deliquit. Quae cum ita sint, tibi nihil potest de apostolicis
convenire verbis; neque enim subintroeunte lege peccatum traducis aut copiosius factum docetur
aut grandius; nec peccatis voluntatis illud abundare iure dicitur, quod ad nascentium voluntatem
nequaquam attinere monstratur. Non ergo abundavit post legem, quod lex nec prohibere potuit nec
punire. Ubi autem abundavit peccatum, superabundavit gratia, ut sicut regnavit peccatum in
mortem, ita gratia regnet per iustitiam in vitam aeternam 369.
Aug. Originale peccatum non quidem post legem crevit, sed tamen lex etiam ipsum, cuius
abolitionem circumcisione infantis significaret, invenit, sicut invenit etiam peccata ignorantiae,
quae nec ipsa data lege creverunt, quandoquidem potius ipsa ignorantia deminuta est, quia
scientia legis accessit; sed peccatum, sine quo nemo nascitur, crevit voluntatis accessu originali
concupiscentia trahente peccantis assensum. Abundavit autem peccatum, id est nimis crevit,
posteaquam per legem facta est cognitio peccati et coepit etiam praevaricatione peccari 370. Quod
si velitis advertere et acquiescere veritati, nulla necessitate cogemini aperte Apostolo contradicere
clamanti: Per unum hominem peccatum intravit in mundum et per peccatum mors et ita in omnes
homines pertransiit 371; illo enim dicente: pertransiit per omnes, cum vos non per omnes
pertransisse dicitis, quid aliud quam Apostolo contradicitis? Et si Apostolo, utique Christo. Quid ergo
miramini, quod abominatur vos Ecclesia Christi, qui sententiis lethalibus vestris infirmos parvulos
subtrahere conamini medicamentis salubribus Christi?

Insistendum peccatis est.
222. Iul. Aperit se Apostolus clarius in processu et docet in perditione salutis humanae Deum copia
suae miserationis admonitum desperatis rebus efficaciorem solito medicinam tulisse, ut quos
praeceptis non correxerat, beneficiis obligaret et ita devotionem exigeret in futurum, ut non
imputaret peracta, studerentque deinceps custodire iustitiam homines, quam compendio
credulitatis fuerant assecuti. Abundantia ergo praecedentium peccatorum tam abundantis
misericordiae exegit auxilium, quoniam, nisi tanta copia indulgentis fuisset, nulla alia disciplina
morbis tam gravibus subveniret. Verum in hac divini commendatione beneficii vidit Apostolus
obiectioni locum patere eorum, qui dicere poterant: Si rite merita causarum de effectibus
aestimamus, et peccatorum copia, ut misericordia Dei afflueret, impetravit; insistendum peccatis
est, ut gratiae non desit ubertas. Occurrens itaque opinioni eiusmodi: Quid ergo dicemus? - inquit permanebimus in peccato, ut gratia abundet? Absit! Qui enim mortui sumus peccato,
quemadmodum adhuc vivemus in eo? An ignoratis, quoniam quicumque baptizati sumus in Christo
Iesu, in mortem illius baptizati sumus? Consepulti ergo sumus illi per baptismum in mortem, ut
quemadmodum surrexit Christus in gloria Patris, ita et nos in novitate vitae ambulemus 372.
Aug. Numquid ideo non vos apostolica ista verba suffocant, quia et vos ea commemoratis, ne
obliviscamur, quam firma conemini domus Dei fundamenta convellere? Insane, cum dixisset
Apostolus: Si mortui sumus peccato, quomodo vivemus in eo?, ideo subiecit: An ignoratis, quoniam
quicumque baptizati sumus in Christo Iesu, in mortem ipsius baptizati sumus? ut baptizatos in
Christo mortuos probaret esse peccato. Usque adeone surdus es, ut ista non audias? Usque adeo
caecus, ut ista non videas? Confitere ergo peccato mortuos parvulos baptizatos, confitere tandem
originale peccatum; non enim aliud, cui morerentur, habuerunt; aut dic aperte baptizari eos non
oportere aut, cum baptizantur, non eos in Christo Iesu baptizari aut non in mortem ipsius baptizari
et dele, si potes, Apostoli verba dicentis: Quicumque baptizati sumus in Christo Iesu, in mortem
ipsius baptizati sumus. Porro si haec verba delere non potes, sicut non potes, cum ergo audis:
quicumque, noli velle inde parvulos separare, permitte Christum etiam parvulis esse Iesum,
quoniam non exceptis ipsis, sed cum ipsis salvum facit populum suum a peccatis eorum, propter
quod dictum est ab angelo: Vocabis nomen eius Iesum 373.

Corpus peccati.
223. Iul. Dicit nos mortuos esse peccato eo iam tempore, quo, ut acciperemus indulgentiae donum,
renuntiare nos mundo omnibusque peccatis professi sumus, atque ideo muneris memores debere
sic vivere, ut Christo consepulti esse doceamur atque resurrectionem eius conspicua sanctitate
gestemus et, quomodo ille, postquam resurrexit a mortuis, nullas infirmitates corporis, nulla flagella
perpetitur, ita etiam et nos esse invulnerabiles peccatis omnibus et vitiis annitamur. Si enim
complantati sumus similitudini mortis eius, simul et resurrectionis erimus hoc scientes, quoniam
vetus homo noster simul confixus est cruci, ut destruatur corpus peccati, ut ultra non serviamus
peccato; qui enim mortuus est, iustificatus est a peccato 374. Clara fideles ratione constringit; si
vultis, inquit, resurrectionis eius fieri participes, virtutem quoque mortis imitamini, ut mortui vitiis in

128

