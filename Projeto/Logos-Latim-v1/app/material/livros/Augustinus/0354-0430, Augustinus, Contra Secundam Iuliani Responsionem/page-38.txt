libera est in malis, libera in bonis non est; non minore plane stultitiae professione, quam
profanitatis, liberum vocas, quod dicis nisi unum velle non posse .
AUG. Si liberum non est, nisi quod duo potest velle, id est, et bonum et malum; liber Deus non est,
qui malum non potest velle, de quo etiam ipse dixisti, verumque dixisti: Deus esse nisi iustus non
potest 268. Siccine Deum laudas, ut ei auferas libertatem? An potius intellegere debes esse
quamdam beatam necessitatem, qua Deus iniustus non potest esse?

Scena mali naturalis collabitur.
101. IUL. Sed licet nulla ex parte constes, tamen quid attuleris prudens lector attendat.
Consentiamus voluntatem liberam dici posse, quae bonum velle non potest; hanc autem
voluntatem in Baptismate asseris liberari. Interrogo, ad quem modum liberatur? Ut bonum semper
velle cogatur, et malum velle non possit? An ut utrumque possit appetere? Hic tu si responderis: Ut
bonum semper velle cogatur; quam sis Iovinianista, etiam ipse cognoscis. Si autem dixeris:
Quomodo potest esse voluntas libera, si bonum semper velle cogatur? Respondeo: Quomodo
dicebatur ante voluntas libera, si malum velle tantummodo cogebatur? Si ergo responderis, sic fieri
post Baptisma liberam voluntatem, ut et peccare et non peccare possit; hoc ipso pronuntiabis
liberum arbitrium non fuisse, cum utrumque non poterat. Clauderis undique disputationis tuae
laqueis; arbitrium ante Baptisma liberum fuit; facultatem habuit faciendi boni, sicut facultatem
habuit faciendi mali; et omnis dogmatis tui, quo malum naturale persuades, scena collabitur.
AUG. De Manichaeo et Ioviniano iam me tibi supe us inveniet respondisse qui legerit; quomodo
autem dicas eum, cuius voluntatem nos dicimus a Domino praeparari, ita fieri bonae voluntatis, ut
bonum velle cogatur (quod absit ut dicatur a nobis), viderit praeclara intellegentia tua. Si enim
cogitur, non vult; et quid absurdius, quam ut dicatur nolens velle quod bonum est? De natura etiam
Dei vide quid sentias, homo qui dicis cogi hominem ut bonum velit, si malum velle non possit.
Numquid enim Deus cogitur velle bonum, quia velle non potest malum, quoniam est omnino
immutabilis? Natura vero humana quamvis mutabilis, quantum ad id pertinet quod condita est,
bona est; quae non solum sine vitio facta est, verum etiam cum per vitium mala est, capax est
boni, quo bona sit. Haec vera sententia fallacem Manichaeorum evertit insaniam. In Baptismo
autem ita peccata omnia dimittuntur in Dei gratia, qua et ad ipsum Baptismum homo praeparata ab
illo voluntate perducitur, ut deinceps quamvis concupiscat spiritus eius adversus carnem ne
consentiat iniquitati, tamen et caro concupiscat adversus spiritum, ut non faciat et ille quod vult.
Vult enim et istam carnis concupiscentiam non habere, sed non potest nunc; propter quod adhuc in
se ipso ingemiscit, adoptionem exspectans redemptionem corporis sui 269, ubi sic habeat carnem,
ut iam peccare non possit. Nunc ergo, non solum potest peccare post Baptismum, verum etiam
quia et bene reluctans concupiscentiae carnis aliquando ab ea trahitur ad consensionem; et
quamvis venialia, tamen aliqua peccata committit; habet cur semper hic dicat: Dimitte nobis debita
nostra 270. Haec quoque catholica veritas Ioviniani redarguit vanitatem. Utrumque autem, id est, et
quod contra Manichaeum, et quod contra Iovinianum dicimus, haeresim vestram calumniasque
subvertit.

Postea nullus angelus fit novus diabolus per liberum arbitrium.
102. IUL. Sin autem liberum ante ad bonum non fuit, et factum est post Baptisma ita liberum, ut
malum facere non possit; numquam quidem ei adfuit arbitrii libertas, et probatur sine reatu antea
peccasse, et postea sine cura sanctitatis gloriam possidere .
AUG. Ergo nec in Deo est arbitrii libertas, quia malum facere non potest, sicut negare se ipsum non
potest 271, qui et nobis summo illo praemio largiturus est, ut non quidem ipsi Deo, sed tamen
Angelis eius aequales, nec nos peccare possimus. Hoc enim eis post lapsum diaboli pro merito
bonae voluntatis, qua in veritate steterunt, donasse credendus est, ut postea nullus per liberum
arbitrium novus diabolus fieret.

Angeli sancti non premuntur necessitate, sed fruuntur.
103. IUL. Quo collecto convinceris inficiari prorsus dogmati tuo; ut promittas te liberum arbitrium
non negare, quod antea mali, postea boni necessitate subvertis.

38

