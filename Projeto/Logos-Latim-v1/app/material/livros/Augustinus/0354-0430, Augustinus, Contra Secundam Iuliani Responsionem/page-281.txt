Non aliter commiscendus Adam mulieri suae.
8. IUL. Quod autem non fuerit aliter commiscendus Adam mulieri suae, quam eo genere quod
inolevit, et forma membrorum, et Dei benedictio haud aliter in pecora quam in homines prolata, et
ipsa historia testatur, quae ut ostendit formatam naturam corporum, ita non asserit immutatam.
Contra quod universitatis testimonium nihil invenitur in lege Dei; nisi in Manichaei libris, qui hanc
concupiscentiam a principe tenebrarum commentatur infusam.
AUG. Non forma membrorum, quia peccato primi hominis mutata non est, concupiscentiam carnis
asserit talem fuisse ante peccatum, qualis apparuit, quando pudenda texerunt, et unde tu non
erubescis, erubuerunt; ostendentes etiam manente forma in se aliquid esse mutatum. Quamvis et
ipsa membra, quando deformia et monstruosa nascuntur, pudor vos fateri cogit, quod nullo modo,
si nemo peccasset, in paradiso talia nascerentur. Benedictionem vero Dei, qua dictum est: Crescite
et multiplicamini 17, quid mirum, si etiam peccato natura vitiata non perdidit? Non enim erat
consequens, ut quia immortalitatem felicitatemque perdiderat, perderet etiam fecunditatem, quae
irrationabilibus quoque animantibus est tributa; in quibus caro, etsi concupiscit, adversus spiritum
non concupiscit; quod tuae susceptae miserrimum bellum aut turpissimum regnum introducere
conaris in illius beatissimae pacis et libertatis locum; quandoquidem in paradiso, etiamsi nemo
peccasset, tale futurum fuisse contendis humanum genus, ut contra libidinem pugnaremus, aut
libidini serviremus, si pugnare nollemus.

Omnes debere renasci baptismate.
9. IUL. Nos vero renasci omnes Baptismate debere, et opere nostro et sermone testamur; sed non
ut huius impertitione beneficii, de iure videantur diaboli plagiati; verum ut qui sunt opera Dei, fiant
pignora Dei; et qui nascuntur viliter, non tamen noxie, renascantur pretiose, non tamen
calumniose; quique prodeunt ex institutis Dei, provehantur mysteriis Dei; et qui afferunt opera
naturae, dona gratiae consequantur; ac Dominus suus qui eos fecit condendo bonos, faciat
innovando adoptandoque meliores. Ergo iure dicitur, confitearis necesse est, naturale quod
Manichaeus finxerat, sed tu nomine commutato originale vocas, interiisse peccatum. Nec hoc ea
catholica fides credit o antiquitus, quae non dubitat et parvulos a Deo fieri, et malum ab eo nihil
fieri: ac per hoc opera Dei ante liberae voluntatis usum, naturae praeiudicio nec rea, nec sub diaboli
iure constituit.
AUG. Originale peccatum propterea significatius quam naturale dicimus, ut non divini operis, sed
humanae originis intellegatur; maxime propter illud significandum, quod per unum hominem
intravit in mundum; quod non interit disputatione Pelagiana, sed regeneratione Christiana. Quare
autem vos dicatis renasci omnes parvulos debere Baptismate, satis novimus; inde quippe estis
haeretici; ac peste novitia contra antiquitatem catholicae Ecclesiae disputatis, dicentes non erui
parvulos de potestate tenebrarum gratia Redemptoris; cum Catholica in eis exsufflet et exorcizet,
utique potestatem diaboli, neque enim imaginem Dei. Quid est ergo quod dicis: Ut qui nascuntur
viliter, non tamen noxie, renascantur pretiose, non tamen calumniose; nec ipsum eorum pretium,
quo fit ut pretiose renascantur attendis? Quid est enim, nisi sanguis Agni immaculati? Qui cur p sit
effusus, clamat ipse Agnus. Annon ipse ait: Hic est sanguis meus, qui pro multis effundetur in
remissionem peccatorum 18? Tu vero magnus mirabiliarius q et dicis illum sanguinem etiam pro
parvulis fundi, et negas eis per illum peccata ulla dimitti; dicis lavandos, et negas abluendos; dicis
innovandos, et negas a vetustate mundandos; dicis per Salvatorem adoptandos, et negas esse
salvandos. Sed nos r eis videlicet calumniamur, quia dicimus eos mortuos esse in delictis et
praeputio carnis suae; et ideo in morte Christi baptizari, ut moriantur peccato, qui mortui fuerant in
peccato; et tu eos defendis, qui negando illos mortuos, id agis, ne ab eis foras mittatur, qui mortis
potestatem habet; ac sic de morte Christi nullum beneficium consequantur, qui unus pro omnibus
mortuus est. Quod cum dixisset Apostolus, mox conclusit atque ait: Ergo omnes mortui sunt, et pro
omnibus mortuus est 19. Unde qui ita defendit parvulos, ut neget mortuos; non eos a morte
defendit, sed in mortem secundam premit, quos ab eius beneficio, qui nonnisi pro mortuis mortuus
praedicatur, excludit.

Isaac per concupiscentiam aut sine concupiscentia?
10. IUL. Post haec, omnem illum contextum de Abraham et Sara, qui emortuis iam corporibus
filium pro munere acceperunt, quorum exemplum quantum veritati suffragetur, non solum sapiens,
sed etiam mediocris lector intellegit, sic praeteriit, ut diceret contra se non multum valere. A qua
impudentia vel illa eum debuit revocare sententia, quae ita constructa est: Et ut breviter, inquio,
disputationis huius summa claudatur; si per concupiscentiam redditus est quem Deus promisit,

281

