aliter expertem delicti esse potuisse, nisi expers fuisset illius conceptionis, quam commixtio viri et
mulieris operatur. Ubi cernis esse consequens, ut si ego propter hanc sententiam sum Manichaeus,
sit et Ambrosius; quia vero ille non est, neminem faciat vel ostendat ista sententia Manichaeum.
Hoc cum videas (non enim tale est ut non possis hoc videre, vel possis hoc non videre), tantum
tamen causae bonitate desereris, ut calumnieris mihi nomine Manichaei, non imprudente
ignorantia, sed pudente fallacia.

Christi exemplum.
89. IUL. Nam Manichaeos deseris in vituperatione suum et caprarum, quos in humanae naturae
criminatione comitaris; cum quibus etiam in Christo non speciem carnis, sed rationem evertis
exempli. Submoves etiam a Christo verbis interim naturale peccatum, ne et ipsum sub potestate
diaboli collocare videaris, quod non fecit vel ipse Manichaeus. Sed laudas Hieronymum, qui ita eum
non metuit blasphemare, ut dicat illum familiaritatem cum voluntariis quoque iniisse criminibus. Ita
inter diversas amicorum sordes et commenta volutatus sine deflexu, in Catholicorum solum
efferaris iniurias, quia dicunt Deum mali auctorem non esse, homines qui ab eo fiunt, malos non
esse naturaliter, leges Dei iustas esse, imaginem eius posse declinare a malo et facere bonum;
Christum nec in membris, nec in praeceptis, nec in iudiciis ullum perpetrasse peccatum. Atque ideo
si tu assertione veritatis aegrescas, credimus tamen prudentes instrui, nonnullosque etiam de his
quos mendacia tua sauciarunt, posse sanari.
AUG. De Christi exemplo superius tibi respondi, quod neque negare debemus eius excellentiam,
qua licet homo integerrimus, tamen de Spiritu natus, nec carne concupiscente conceptus, super
omnes homines hic vitam iustissimam duxit; nec propter hanc excellentiam nos excusare, ut non
eum pro modo nostro studeamus imitari. Non enim coniuges fideles coelibatum eius imitantur; et
tamen, ut adulteria omnesve concubitus illicitos non perpetrent, imitantur illum; nec si eum amplius
imitantur qui sancte ducunt coelibem vitam, ideo in hoc quoque imitari eum possunt, quod ille non
solum non fecit, verum nec concupivit illicita. Caelibi autem sanctae vitae concubitus est omnis
illicitus, cui nec coniugalis est licitus. Quid ergo mirum, si natus de Spiritu et Virgine non in se
habuit ullum malum? Quis vero, nisi gravioribus depressus malis, neget malum esse, contra quod
etiam sancti quotidie rogant Patrem ex ipsius Domini magisterio? Cum enim dicimus: Ne nos
inferas in tentationem 128; contra concupiscentiam nostram rogamus Deum. Unusquisque enim
tentatur, ut scriptum est, a concupiscentia sua abstractus et illectus 129. Avertat ergo a nobis iste,
quem rogamus, Pater, ut dicere audeamus quod a Patre quidem non sit, ad quod nos
concupiscentia carnis trahit, sed a Patre sit ipsa quae trahit, vel malum sit ad quod trahit, et malum
non sit ipsa quae trahit. Porro, si eam malum esse veritas clamat; profecto eam qui sine ullo malo
natus est, non habebat, ac per hoc, peccatum sicut non fecit, ita nec concupivit. Nos itaque
imitamur eum, cum peccatum non facimus, non peccati concupiscentiam non habendo, sed non ei
consentiendo; quamvis ita imitemur illum Sanctum sanctorum, cum bene vivimus, ut tamen non
desit unde dicamus in oratione nostra: Dimitte nobis debita nostra 130. Ego autem non sic laudavi
Hieronymum, quomodo Pelagius laudavit Ambrosium, quod eius fidem et purissimum in Scripturis
sensum ne inimicus quidem ausus est reprehendere 131. Ac per hoc, si quid mihi displicet,
reprehendo in amici scriptis, sicut in meis. Sed aliud est alicubi catholicum errare, aliud magni
erroris etiam haeresim condere vel tenere.

Manichaeorum legatus
90. IUL. Sed hinc ista sufficiant: veniamus nunc ad illud, in quo pars negotii magna versatur; cuius
potentia examinatus et exanimatus Manichaeorum legatus, tam fidelis responsionis documenta
protulit quam elegantis ingenii. Nam postquam dicta mea, quae supra posui, nulla re nova
intercedente, laudavit et probavit, ad eam partem qua disputatio a nobis promissa supplebatur,
accessit; quaerente me quippe, per quid sub diabolo essent, quos Deus fecit; ad quod respondi
ipsius nomine: Per peccatum, non per naturam; et retuli de meo: Sed, sicut ipse annuis, ut non
potest esse sine sexibus fetus, ita nec sine voluntate delictum. Habent igitur tempore conceptus
sui, parvuli voluntatem, qui adhuc animam non habent; aut habent tempore exortus sui, qui adhuc
rationis usum non habent. Cum ad hunc igitur venisset locum, hoc solum de nostris proposuit
obiectis, id est: Sed ut non potest esse sine sexibus fetus, ita nec sine voluntate delictum;
responditque: Ita vero, ita est; sic enim " per unum hominem peccatum intravit in mundum, et per
peccatum mors; et ita in omnes homines pertransiit, in quo omnes peccaverunt " 132. Per unius illius
voluntatem malam omnes in eo peccaverunt, quando omnes ille unus fuerunt, de quo propterea
singuli peccatum originale traxerunt 133. Lectorem igitur adhortor, ut conflictum nostrum vigilanter
inspiciat. Quid tibi profuit, eruditissime bipedum, meam non supplere sententiam; cum etsi in ea
parte, quam suppressisti prioris dicti expositio teneretur, tamen etiam in illo, quod tibi obiecisti, vis

247

