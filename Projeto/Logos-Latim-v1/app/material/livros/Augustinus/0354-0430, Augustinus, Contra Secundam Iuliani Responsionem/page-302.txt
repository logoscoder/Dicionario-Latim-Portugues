AUG. Dici non potest, quantum mirer frontem tuam, quomodo dicas naturam mali, qui malum
naturale non dicis; aut quomodo malum naturale non dicas, qui naturam mali dicis. Quid autem
vanius definitionibus tuis, qui propterea putas non esse quaerendum unde sit voluntas, quia motus
est animi, cogente nullo? Si enim dicatur, ut putas, unde sit; non erit verum quod dictum est:
cogente nullo; quia illud unde est, eam cogit esse; et ideo non est alicunde ep, ne cogatur esse. O
stultitiam singularem! Non est ergo alicunde ipse homo, qui non est coactus esse; quia non erat qui
cogeretur, antequam esset. Prorsus et alicunde est voluntas, et esse non cogitur; et si eius origo
quaerenda non est, non ideo quaerenda non est, quod voluntas alicunde non sit, sed quia
manifestum est unde sit. Ab illo est enim voluntas, cuius est voluntas; ab angelo scilicet voluntas
angeli, ab homine hominis, a Deo Dei. Et si operatur Deus in homine voluntatem bonam, id utique
agit, ut oriatur ab illo bona voluntas, cuius est voluntas; sicut agit ut homo oriatur ab homine; non
enim quia Deus creat hominem, ideo non homo ex homine nascitur. Malae autem voluntatis suae
unusquisque auctor est, quia malum vult. Sed cum quaeritur, quare homo possit habere malam
voluntatem, quamvis ut habeat non sit necesse, non origo quaeritur voluntatis, sed origo ipsius
possibilitatis; et invenitur ea esse causa, quia etsi magnum bonum est rationalis creatura, non
tamen est quod est Deus, cuius solius est inconvertibilis incommutabilisque natura. Et huius rei
causa cum quaeritur, hoc invenitur, quia non de se ipso, hoc est, de sua natura atque substantia
genuit, sed de nihilo, hoc est, de nulla re fecit haec Deus. Non quia nihil habet aliquam vim; si enim
haberet, non nihil, sed aliquid esset; sed eq quia hoc est cuique naturae de nihilo factam esset,
quod est naturam Dei non esse, quae immutabilis sola est. Nec ea quae de aliquibus rebus facta
sunt, ab hac excipiuntur origine; quoniam res quae ita factae sunt, ut ex iis aliae fierent, de nullis
exstantibus factae sunt, hoc est, omnino de nihilo. Mutari autem possunt quaecumque alia diversis
et propriis qualitatibus suis; voluntate vero, quae ratione utitur, sola est rationalis creatura
mutabilis. Haec diligenter et intellegenter quisquis advertit, multum te de nihilo nihil quod ad rem
pertineat dixisse cognoscet.

Non est voluntarium nec peccatum naturale, nec peccatum originale.
43. IUL. Quid est enim malum, id est, peccatum? Voluntas sequendi quod iustitia vetat, et unde
liberum est abstinere. Quid est ipsa voluntas? Motus animi, cogente nullo. Si ergo peccatum ex
voluntate natum est, voluntas ex motu animi cogente nullo; nec nihili, nec tenebrarum conditio fecit
ut esset hic motus, qui ideo a nullo cogitur, ut possit esse cogente nullo. Ac per hoc nullum est
naturale, nullum originale peccatum: quia haec duo nomina unum indicant, id est, peccatum esse
non voluntarium; praescripsit autem veritas, nisi voluntarium non posse esse peccatum; et ideo qui
dicit malum esse quod constat ingenitum, non convincit in natura esse peccatum; sed se ostendit
per pravitatem iudicii er criminosum. Ecce responsum est, ad quod tu responderi non posse
credebas. Oxymora prorsus fuit quaestio, quam tu arbitraris invictam.
AUG. Exsultas inaniter, et dicis: " Ecce responsum est "; ubi te respondere non potuisse mox
invenit, quicumque acutus legit haec tua, vel non multum tardus et mea. Quantalibet enim
perplexitate, non implicata explicare, sed aperta implicare coneris; sani negare non possunt, oriri
ab unoquoque voluntatem suam, nec nisi ab homine oriri hominis voluntatem. Ac per hoc, quoniam
mala hominum mala voluntate esse coeperunt, et ante voluntatem malam scimus fuisse hominum
naturam bonam; ex bonis orta sunt mala. Hoc dicit Ambrosius; hinc perimitur Manichaeus; hoc pro
Manichaeo negat contra Ambrosium Iulianus, dicens: Si natura opus Dei est, per opus Dei opus
diaboli transire non sinitur; ut Manichaeus dicat, non esse homines opus Dei, per quos Apostolus
transisse dicit peccatum et mortem 82, quod est opus diaboli; quoniam secundum Iulianum per opus
Dei opus diaboli transire non sinitur; et dicit Apostolus per homines transisse opus diaboli; non sunt
ergo homines opus Dei. Manichaei est ista conclusio, veniens illi, Iuliane, de adiutorio tuo. Sed
Apostolus pro veritate decertans, et homines dicit esse opus Dei, ut prosternat Manichaeum; et per
opus Dei, hoc est, per homines transisse opus diaboli, ut cum illo prosternat et te ipsum.

Voluntatem malam aeternis tenebris deputatis.
44. IUL. Illud tamen admoneo, solere etiam te in scriptis tuis tenebras non dicere creaturam, sed
absentia luminis remanere obscuritatem; ut nihil aliud sit obtenebratio, quam splendoris exclusio.
Quod ergo excluditur, creaturam vocas; quod remanet, tenebras; quod quidem vulgatum a
philosophis est; nec nunc quaero verumne esse putetur, an falsum; sed illud inculco, tenebras tu
non dicis esse aliud quam nihil; in homine autem, id est, opere Dei malum ideo exstitisse
argumentaris, quia de nihilo factus erat; causam ergo mali illud nihilum fuisse confirmas, quod
nihilum tenebras etiam pronuntias. Necessitatem itaque mali de tenebrarum dicis conditione
descendere. Igitur nec in hoc a praeceptore dissentis, quoniam voluntatem malam pariter aeternis
tenebris deputatis.

302

