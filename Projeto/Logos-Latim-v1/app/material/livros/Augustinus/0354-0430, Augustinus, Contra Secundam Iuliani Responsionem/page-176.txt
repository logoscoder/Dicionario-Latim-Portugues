105. IUL. Quorum certe nihil a te actum est; sed postquam respondisti catholicos liberum arbitrium
confiteri, de quorum te numero esse confingis, statim definitionem admovisti, quae id, quod
dedisse videbaris, eriperet. Ais enim: Sed si quis ad colendum recte Deum sine ipsius adiutorio dicit
esse in hominibus liberum arbitrium, hic Pelagianus vocatur; et item: Liberum arbitrium esse in
hominibus dicimus, liberum autem quemquam esse ad agendum bonum vos dicitis 129.
AUG. Ibi si adiunxisses: haeretici dicunt, quamvis ego verba ista non dixerim, a mea tamen
sententia non recessisses. Verum est enim haereticos dicere, id est vos ipsos, liberum esse
quemquam ad agendum bonum sine adiutorio Dei. Sed cur ibi non legerim sine adiutorio Dei, quae
in hac sententia verba mea etiam ipse paulo ante posuisti, quamdiu possum, mendoso potius codici
tribuo quam tibi. Dic ergo cetera.

Omnino mentiris.
106. IUL. Quod enim ais ad colendum recte Deum sine ipsius adiutorio dici a nobis sufficere
unicuique libertatem arbitrii, omnino mentiris. Cum enim cultus Dei multis intellegatur modis et in
custodia mandatorum et in exsecratione vitiorum et in simplicitate conversationis et in ordine
mysteriorum et in profunditate dogmatum, quae de Trinitate vel de resurrectione multisque aliis
similibus fides christiana consequitur, qui fieri potest, ut nos inconfuso dicamus sine adiutorio Dei
liberum arbitrium sufficiens ad eius esse culturam, cum legamus in Evangelio dicentem Dominum:
Confiteor tibi, Pater, Domine caeli et terrae, qui abscondisti haec a sapientibus et prudentibus et
revelasti ea parvulis; ita, Pater, quoniam sic fuit beneplacitum ante te 130? Cum utique ista omnia,
tam quae dogmatibus quam quae mysteriis continentur, libertas arbitrii per se non potuerit
invenire, quamvis, ut nec idola colerentur nec Deus, qui innotescebat mundi ipsius Conditor,
sperneretur, Magistro Gentium teste docere potuerit ratio naturalis 131. Non ergo hoc, quod fingis,
aut nos aut quisquam dicit prudentium, sed affirmamus a Deo fieri hominem liberi arbitrii eumque
innumeris divinae gratiae speciebus iuvari, cui possibile sit vel servare Dei mandata vel transgredi.
Et hoc est, ubi liberum arbitrium esse defendimus, ut, cum Deus tam multis modis benignitatem
suam asserat, id est praecipiendo benedicendo sanctificando cohercendo provocando illuminando,
unusquisque eorum, qui iam ratione utitur, liberum habeat voluntatem Dei vel servare vel spernere.
AUG. Tam multa dicis, quibus nos adiuvat Deus, id est praecipiendo benedicendo sanctificando
cohercendo provocando illuminando, et non dicis caritatem dando, cum dicat Ioannes apostolus:
Caritas ex Deo est 132. Unde item dicit: Ecce, qualem caritatem dedit nobis Pater, ut filii Dei
vocemur et simus 133. In hac caritate, quae cordi humano spiritu, non littera datur, etiam potestas
illa intellegitur, de qua idem ipse in Evangelio suo: Dedit eis - inquit - potestatem filios Dei fieri 134.
Hanc vos ab homine esse dicitis homini per liberum arbi trium, spiritum habentes huius mundi, non
eum, qui ex Deo est, propter quod nescitis, quae a Deo donata sint nobis 135. Ideo nec pacem
habetis cum Ecclesia, de qua existis, nec caritatem, quam Dei esse donum negatis, nec fidem, quia
haeretici estis, quoniam pax fratribus et caritas cum fide non ab humano libero arbitrio, sed a Deo
Patre et Domino Iesu Christo 136. Si agnoscis in his verbis dogma apostolicum, et in verbis tuis
agnosce te haereticum.

Nihil Deus iniuste iudicare docetur.
107. IUL. Non ergo sine adiutorio Dei ad cultum eius, qualem exhibent initiati mysteriis, liberum
arbitrium idoneum credimus, sed divinae aequitatis locupletem testem libertatem arbitrii
confitemur, ut eo tempore, quo nos manifestari oportet ante tribunal Christi et recipere
unumquemque propria corporis sicut gessit, sive bonum sive malum, nihil Deus iniuste iudicare
doceatur, qui nulli imputat peccatum, nisi quod is, qui propter illud ponitur, potuit et cavere.
AUG. Bene me commones, quid contra te dicam. Omnes nos certe, sicut dicit Apostolus,
manifestari oportet ante tribunal Christi, ut ferat unusquisque secundum ea, quae per corpus
gessit, sive bonum sive malum 137. Numquid ab hac universitate parvulos separabis? Dic ergo, quid
boni per corpus gesserint proprio libero arbitrio, ut recipiant regnum Dei tam magnum bonum, aut
quid mali egerint propria voluntate, qui parvuli abalienabuntur ab hac vita Dei. Quod si necesse est
fatearis sine ullis operibus liberae voluntatis, quae gerit quisque per corpus, illos in Christo
vivificari, cur non fateris istos in Adam mori, cum scias Adam Christo e contrario esse formam
futuri? An clausis oculis os aperies et dices illis, in quo renati sunt, spiritum profuisse iustitiae et
istis, in qua nati sunt, carnem non obfuisse peccati? Quis nisi vos hoc dicere audebit? Maioris vero
aetatis homines, quando audiunt vel legunt unumquemque recepturum secundum ea, quae per
corpus gessit, non debent in suae voluntatis virtute confidere, sed orare potius talem sibi praeparari

176

