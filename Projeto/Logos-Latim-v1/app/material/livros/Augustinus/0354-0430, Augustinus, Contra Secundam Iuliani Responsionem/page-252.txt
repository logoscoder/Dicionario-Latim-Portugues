Item qui volens fecit peccatum, nolens habet peccatum; volens impudicus, nolens reus; eo quippe
nolente peccatum manet, quo nolente non fieret. Ac per hoc, et non potest esse sine voluntate
peccatum, quia non fit nisi voluntate; et potest esse sine voluntate peccatum, quia manet etiam
sine voluntate, quod factum est voluntate; et est iam necessitas etiam sine voluntate, quam fecit
voluntas sine necessitate. Nam et ille qui dicit: Non quod volo ago 147, certe secundum vos
necessitate consuetudinis premitur; hanc autem necessitatem, ne liberum auferatis arbitrium, eum
sibi voluntate fecisse contenditis; et tale aliquid in natura humana factum esse non creditis, ut ex
voluntate primi hominis, de quo est origo humani generis, fieret necessitas peccati originalis in
posteris. Ecce illa quae impossibilia proponebas, in vi consuetudinis facta sunt possibilia, quae non
frustra dicta est a quibusdam secunda natura. Dixeras, nos absurdius aliquid dicere, quam qui
nivem nigram esse dicebat: ut peccatum conditionem suam sua conditione perdat, et sit absque
hoc, sine quo non posse esse definitum est. Nonne conditionem suam sua conditione perdit, ut per
vim consuetudinis fiat sine voluntate, cum consuetudo non facta sit nisi voluntate? Nonne rei huius
natura fructibus suis negatur? Quandoquidem consuetudo fructus est voluntatis, quoniam ex
voluntate gignitur; quae tamen id quod agit, negat se agere voluntate. Dicis, quod: contrarium sit
necessitas et voluntas, ita ut se mutua impugnatione consumant; inde nos arguens, quod: alterum
alterius subdamus effectui, dicentes necessitatem de fructibus voluntatis exortam; cum videas
necessitatem consuetudinis fructum esse manifestissimum voluntatis. Nonne, quod tibi impossibile
visum est, sua se voluntas multiplicatione delevit, et statum proprium operata mutavit, quae
multiplicata necessitatem consuetudinis fecit; si voluntatem necessitas, te auctore, consumit? Si
autem non consumit, profecto in homine mole consuetudinis presso simul esse possunt et iustitiae
voluntas et peccati necessitas. Quoniam: Velle adiacet mihi, professio est voluntatis; Perficere
autem bonum, non invenio 148, confessio est necessitatis. Tu vero dixisti voluntatem et
necessitatem simul esse non posse; cum cernas simul eas esse cum concordant, simul esse cum
pugnant. Illud porro ridiculum est, quod pro impossibili posuisti: Nihil, dicens, obtusius, immo
furiosius cogitari, ut postquam coepit voluntas esse, voluntas esse desierit; quasi non hoc fiat, cum
homo quando coeperit male aliquid velle, mox eum poenitet et desinit velle. Verumtamen talia
loquens: contorto, ut dicis, gutture me cogis annuere nullum in parvulis esse peccatum; cum tu nec
contorto gutture abrumpas vinculum catholicae veritatis, quo nisi ei consentias, miserrime
strangularis.

Ante peccaverunt ut crearentur?
104. IUL. Quod vero addidisti: Per unum hominem peccatum intravit in mundum, ut hic ostensum
est inconvenientissime collocatum, ita in secundo libro quemadmodum intellegatur expositum est.
Sed iam, praesenti disputatione suppleta, libet acutissimam retractare sententiam; sic enim inquis:
" Per unum hominem peccatum intravit in mundum et per peccatum mors; et ita in omnes homines
pertransiit, in quo omnes peccaverunt " 149. Per unius illius voluntatem malam omnes in eo
peccaverunt, quando omnes ille unus fuerunt, de quo propterea singuli originale peccatum
traxerunt 150. Tunc, inquis, peccaverunt, quando omnes ille unus fuerunt. Hoc autem iam ad
Marcellinum te scripsisse 151 signaveram; quo testimonio convinceris, animarum traducem de
Manichaei specialiter visceribus acceptum (cuius in tertio libro sententias inserui) credere atque
complecti. Quod certe tam deforme est, ut tu illud cum significes, nequaquam tamen audeas
profiteri. Sed hoc nos in praesenti interim differamus, quod et prioris assertoris sui obscenitate, et
sequentis, id est, tuo pavore iugulatur. Illud autem in praesenti dispicere iuvat, quanta in
disputando perturbatione iacteris. Ais quippe: Per unius illius voluntatem malam omnes in eo
peccaverunt, quando omnes ille unus fuerunt. Si omnes ille unus fuerunt, quomodo per voluntatem
illius malam omnes peccaverunt; cum isti omnes, quos in illo fuisse dicis, sua potuerint voluntate
peccare? Immo, ut retorqueamus, ille infelicior cunctis, qui solus portat invidiam, cum omnes in illo
secundum tuum dogma deliquerint. Habuerunt ergo parvuli voluntatem, non solum antequam
nascerentur, verum antequam proavi eorum generarentur; et usi sunt electionis arbitrio, priusquam
substantiae eorum semina conderentur. Cur itaque metuis dicere, in eis tempore conceptuum
suorum esse liberam voluntatem, qua peccatum non trahant naturaliter, sed sponte committant; si
credis eos hodie conceptos, ante tot saecula habuisse sensum, iudicium, efficientiam voluntatis?
Quod quidem in libris quos ad Marcellini nomen edidisti, non dubitasti ponere; plane ad
ostendendum qua amentia teneantur inimici Dei. Ibi enim ita ais: Qui parvuli in Adam peccaverunt,
ut ei similes crearentur 152. Quo quid mendacius, amentius, et spurcius potuit insonare, quam ante
peccaverunt, ut crearentur? Id est, faciendo meruerunt, ut possent esse qui aliquid operarentur; et
antiquior eorum fuit actio, quam substantia. Quae commenta, Orgiis et Thyrsis aptiora quam litteris,
indicasse sufficiat. Inde ergo manavit ista responsio, qua dicis: Omnes in eo peccaverunt, quando
ille unus omnes fuerunt, de quo singuli peccatum originale traxerunt. Hic enim laborandum non est,
ut doceamus, cum voluntas opus personae sit, voluntatem ante personam, cuius voluntas est, esse
non posse; sed illud potissimum intellegi volo, quia nec secundum hanc opinionem est originale
peccatum. Nam si omnes ibi fuerunt, qui peccaverunt, nihil traxerunt de originali malo, quia id
universi suis studiis perpetrarunt. Tradux ergo peccati non solum catholica veritate destruitur,

252

