hominis conditum, quia in potestate habet ut ipse se necet, nec habet in potestate ut se ipse
resuscitet; et fit in eo per mortem ut se non possit vivificare, nec fit in eo per vitam ut se non possit
occidere. Quod si non dicis, quoniam cernis quam sit insulsum, cur malam dicis Deum creasse
hominis naturam, si fecit in eo mala voluntas ne redire posset ad bonum, quamvis in eo non fecerit
voluntas bona ut ire non posset in malum? Cum libero enim sic est creatus arbitrio, ut posset non
peccare, si nollet; non ut si vellet, impune peccaret. Quid ergo mirum, si delinquendo, hoc est,
rectitudinem suam in qua factus erat depravatione mutando, cum supplicio secutum est non posse
recta agere? Quamdiu vero in eadem rectitudine stetit, in qua poterat non peccare, ideo non
accepit maius aliquid, hoc est, non posse peccare, quia in eo quod habuit, non usque ad finem
remunerationis voluit permanere. Quod enim accepturi sunt sancti, qui in futuro saeculo in corpore
futuri sunt spiritali, sine interventu mortis fuerat accepturus Adam, ut ascendens ab eo quod posset
non mori, ad id perveniret ubi non posset mori; et ascendens ab eo quod non peccare posset, ad id
perveniret ubi peccare non posset. Non quippe in corpore spiritali, sed in animali factus erat,
quamvis nisi peccasset, minime morituro. Quia, sicut dicit Apostolus: Non prius quod spiritale est,
sed quod animale; postea spiritale 39. Unde beatus Ambrosius, in umbra vitae dicit Adam esse
factum, de qua posset cadere, non necessitate, sed voluntate 40. In qua utique si maneret,
acciperet eam vitam, cuius illa umbra erat, quam sancti accepturi sunt, ex qua omnino cadere non
poterunt. Hanc quoque mortalitatem, in qua decurrit hoc saeculum, e contrario umbram mortis
intellegit; mortem vero, cuius haec umbra est, illam commemorat, quae secunda mors dicitur 41, de
qua nemo, cum in eam venerit, revertetur. Quicumque autem de hac mortis umbra liberantur, non
ad vitae umbram redire, sed ad eam vitam praeparantur ire, de qua numquam quisquam possit
exire. Ibi erit et ipse Adam; quoniam recte creditur Domini adventu atque in inferna descensu, ab
inferni vinculis iam solutus; ut primum Dei plasma, quod genitorem non habuit, sed Deum
tantummodo creatorem, et secundum carnem primus pater Christi, ultra in illis vinculis non
maneret, atque aeterno supplicio non periret. Ubi autem iudicio superexaltat misericordia 42, non
sunt merita cogitanda, sed gratia: cuius est tanta et tam inscrutabilis atque investigabilis altitudo,
ut post illam sententiam qua dictum est. Si quis non renatus fuerit ex aqua et spiritu, non intrabit in
regnum Dei 43, videamus aliquando bene meritis fidelibus non concedi filios suos, ut sint in regno
Dei cum parentibus suis; sed non regeneratos parvulos exire de hac vita, dum nonnumquam et
ipsis suis parentibus ardenter desiderantibus, et ministris Sacramentorum alacriter festinantibus, ab
omnipotentissimo et misericordissimo Deo non differtur paululum mors eorum, ut Christianorum
nati exeant hinc renati, et neque regno Christi suisque genitoribus pereant; sed antequam
baptizentur, exspirant; cum aliquando filiis infantibus infidelium, et ipsam Christi gratiam
blasphemantium, in manus Christianorum mirabili Dei gubernatione perductis, praestetur haec
gratia, ut in Dei regnum ab impiis separati parentibus veniant. Ubi si a te quaeratur, quae sit iustitia
ista, profecto in illo dialectico et philosophico sermone, quo tibi videris de iustitia Dei diligentissime
disputasse, non invenis eam. Dominus enim cognovit cogitationes sapientium, quoniam vanae
sunt 44; et abscondens haec a sapientibus et prudentibus, revelavit ea parvulis 45, id est, humilibus,
et non in sua virtute, sed in Domino confidentibus; quod tu vel numquam, vel nondum esse
dignaris. Si ergo quaeris, ubi vel quando detur homini non posse peccare, praemia quaere
sanctorum, quae post hanc vitam illos oportet accipere. Si autem non credis, liberum hominis
arbitrium, quo recte agere potuit et debuit, peccati malitia defecisse, illum saltem attende, qui dicit:
Non quod volo, hoc ago; sed quod odi, illud facio; quem vos non vultis vitiata origine, sed
praevalente mala consuetudine laborare; ac sic etiam vos fatemini liberum arbitrium, male se
utendo, posse deficere; et non vultis illo tam grandi peccato, ut omni mala consuetudine fuerit
maius et peius, vitiari potuisse in humana natura liberum arbitrium; in qua depravanda malam
consuetudinem tantum dicitis posse, ut se perficere bonum clamet homo velle, nec posse.
Immutabilis autem, cum qua homo creatus est et creatur, illa libertas est voluntatis, qua beati esse
omnes volumus, et nolle non possumus; sed haec ut beatus sit quisque non sufficit, nec ut vivat
recte per quod beatus sit; quia non ita est homini congenita libertas immutabilis voluntatis qua velit
possitque bene agere, sicut congenita est qua velit beatus esse; quod omnes volunt, et qui recte
agere nolunt.

Unum est necessarium de duobus.
13. IUL. Quid igitur confectum est? Unum esse necessarium de duobus, ut aut confitearis Adam
factum bonae esse substantiae, nec naturam eius voluntaria qualitate destructam, et deseras
naturale peccatum; aut si illum, ut hactenus opinatus es, naturalium malorum causam esse
contenderis, et ipsum pessimae substantiae, atque ad Deum vestrum, id est, tuum et Manichaei,
pertinere pronunties.
AUG. Non esse confectum quod putas esse confectum, nostra superior responsio declarat. Nam
cum inter nos quaestio verteretur, utrum malo usu liberi arbitrii, cum quo homo creatus est, vitiari
potuerit ista libertas, ne ad bene vivendum, qui male vixit, esset idoneus, nisi gratiae virtute

329

