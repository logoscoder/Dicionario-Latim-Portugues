elocutionis ambiguum, ideo necessitati divinae conabatur adscribere, ut assereret necesse esse
alterum de duobus, id est, aut Gentes ad promissionis non venire consortium aut, si hoc liceret Deo,
exstingui officia liberae voluntatis. Verum quia id non sufficiebat negotio; neque enim a tali
magistro, sicut commendabatur auctoritas Dei, ita erat indefensa relinquenda iustitia; subdit
consequentissime vasa, quae in contumelia et quae in honore fiunt, habere hoc de propriae
stipendio voluntatis. Si enim Deus volens ostendere iram, et notam facere potentiam suam in multa
patientia, in vasis irae, consummatis in perditionem; et ut notas faceret, inquit, divitias gloriae suae
in vasis miseri rdiae, quae praeparavit in gloriam, quos et vocavit nos, non solum ex Iudaeis, sed
etiam ex Gentibus 360. Certe hic absolvit, quod superior conflictus operuerat, non inferri a Deo iram
nisi his vasis, quae ad perditionem consummata fuerint; gloriam autem dari his, quae ad hoc fuerint
praeparata. A quo autem vasa huiusmodi in susceptionem horum quae diximus praeparentur, ipsius
Apostoli sermo patefecit. In magna, inquit, domo, non sunt tantummodo vasa aurea et argentea,
sed et lignea et fictilia; alia quidem in honorem, alia in contumeliam. Si ergo mundaverit quis
semetipsum ab his, erit vas in honorem sanctificatum, utile Domino, ad omne opus bonum
paratum 361.
AUG. Ergo ipsa vasa ita se praeparant, ut frustra de Deo dictum sit: Quae praeparavit in gloriam?
Hoc enim apertissime dicis; nec intellegis ita dictum esse: Si quis mundaverit semetipsum, ut
ostenderetur et opus hominis per voluntatem; sed, ingrate homo, praeparatur voluntas a
Domino 362; ideo utrumque verum est, et quia Deus praeparat vasa in gloriam, et quia ipsa se
praeparant. Ut enim faciat homo, Deus facit; quia ut diligat homo, Deus prior diligit. Lege
Ezechielem prophetam, unde quod satis visum est supra commemoravi 363; ista etiam verba
reperies, id est, Deum facere ut praecepta eius homines faciant, quorum miseretur, non propter
merita eorum, quae mala ibi esse commemorat, sed propter nomen suum; ut Deo sine meritis
eorum faciente ut faciant praecepta eius, incipiant merita bonorum habere factorum. Haec est
gratia quam negatis, non ex operibus quae fiunt, sed ut fiant.

Officium liberae voluntatis.
135. IUL. Ecce officium liberae voluntatis: Si, inquit, mundaverit quis semetipsum a societate
vasorum vilium (quo nomine vitia denotantur), erit vas in honorem sanctificatum, utile Domino, ad
omne opus bonum paratum 364. Haec igitur vasa, studiis propriis, aut ad iram, aut ad gloriam
praeparantur; Deus autem notam facit potentiam suam in utroque, vel severitatem in impios
exserendo, vel benedictionem fidelibus largiendo. Apparuit itaque hanc sententiam egregii
praeceptoris, nec Manichaeis opem sensibus attulisse, et e diverso nos consequenter armasse .
AUG. Quid calumniaris, quid falso crimineris, nec quos et quales Ecclesiae doctores crimineris
attendis? Non cuiusquam Manichaei, sed sancti Ambrosii verbis tibi respondeo: Deus quos dignatur
vocat, et quem vult religiosum facit 365. Hoc in veritate facit, hoc in veritate Scripturarum divinarum
intellexit Ambrosius; sed iudicium, cum alios facit, et alios non facit, occultum est. Propter quod
dicitur homini per hominem, sed non ab homine: O homo, tu quis es, qui respondeas Deo? Numquid
dicit figmentum ei qui se finxit: Quid me fecisti sic? An non habet potestatem figulus luti, ex eadem
massa facere aliud vas in honorem, aliud in contumeliam? 366 Aufer tuas nebulas ab istorum
serenitate verborum, quibus Dei quidem iudicium significatur occultum; sed ipsa tam clara sunt, ut
se tua caligine obumbrari obscurarique non sinant.

Deus omnes homines creat, sed non omnes salvat.
136. IUL. Ac per hoc et tibi vehementer obnixa est, dicens, non omnes fingi in condemnationem, in
quam tu omnes ire pronuntias. Absurdissime autem argumentari soles, ut dicas: Sed hi non
finguntur in condemnationem, qui postea liberantur; cum nec sic possit sermonis apostolici tibi vel
superficies convenire. Nam cum dicis tu: Omnes in condemnationem creantur lege nascendi, sed
aliqui inde, licet perexigui, mysteriis liberantur; non hoc asseris quod ille, qui non solum de
condemnatis liberari praedicat, verum non omnes in condemnationem fingi, sed alios in
contumeliam, alios in honorem.
AUG. Ubi dixit Apostolus: Ex uno omnes in condemnationem 367; ipsam massam demonstravit, quae
tota vitiata ex Adam fluxit; ubi autem dicit, ex illa fieri vasa in honorem, gratiam commendat, qua
homines quos creat, etiam liberat; ubi vero, ex illa fieri vasa in contumeliam, iudicium ostendit, quo
homines, quamvis creet, non tamen liberat. Quod etiam vos de parvulis cogimini confiteri, quorum
certe omnium unam esse massam non potestis negare, qualemlibet eam putetis; ex qua tamen
alios in Dei regnum adoptari fatemini, quos procul dubio vasa in honorem facta conceditis; alios

49

