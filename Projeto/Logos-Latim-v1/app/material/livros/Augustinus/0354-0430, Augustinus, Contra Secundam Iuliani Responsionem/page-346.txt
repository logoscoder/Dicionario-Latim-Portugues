etiam nullum dicis ex origine traxisse peccatum, iniustum procul dubio facis Deum, quod tibi iam
saepe dictum, saepiusque dicendum est, qui eis imposuit grave iugum a die exitus de ventre matris
illorum. Sane ut intellegas quomodo parvuli ex Adam nati, et participatione peccati illius hominis
obligentur, et tamen ipsius reatui non aequentur, attende Christum, quem legisti esse formam
futuri 150; et vide quemadmodum parvuli in illo renati, et eius participes iustitiae fiant, et eius
meritis non audeas eos comparare. Tu quoque in huius operis tui libro secundo 151, in Adam peccati
formam, quia prior peccavit Eva, non primam dixisti esse, sed maximam; sicut in Christo iustitiae
formam non primam esse, sed maximam, quia fuerunt iusti et ante ipsum; quod a te dictum si
oblitus non fuisses, non hic Adae peccatum extenuares, in quo maximam formam peccati exstitisse
confessus es.

Os oscenum!
24. IUL. Sed cur tibi de inimicitiis innocentiae commoveatur invidia, cum petulantia et rabies oris
obsceni nec divinitatis honore frenetur? Accusas enim parvulos, sed cum Deo; incessis innocentiam,
sed cum aequitatis iniuria; inficiaris veritati, sed cum eius criminatione quem Deum tuum fateris. Ac
per hoc, etsi non deficeremus rationis auxilio, abunde tamen tradux peccati assertorum suorum
deformitate corrueret.
AUG. Tua conviciosa loquacitas rabiem mihi obiecit oris obsceni. Numquid ego sum defensor
laudatorque libidinis? Numquid ego ausus sum concupiscentiam carnis, qua caro concupiscit
adversus spiritum, paradisi etiam possessione ditare? In quem locum tanti decoris et pacis, simul
introduxisti aut bellum, quo ad peccandum impellenti laudabiliter repugnatur, aut dedecus, quo
turpiter ei ceditur. Cur ergo tam contumeliose insurgis in me, nec respicis te? Nam ego non accuso
Deum; sed tu, qui dicis parvulos nullum ex origine trahere peccatum, quibus ille imposuit grave
iugum. Nec incesso innocentiam cum aequitatis iniuria; sed tu aequitati facis iniuriam, qui tantam
dicis habere parvulos innocentiam; quos tamen, si quod ipse sapis, verum esse sciret, gravi iugo
aequitas non puniret. Nec inficior veritati, nec Deum criminor; sed tu potius. Verum enim dixit
Apostolus: Corpus mortuum est propter peccatum 152; quod tu negas. Deum vero quomodo non
criminaris, cui miserias, quas negare non potes, imputas parvulorum, nullum habentium miseria
dignum originale peccatum? Ac per hoc conclusio tua, quae deformitatem nobis ingerit, nullius
rationis sequitur veritatem.

Plura intellegentiae peccata quam syllabae.
25. IUL. Verum quid nos tam obstipe veritatis solius rationem sequendam putamus; cum
inimicorum nostrorum phalanx ipsis innitatur rerum periculis, et insurgat in nos aerumnarum
munita suffragiis? Vult quippe pudore coeuntis, dolore parientis, sudore laborantis, transmissionem
culparum et poenarum in semina comprobare; ut his videlicet signis, difficilium partuum,
agricolarum sudantium, et dumosorum novalium, crimen naturale credatur, cuius merito per tot
incommoda genus exerceatur humanum; quod quidam per Adae peccatum, mortale opinantur
effectum. Ideo autem dixi: Quidam, quia princeps eorum Augustinus hoc quidem erubuit dicere.
Denique scribit ad Marcellinum, mortalem Adam factum videri; sed elegantia solita subdit, mortem
stipendium iniquitatis fuisse; et quem fatetur mortaliter institutum secundum naturam, mori non
potuisse pronuntiat. Illae ergo adversus nos, quae leguntur in Genesi, sententiae proferri solent,
quibus Adam atque Eva vexantur, de quibus disserendi iam est tempus. Dixit - inquit - Dominus
Deus serpenti: Quia fecisti hoc, maledictus tu ab omnibus pecoribus, et ab omnibus bestiis quae
sunt super terram; super pectus et ventrem ambulabis, et terram manducabis omnibus diebus
vitae tuae; et inimicitias ponam inter te et mulierem, et inter semen tuum et semen eius. Ipsa tuum
captabit caput, et tu illius captabis calcaneum. Mulieri vero dixit: Multiplicans multiplicabo tristitias
tuas et gemitum tuum; in tristitia paries filios, et ad virum tuum conversio tua, et ipse tui
dominabitur. Adae autem dixit: Quoniam audisti vocem mulieris tuae, et manducasti de ligno, de
quo praeceperam tibi de eo solo ne manducares ex eo, maledicta terra in operibus tuis; in tristitia
manducabis eam omnibus diebus vitae tuae; spinas et tribulos edet tibi, et edes fenum agri tui; in
sudore faciei tuae edes panem tuum, donec convertaris in terram de qua sumptus es; quoniam
terra es, et in terram ibis 153. Has ergo sententias ad testimonium ingenitae iniquitatis assumitis,
concionaminique non fuisse in pariendo feminas dolituras, nisi ad eas cum peccato Evae
fecunditatis illius aerumna transisset. Ipsum ergo supplicium vultis esse peccati indicium, ut quod
prima feminarum meruit per delictum, nulla quoque sine eadem credatur iniquitate sentire. Non
enim esset, inquitis, dolor in pariente, nisi in nascente esset peccatum. His ergo quam attonitus
occurram, haud facile metior? Tantum enim stimulorum admovit in hoc loco vestra opinio, ut vix
digner ad certationem moveri; plura quippe in his obiectionibus intellegentiae sunt peccata quam
syllabae.

346

