doctrina est, quam non tuetur aequitas, et plena auctoritatis, quam iustitiae libra commendat. Ac
per hoc constat Apostolum, reverendum ecclesiarum informatorem, rationem magisterii sui consilio
aequitate humanitate reddentem nihil de naturali sensisse peccato, sed inculcasse, ut res erat, et
vitiorum nos servos nonnisi per voluntatem fuisse et iustitiae nos eadem posse, si corrigatur,
voluntate servire. Verum quoniam in expositione loci huius fui hactenus occupatus, ut ostenderem
per apostoli Pauli verba Manichaeos nihil posse defendi, patuitque contextu orationis eius veritas,
quam per omne dictorum suorum corpus exsequitur, hic sit secundi finis libelli, quo tamen
necessario commonemus nihil Traducianis praeter impudentiam remansisse, quia, cum se
confiterentur nullum in ratione habere praesidium, de Apostoli dictis, quae exposita sunt, totum sibi
solacium vindicabant; et quoniam claruit nihil in his deforme, nihil non sanctitati et rationi
consentiens fuisse praescriptum, apparet cecidisse sententiam, quam et ratio cum multis
auctoritatibus Scripturarum et, quae in Deo est, religio catholicorum proruit et iam loci istius opinio
non tuetur.
Aug. Apparet omnibus, qui sano capite atque intellegenter haec legunt, cum contra verba non
magis mea quam beati Apostoli multa tua diceres, nihil te invenisse quod diceres, et tortuoso
strepitu lo quacitatis egisse, ut eis, qui non intellegunt, dixisse aliquid videreris. Velitis nolitis: Per
unum hominem peccatum intravit in mundum et per peccatum mors et ita in omnes homines
pertransiit 410. Quid est ita nisi per peccatum, non sine peccato? Neque enim pertransiret mors nisi
ducente peccato; mors enim peccatum sequitur, non praecedit. Hinc sunt omnes miseriae
mortalium a die exitus de ventre matris eorum 411, sicut scriptum est. Quas miserias vos cum sine
ullo peccato accidere dicitis parvulis, iniustum Deum vere vos facitis, Manichaeos autem horribiliter
adiuvatis. Illi enim, ne faciant iniustum Deum, istas miserias a nativitate mortalium immutabili
naturae mali et ab alio principio venienti substantiae tribuunt tenebrarum. Quos impios simul et vos
ipsos vincit catholica fides, quae ista omnia peccato illi tribuit, quod ex primi hominis voluntate
intravit in mundum, quos secuta est mors etiam ista, quae fugans animam corpus interimit, quam
vos homini, etiamsi non peccasset, dicitis naturaliter fuisse venturam. Unde sequitur, ut non solum
illam imperiosam libidinem, qua nimium delectamini, verum etiam molestissimam febrem
ceterosque innumerabiles morbos, quibus videmus afflictos parvulos emori, in paradiso futuros
fuisse dicatis, etiamsi nemo peccasset, quia sine ullius peccati merito haec perpeti parvulos dicitis.
Cohibete vos, quaeso, cum falsis et noxiis laudibus vestris, cohibete vos ab infantibus et
lactantibus, quos tamquam nihil mali habentes crudeli errore laudatis, ad Christum liberatorem
venire liberandos parvulos sinite, miseram naturam, quam vitiavit homo primus, ut sanet homo
secundus, victi correctique permittite.
- AMBROSIUS, De paenitentia 1, 3, 13.
2 - Cf. C. Iul. 1, 14.
3 - Cf. Mt 1, 21.
4 - Cf. CICERO, Tuscul. 4, 7.
5 - Ps 116, 1.
6 - Ps 48, 7.
7 - Cf. Ps 62, 2.
8 - Ps 17, 2.
9 - Prov 8, 35 (sec. LXX).
10 - Cf. Io 1, 12.
11 - AMBROSIUS, Liber de Sacram. regen.
12 - Rom 7, 19.
13 - Cf. supra 1, 1.

133

