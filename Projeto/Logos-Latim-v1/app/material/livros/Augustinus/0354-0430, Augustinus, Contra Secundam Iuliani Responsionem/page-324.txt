peccasse primum hominem, ut eo peccato, non unius hominis, sed totius generis humani mutata
natura ex possibilitate immortalitatis in necessitatem mortis lapsa corruerit; ita ut etiam qui
convertuntur ad Deum, per unum Dei et hominum mediatorem hominem Christum Iesum, non
continuo immortalitatem corporis sumant; sed eis per Spiritum Dei, quo nunc inhabitantur, danda
postea nunc promittatur. Quod idem Apostolus eodem loco sic explicat: Si quis, inquit, Spiritum
Christi non habet, hic non est eius. Si autem Christus in vobis est, corpus quidem mortuum est
propter peccatum, spiritus autem vita est propter iustitiam. Si ergo Spiritus eius qui suscitavit
Iesum ex mortuis, habitat in vobis, qui suscitavit Iesum Christum a mortuis, vivificabit et mortalia
corpora vestra per inhabitantem Spiritum eius in vobis 12. Corpus ergo mortuum est propter
peccatum; quoniam necessitatem mortis etiam in viventibus habet. Quod autem peccatum, nisi
primi hominis? Quandoquidem per iustitiam secundi hominis, id est Christi, eidem corpori quod
nunc mortuum dicitur, vivificatio beata ventura est. Unde et secundus homo et secundus Adam
dictus est Christus; cum inter Adam hominem factum, et Christum hominem natum, tot
generationes hominum transisse videamus, nec in earum ordine possit dici secundus homo, nisi
Cain; sed quia prima est mors corporis, quae facta est propter peccatum Adae, in qua decurrit hoc
saeculum; secunda vita est corporis, quae fiet propter iustitiam Christi, et facta est in carne iam
Christi, in qua vita futurum saeculum permanebit; ideo ille primus vel Adam vel homo, iste autem
secundus est dictus. Et non vis intellegere tam grande illius fuisse peccatum, ut mortalium
saeculum, huius vero tam grandem iustitiam, ut immortalium saeculum propagaret? Et mihi obicis
peccati primi hominis granditatem, quae tanti mali hominum omnium exstitit causa, quasi hoc ego
solus vel primus dixerim? Audi Ioannem Constantinopolitanum excellentis gloriae sacerdotem:
Peccavit, inquit, Adam illud grande peccatum, et omne genus hominum in commune damnavit 13.
Audi etiam in Lazari resuscitatione quid dicat, ut intellegas etiam corporis mortem de illo grandi
venisse peccato: Flebat, inquit, Christus, quod eos qui immortales esse potuerunt, diabolus fecit
esse mortales 14. Ubi, obsecro te, diabolus omnes homines fecit esse mortales, nisi in illo cui
praevaricationis inflixit tam grande peccatum, quo ex paradisi beatitudine in tantam miseriam,
quam videmus atque sentimus, genus proiceretur humanum? Quod non sola mors corporis, sed
ipsius quoque animae, quam corruptibile aggravat corpus, mala tot et tanta testantur, et grave
iugum super filios Adam a die exitus de ventre matris eorum 15; sub quo iugo est etiam quod in
Psalmo legitur: Universa vanitas omnis homo vivens 16. Quae tu mala nolens tribuere illi grandi
peccato primi hominis, quid agis, nisi ut ea, tu quidem paradiso illius tam magnae felicitatis
importes, tamquam et illic futura essent, si nemo peccasset; Manichaei vero ea tribuant genti
tenebrarum, non te accusante confusi, sed adiuvante confisi, nisi tecum fiant tamquam invictissimo
gladio catholica veritate confossi? Non autem, ut insimulas, dicimus: Nemini de primorum hominum
stirpe nascenti esse possibile in virtutum decora conari 17. Conantur enim multi, in quibus Deus
operatur et velle; nec sine fructu perventionis ipso adiuvante conantur. Sed si animam corpus
corruptibile non gravaret, non utique conarentur. Ac per hoc in paradiso (si nemo peccasset, et
super filios Adam grave iugum non esset) sine conatu Deo suo facile et feliciter oboedirent.

Homo post peccatum.
8. IUL. Illorum ergo primorum hominum, id est, tantum duorum, opitulari sibi laudem arbitratur ad
distinctionem inter Manichaeos et Traducianos tenendam; qua opinione haud facile quidquam vel
eminentius, vel impudentius offendi potest. Libertas, inquit, arbitrii, postquam se uti coepit, vires
suas perdidit. Et ut conversi ad eum, pedetentim omnia perscrutemur; confiteris nempe primum
hominem effectum esse arbitrio libero, bonumque a Deo conditum, nulla ab exordio peccati tabe
pollutum; sed conditionis innocuae sponte deinceps praevaricatum, coactionem inevitabilem
cunctis ex se oriundis intulisse peccandi. Hoc certe est dogma vestrum, quod nos de Manichaei
coeno testamur expressum, qui et ipsius Adae naturam, licet de primae concretam flore
substantiae, multo meliorem secutis, tamen malam naturaliter opinatur.
AUG. Superius quae dicta sunt, satis indicant, et catholicum dogma nostrum, et dogma haereticum
vestrum, de primis hominibus et posteris eorum; illis rectis a Deo conditis, istis autem, quamvis
eodem conditore, tamen de natura peccato vitiata cum peccati vinculo exortis, atque a salute in
qua homo primitus factus est in contagionis languorem et mortis necessitatem originis conditione
deiectis. Propter quod eis ope opus est Salvatoris, qui primum salvos facit, remissione omnium
peccatorum; post etiam omnium sanatione languorum 18. Iam baptizatis enim et eis qui iam
Spiritum Sanctum acceperant dicebat Apostolus: Caro concupiscit adversus spiritum, spiritus autem
adversus carnem; haec enim invicem adversantur; ut non ea quae vultis, faciatis 19. Ubi tu qui
negas liberum arbitrium vires suas perdidisse peccando, id est, male se utendo; quid respondebis,
audiens quod carne concupiscente adversus spiritum, non ea quae volunt faciant et fideles, non ea
quae volunt faciant etiam hi quibus sunt in Baptismo dimissa peccata; non ea quae volunt faciant,
quos Apostolus ex auditu fidei dicit accepisse Spiritum Sanctum 20; postremo non ea quae volunt
faciant per liberam voluntatem, quos ait idem Doctor Gentium, vocatos in libertate 21? Deinde, tam

324

