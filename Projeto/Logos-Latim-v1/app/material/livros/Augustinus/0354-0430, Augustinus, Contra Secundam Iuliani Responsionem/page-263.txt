dissolvit; vos ipsam carnem sanctam de Virgine procreatam ceterae carni hominum coaequatis,
similitudinem carnis peccati non distinguentes a carne peccati; ille meliora bonis aequat, id est,
integritatem connubio; vos, mala bonis; nam discordiam carnis et spiritus tam dicitis esse bonum,
quam concordiam nuptiarum; ille dicit apud Deum aequalem honorem bonos et optimos habituros;
vos autem, quosdam bonos non solum in regno Dei honorem nullum adepturos, sed nec ipsum
regnum esse visuros; ille dicit Dei mysteriis homines imbutos non posse peccare; vos dicitis facilius
quidem per Dei gratiam, sed et sine illa per liberum arbitrium posse homines non peccare; audacia
gigantea repugnantes Deo, cum de bonis fructibus loqueretur dicenti: Sine me nihil potestis facere
177
. Cum igitur in deterius tantum a Ioviniani errore distetis, nos tamen ei subicitis, et Manichaeo
potius adaequatis; magno scilicet praesidio communiti, quasi propterea condideritis haeresim
novam, ut quando vos redarguimus, nullis haereticis adaequare possimus. Ego tamen in haec
causa, in qua tibi de originali peccato multum videor detestandus, et Manichaeo potius
coaequandus, cum Ambrosio sum, velis nolis, quem Iovinianus Manichaeum dicebat, ut tu; sed
libere ille, tu subdole. Denique semel ille vincitur, cum Manichaeus non esse demonstratur
Ambrosius; tu vero quia voluisti cor duplex habere, bis vinceris. Arguis Ambrosium Manichaeum
esse: ostendo non esse; negas te arguere, ostendo te arguere; utrumque autem clarebit ei qui
superius quae dixerit legerit.

In libro Sapientiae.
123. IUL. Verum videamus et cetera. De his quae egimus satis superque lectorem instructum puto,
qua virtute vel meorum dictorum aliquid oppugnet, vel opinionem tueatur suam; et ideo non erit
necesse scriptorum id omnium repetitione monstrare. Quoniam vix singulos sparsosque versiculos
de libro meo proponens sibi, eosque laudans frequenter, nonnumquam etiam titillat suggillatione
brevissima; cum tamen hoc quod mordendum putat, a me non sit ita, ut suspicatur, prolatum.
Quamobrem ad illud opus meum lectorem dirigo; videbit assertionem concinere veritati. Hic sane
qui sibi querebatur obiectum, quod naturam criminaretur et semina, continuam simulandi non
potuit tenere patientiam; sed postquam praestigiis patroni sui serenavit auditum, velut testudo
caput aperit. Nam cum dixisset, quia nisi Adam peccasset, ita homines generare potuissent, ut
solemus aut articulos commovere, aut unguiculas exsecare; addidit: Sed si semen ipsum nullum
maledictum habet, quid est quod scriptum est in libro Sapientiae: Non ignorans quoniam nequam
erat natio illorum, et naturalis malitia ipsorum, et quia non poterat mutari cogitatio illorum in
perpetuum; semen enim erat maledictum ab initio 178? Atque ipsum testimonium quod protulit,
subdita argumentatione prosequitur: Nempe de quibuscumque ista dicat, de hominibus, inquit, dicit
179
. En qui se profitebatur a Manichaeorum studiis destitisse, qui sub occasione sententiae quam
non intellegit, maledictum semen, malitiam naturalem, et inconvertibilem cogitationem pronuntiat
iniquorum. Fama est, apud cataclita Nili aquarum proruentium strepitu usu aurium accolas
destitutos. Finxerit illud opinio, quae de magnis maiora dispergit; valet tamen exemplum ad
castigandam insipientium surditatem, qui fragore terroris mutui, sicut aspides surdae rerum
vocibus obnituntur. Clamat Augustinus: Nequam est hominum natio, naturalis malitia, immutabilis
cogitatio in perpetuum, semen maledictum ab initio. Et inveniuntur adhuc, qui illum non
usquequaque Manichaei autument charactere percussum? Interrogentur hodie quicumque sunt
ipsarum sordium sectatores publici; si aliud dixerint, nos putemur fuisse mentiti. Ergo si est malitia
naturalis, quomodo te fingis malam non pronuntiare naturam? Si est semen maledictum ab initio,
quomodo te dicis vitia voluntatum accusare, non seminum? Si immutabilis cogitatio malignantium
est, quomodo te peieras liberum arbitrium confiteri? Nisi superest, ut illos Hebraeos, Sirach, vel
Philonem, qui libri ipsius qui Sapientia dicitur, auctores incerta opinione creduntur, dicas fuisse
Manichaeos.
AUG. Quilibet auctor fuerit libri huius, bene, quia auctoritatem eius non respuis. Idoneus est igitur,
ex quo adversus vos, quae possumus invenire, testimonia proferamus. Nam et Pelagius doctor
vester in libro quem Testimoniorum vel Capitulorum edidit, posuit ex isto libro quae intentioni suae
credidit convenire 180. Cuius libri auctor magis quia Manichaeus non fuit, satis aperteque
demonstrat, etiam ab eis qui Manichaei non sunt, et in Ecclesia Christi legi accipique meruerunt,
potuisse dici malitiam naturalem, sine ulla reprehensione institutionis et conditionis Dei, naturarum
omnium sapientissimi atque optimi creatoris. Unde et Apostolus non alio sensu dixisse intellectus
est: Fuimus enim et nos aliquando natura filii irae, sicut et ceteri 181. Quod quidam non ad verbum,
sed ad sententiam sunt interpretati dicentes: Fuimus enim et nos aliquando naturaliter filii irae.
Quod autem ait: sicut et ceteri, ostendit omnes irae filios esse natura, nisi quosdam eorum a massa
perditionis gratia divina discernat. De alienis ergo ab hac gratia, etiam Petrus apostolus loquens: Hi
vero, inquit, velut muta animalia procreata naturaliter in captivitatem et interitum 182. Non se
quippe exuebant veterem hominem. Nisi autem vetus omnis homo nasceretur, nullus parvulus
renascendo renovaretur. Absit ergo, ut cum Creatoris dicatur iniuria, naturaliter esse homines irae
filios; sicut sine ulla eius iniuria quisque dicitur naturaliter surdus; aut naturaliter caecus, aut

263

