AUG. Homo quamdiu stetit in bona voluntate liberi arbitrii, non opus habebat ea gratia, qua
levaretur, cum surgere ipse non posset; nunc vero in ruina sua, liber est iustitiae, servusque
peccati, nec potest servus esse iustitiae, et liber a dominante peccato, nisi eum Filius liberaverit.

Fortitudo semper fuit testimonium libertatis.
83. IUL. Quod ut breviter absolvatur, possibilitas est ad hoc solum excubans, ne homo vel in
peccatum a quoquam impellatur, vel a peccato abstrahatur, voluntate captiva; quam non posse
capi, si dedi ipsa noluerit, testatur fortitudo, cuius lacerti in contemptu dolorum et per Gentiles et
per Christianos assidue claruerunt.
AUG. Hoc est utique, quod agit haeresis vestra; ad hoc enim additis et Gentiles, ne piae fortitudinis
opus Dei gratia Christiani facere potuisse, aut fecisse credantur; quae Christianis est propria, non
Christianis Gentilibusque communis. Audite ergo, et intellegite: fortitudinem Gentilium mundana
cupiditas, fortitudinem autem Christianorum Dei caritas facit; quae diffusa est in cordibus nostris,
non per voluntatis arbitrium, quod est a nobis, sed per Spiritum Sanctum qui datus est nobis 192.

Utroque modo liberat Christus: iniquitatem ignoscendo et caritatem inspirando.
84. IUL. Si ergo est, ut ratio prodidit, arbitrii libertas propulsatrix necessitatum, ut nemo sit vel
bonus vel malus, cui non sit liberum esse contrarium; quemadmodum tu aut confessus es liberum
arbitrium usurus tali testimonio, quod captivis convenit, aut tale testimonium subdidisti, postquam
liberum fueras confessus arbitrium? Ais enim: Non negamus arbitrium liberum; sed: " vos Filius
liberaverit - ait Veritas - tunc vere liberi eritis " 193. Manifestum est Christum in illo loco ad captivam
conscientiam verba fecisse; quam liberam non esse prodebat; sed obnoxiam ei ultioni, quae
condemnat peccata, libera voluntate commissa. Quam sententiam tu male intellegens, id est, non
intellegens, aut forte in te intellegens, et huc natura sua repugnante trahens, in eo posuisti loco,
ubi a tuis sermonibus tota sui proprietate discordat. Ut enim ipsa verba iungamus: Quod liberatur,
captivum est; quod captivum est, liberum non est; quod liberum est, captivum non est .
AUG. Alia est remissio peccatorum, in eis quae male facta sunt; alia caritas, quae facit liberum ad
ea quae bona facienda sunt. Utroque modo liberat Christus; quia et iniquitatem ignoscendo aufert,
et inspirando tribuit caritatem.

Aut aut.
85. IUL. Tu utrumvis hic simpliciter confitere, et cavillari desine; aut dic nobiscum liberum esse
arbitrium; et remove testimonium, quod suo tempore congrue prolatum est; aut, sicut in his libris,
quos nunc per Alypium ad Bonifacium misisti, dic captivum esse arbitrium, quod nos liberum
dicimus, et desine te negare Manichaeum.
AUG. Manichaeus immutabilem substantiam mali naturae Dei sui miscet insanus, et eamdem
naturam Dei potius corruptibilem facit, et sub aliena natura vult esse captivam; fides autem
catholica, bonam, sed tamen mutabilem, creaturam in deterius voluntate mutatam; ac per hoc,
depravata sua vitiataque natura, non sub aliena substantia, sed sub peccato suo ream dicit
serviliter detineri. Ac per hoc, et de ipso liberatore multum ab eo nostra diversa sententia est.
Manichaeus enim dicit opus esse liberatore, ut a nobis naturam separet alienam; nos autem, ut
sanet et vivificet nostram. Tu ergo adiutorem Manichaei te non esse ostende, si potes, qui miserias
hominum, cum quibus eos nasci, quoniam sine dubio sentit, sine dubio consentit genus humanum,
nolens tribuere peccato vitiatae naturae nostrae facis, ut eas ille permixtae nobis naturae tribuat
alienae.

In te agnosce stultitiam, impudentiam, impietatem.
86. IUL. Ceterum duo ista quae iungis, liberum et non liberum, id est liberum et captivum, illi
quidem rei de qua agitur, convenire non possunt; tibi vero stultitiam singularem, impudentiam
novam, impietatem veterem inesse testantur.
AUG. Liberos dicimus ad facienda opera pietatis eos, quibus dicit Apostolus: Nunc autem liberati a
peccato, servi autem facti Deo, habetis fructum vestrum in sanctificationem, finem vero vitam

31

