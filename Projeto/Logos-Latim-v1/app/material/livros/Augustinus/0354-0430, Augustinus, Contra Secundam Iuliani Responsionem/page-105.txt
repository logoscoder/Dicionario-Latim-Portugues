substantiae suae causis, id est ipsis adhaesisse seminibus nec recipiat tam stultam, tam insanam,
tam impiam sententiam in contumeliam videlicet naturae rationis Dei Apostoli volumine contineri,
quia dixerit per unum hominem peccatum in hunc mundum intrasse et in omnes homines transisse
mortem 194, cum hoc diu caligare non siverit, addens eos, quos omnes dixerat, debere multos
intellegi, qui imitatione, non generatione peccassent 195.
Aug. Potes dicere non omnes gentes semini Abrahae fuisse promissas, ubi dictum est: In semine
tuo benedicentur omnes gentes 196, quia easdem dixit et multas, ubi legitur: Patrem multarum
gentium posui te 197? Potes, inquam, hoc dicere et in eo quoque loco Scripturae praenuntianti, quod
rebus ipsis videmus impleri, tuo vaniloquio contradicere et prohibere nos intellegere omnes gentes,
ubi promissae sunt quid aliud quam omnes gentes? Quia per tuam dialecticam omnes non pro
" omnibus ",sed pro " multis ", quae omnes non sunt, positas atque intellegendas doces. Si autem
possunt quidem, ubi dicuntur multi, non omnes intellegi, sed tamen, ubi dicuntur omnes vereque
sunt omnes, recte dicuntur et multi, ne ipsi omnes pauci intellegantur, sicut illi sancti, quos ignis
ardens urere est vetitus, omnes inter innoxias flammas laudabant Deum et tamen ipsi omnes pauci
erant, quoniam tres erant 198, quid habet virium argumentatio tua, qua propterea omnes non vis
omnes intellegi, quoniam idem ipsi dicti sunt multi? Quandoquidem, qui vere sunt omnes, ideo
nonnumquam dicuntur et multi, ut discernantur ab eis, quicumque ita sunt omnes, ut sint tamen
pauci. Capilli quippe hominis omnes etiam multi sunt, digiti vero etiam omnes pauci sunt.

Inoboedientia Adae et oboedientia Christi.
146. Iul. Totum denique, quod egerat, enodavit dicens: Sicut enim per inoboedientiam unius
hominis peccatores constituti sunt multi, ita et per unius oboedientiam iusti constituentur multi 199,
ut, sicut nemo praemia virtutis meretur, nisi qui ad ea post incarnationem tamen Christi sanctitatis
eius imitatione contenderit, ita in Adam praevaricator nemo teneatur, nisi qui in transgressione
legis, qua peccati est facta cognitio, primi hominis imitatione deliquerit.
Aug. Hoc est occultum et horrendum virus haeresis vestrae, ut velitis gratiam Christi in exemplo
eius esse, non in dono eius dicentes, quia per eius imitationem fiunt iusti, non per
sumministrationem Spiritus Sancti, ut eum imitentur, adducti, quem Spiritum super suos ditissime
effudit 200; et quasi vigilanter additis: Post incarnationem tamen eius propter antiquos videlicet,
quos sine gratia eius fuisse dicitis iustos, eo quod non habuerint eius exemplum. Quid si ergo et
post incarnationem Christi nondum audito Evangelio proposuerint sibi aliqui homines superiorum
exempla iustorum iusteque vixerint ? Quid agitis? Ubi vos videtis? Itane vero isti virtutis praemia
non merentur? Si ergo ex iustorum imitatione iustitia, Christus gratis mortuus est 201, quia fuerunt
iusti et ante ipsum, quos imitari possent, qui iusti esse voluissent. Quid est etiam quod Apostolus
non ait: Imitatores estote Christi, sicut et ego; sed ait: Imitatores mei estote, sicut et ego Christi 202?
Ergo se illis voluit esse pro Christo? Videtisne, quae mala vos consequantur, quando Adam et
Christum Apostolo proponente vos imitationem imitationi, non regenerationem generationi vultis
opponere?

Omnes dicit, eosdemque multos.
147. Iul. Pervenire autem et ad innocentes gratiam Christi, ad quos Adae culpa non pervenit,
propter quod vigilanter inculcavit: Multo magis gratia Dei et donum unius hominis Iesu Christi in
plures abundavit 203, ut illa superior coaequatio eius aetatis, quae ratione utitur, in contrariis studiis
indicet imitationem, haec autem in gratiae largitate praelatio consecratos et provectos approbet
innocentes. Quae cum ita sint, tibi, non mihi Apostolum obviare senti, contra te eum arma ferre
cognoscito, qui dogma tuum praeceptorisque tui Fausti, a quo es velut prima manu tinctus, hoc
uno, si cetera deessent, vehementer everteret, quia dicit per unius inoboedientiam multos, non
omnes peccatores constitutos fuisse et per unius oboedientiam iustos non omnes constitutos fuisse,
sed multos. Ut enim diligenter, quam tibi sermo hic repugnet, lectoris intellegentiae suggeratur,
Apostolus pronuntiat non omnes per Adam peccatores constitutos fuisse, tu dicis omnes omnino per
Adam peccato naturali ad ius diaboli pertinere; ambigi non potest inter te et Apostolum magnam
esse pugnam.
Aug. Omnes dicit eosdemque multos; non multos dicendo negat omnes, ne sibi sit ipse contrarius,
sicut vestra aut fallit improbitas aut fallitur caecitas. Quia enim utrumque dixit Apostolus, et omnes
et multos, ostendi ego non inter se duo ista pugnare, quia ipsi omnes ideo etiam multi sunt dicti,
quia omnes aliquando dicuntur et pauci, tu autem dicendo non omnes, quos omnes dixit Apostolus,
procul dubio convinceris Apostolo esse contrarius.

105

