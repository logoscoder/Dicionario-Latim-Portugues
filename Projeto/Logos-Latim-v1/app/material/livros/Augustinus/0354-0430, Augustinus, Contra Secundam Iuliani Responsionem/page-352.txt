damnatum esse concedas, cui nihil novi accidisse, quod sic damnatus est, asseveras. Ubi vides, in
quae fueris abrupta progressus. Redi ergo a praecipitio laboriosae disputationis tuae, et noli labores
et dolores in sedes felicium gaudiorum, atque in locum ineffabilis quietis inferre. Quid, quod etiam
corporis mortem sic paradiso conaris immittere, ut eam dicas praevaricatori pro beneficio fuisse
promissam, vel potius indicatam, ubi Deus dixit: Terra es, et in terram ibis; tamquam nesciret homo
sic se fuisse institutum, ut sive peccaret, sive non peccaret, moriturus esset; et hanc illi scientiam
tunc Deus donaverit, quando eum pro commissa iniquitate damnavit? Disputans quippe de his Dei
verbis, ubi ait: In sudore faciei tuae edes panem tuum, donec revertaris in terram de qua sumptus
es; quia terra es, et in terram ibis. Haec sane, inquis, pars extrema sententiae, sicut illa mulieris, ad
indicium, non ad supplicium pertinet; quin immo, ut res indicat, consolatur hominem. Quia enim
supra - inquis - commemoraverat dolores, labores, sudores, quorum sensum natura, nimietatem
persona susceperat; ne hoc in aeternum videretur extendi, mitificat aegritudinem terminus
indicatus; ac si diceret: Verum non semper ista patieris, sed donec convertaris in terram de qua
sumptus es; quia "terra es, et in terram ibis". Haec dicens persuadere conaris, ita quidem creatum
hominem, ut etiamsi in rectitudine vitae, in qua creatus est, permaneret, tamen mortalis
necessitate naturae quandoque moreretur; sed hoc ei non esse indicatum, nisi tempore
damnationis suae, ut aerumna eius, ne putaretur aeterna, de promisso acciperet fine solatium.
Putaret ergo Adam non se moriturum, si hoc illi non indicasset Deus: hoc autem non illi indicasset
Deus, nisi peccatorem damnari oporteret; remaneret ergo in hoc errore, quo aeternum se, aut
numquam moriturum esse credebat, nisi ad sapientiam, qua se homo cognoscit, peccati merito
perveniret. Sentisne quid dicas? Accipe aliud. Procul dubio nesciens Adam se esse moriturum, quod
nisi peccasset utique nesciret, tamen si peccare noluisset etiam hoc nesciens beatus esset, et
credens contraria veritati miser non esset. Audisne quid dicas? Accipe et tertium. Si iustitiae suae
tempore Adam credebat se nec corpore moriturum, si Dei praeceptum minime violasset, moriturum
autem tunc didicit, quando violavit; hoc nos credimus, quod cum esset iustus, ille credebat; hoc
autem vos creditis, quod nisi iniustus nosse non meruit. Noster ergo error stat in parte iustitiae, et
in parte iniquitatis vestra sapientia. Intellegisne quid dicas? Accipe et quartum. Si beato et iusto illi
homini non indicavit Deus corporis eius mortem futuram, indicavit autem misero et peccatori;
congruentius creditur, timore quoque mortis eum cruciare voluisse, etiam isto scilicet dignum
iudicans esse tormento. Ut enim clamat ipsa natura, plus mors metuitur, quam labores; laborant
quippe omnes homines ne moriantur, si eis talis optio proponatur, ut continuo moriantur, si non
laboraverint; quotusquisque autem reperitur, qui mori malit, quam laborare? Denique ipse Adam
per tot annos maluit laborare, quam non laborando et fame moriendo vitam simul et laborem finire.
Nam quo alio sensu naturali etiam Cain plus mortem timuit, quam laborem? Quo alio sensu per non
iniqua nec inhumana iudicia, minora crimina labore metallico, maiora morte iudices damnant? Unde
autem martyres tanta gloria praedicantur, quod pro iustitia mortui sunt, nisi quia maior virtus est
mortem spernere, quam laborem? Propter quod non ait Dominus: Maiorem caritatem nemo habet,
quam ut laboret; sed: ut animam suam ponat pro amicis suis 171. Si ergo maior est caritas mori,
quam laborare pro amicis; quis tam caecus est, ut non videat minorem poenam laboris esse quam
mortis? Aut si plus homo debet laborem metuere, quam mortem; quomodo non est misera ipsa
natura, quae plus mortem metuit, quam laborem? Et tu ista non cogitans, dicis indicata sibi sua
morte hominem consolatum, ne suum laborem putaret aeternum; cum, si vestrum dogma verum
esset, quo affirmatis Adam, etiamsi non peccasset, fuisse moriturum, propterea hoc illi indicandum
non fuisset, antequam inciperet poena damnationis affligi, ne illum Deus priusquam peccasset,
mortis timore torqueret; tunc autem, cum iam, posteaquam peccavit, poena dignissimum iudicaret,
indicaret etiam esse moriturum, ut eamdem poenam Deus iustus, mali ultor admissi, etiam timore
mortis augeret. Quisquis igitur haec Dei verba, quibus est punitus Adam, quando dictum est: Terra
es, et in terram ibis, secundum fidem catholicam intellegit, nec vult introducere in paradisum
corporis mortem praecipue, ne introducat et morbos, quorum miserabili varietate morientes
videmus affligi, et paradisum sanctae voluptatis, ac spiritalis et corporalis felicitatis, cui vos non
pudet esse contrarios, doloribus, laboribus, maeroribus implere cogatur; sicut vos cogimini, nec
invenitis qua exire possitis, quamdiu tam impium dogma mutare non vultis; qui ergo, ut dixi, haec
Dei verba secundum catholicam suscipit et intellegit fidem, sicut cernit poenam laboris in eo quod
dictum est: In sudore faciei tuae edes panem tuum, ita poenam cernit et mortis in eo quod sequitur:
Donec revertaris in terram de qua sumptus es; quia terra es, et in terram ibis; ac sic accipit dictum,
tamquam diceretur: Ego quidem te de terra sumpsi, et hominem feci; et utique potui facere, ut
eadem terra quam viventem feci, numquam cogeretur vita carere quam dedi; sed quia terra es, id
est, secundum carnem quae de terra sumpta est, non secundum me, qui te de terra sumpsi, vivere
voluisti; laborabis in terra, donec revertaris in eam; et ideo reverteris in terram, quia terra es; et
iusta poena ibis in terram de qua factus es, quia spiritui non obedisti a quo factus es. Iste
intellectus sanus atque catholicus praecipue inde cognoscitur, quia non cogit mortibus implere
terram viventium, terramque felicium malis omnibus laboriosissimis et gravissimis, quae homines in
hoc corpore corruptibili patiuntur, et ea non ferendo ut moriantur urgentur. Non enim potestis
dicere, leniter homines in paradiso fuisse morituros, si nemo peccasset; quia et hoc contra vos est.
Si enim tunc leniter morerentur, et nunc tam aspere moriuntur, per peccatum hominis mutata est
humana natura; quod vos negantes, consequenter cogimini tales omnino mortes, quales nunc sunt,

352

