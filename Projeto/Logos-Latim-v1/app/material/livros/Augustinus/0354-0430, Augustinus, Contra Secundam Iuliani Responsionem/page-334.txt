Lex prior et lex posterior.
15. IUL. Sed ne nimis primam partem certaminis urgeamus, patiamur processu opinionis te bonam
Adae probare naturam. Dicis profecto: Deus iustus legem devotionis homini non poneret, si eum
nosset pati peccandi necessitatem; quia si iustitiam voluntatis exigeret ab eo quem malae naturae
esse nosset, non illum cum praevaricabatur, reum arguebat, sed se inimicum esse iustitiae
publicabat. Posuit autem Deus iustus legem homini, quem ulturum se, si fuisset praevaricatus,
spopondit. Constat ergo eum bonum natura, non potuisse aliter, nisi sola voluntate peccare. Vides
nempe, quam legitima sit a me tuo nomine prolata conclusio? Ipse est omnino gladius, qui in manu
Catholicorum coruscans, Manichaeos Traducianosque populatur. Sed nimis propter vestrun nomen
admiscui, quorum vice impraesentiarum volueram responsum videri. Concussit ergo Manichaeum
solida responsio. Augustam rationem dignis laudibus prosequor: verum oleo laudationis huius, in te
acui gladium contuere. Repete igitur, quaeso, quod dixeras. Deus iustus, inquis, legem non poneret
homini, si esset malum natura; posuit autem legem qui iustus est; apparet nunc potuisse servare,
quod aequissimus imperavit; quoniam nisi obediendi virtutem habuisset, numquam constaret
praecipienti ratio iussionis. O lepidissimum capitulum! Me coram, me spectatore, bonitatem
naturae, cui lex ponitur, de iustitia legem promulgantis affirmat; nec videt se, antequam
vulnusculum Manichaeus sentiat, in Traducianos exitium pertulisse. Ut enim intellegas semineci me
tibi rapere arma cruenta, victricemque ferant morientia lumina veritatem 70, in tua temet tela
compellam. Si iustus Deus Adae legem dare non potuit, nisi eum sciret sine aliquo mali coactu
liberum posse observare quod iustum est; sine dubio et in temporibus secutis eadem gravitate
iustitiae lex etiam litteris tradita, multiplicatione diffusior, distinctione signatior, et aucta ultione
reverentior, data hominibus non fuisset, si aut imbecilli ad faciendum bonum sine possibilitate
iustitiae, aut rei, id est mali, ab utero nascerentur; quoniam ut istos in omni praevaricatione
necessitatis excusaret obtentus; ita immoderatio praeceptorum, impotentia sanctionum, iniquitas
iudiciorum, in maculam rediret auctoris. Igitur et haec pars secunda eodem genere, quo prior,
cluditur; id est, ut confitearis, aut iustitiam Dei non potuisse imperare, nisi quod a subditis fieri
posse perpenderet; et testimonio primi mandati Manichaeus, testimonio autem legum postea
secutarum Manichaeus Traducianusque consumitur; aut si hoc relinquit impietas, ne leviter quidem
a vobis pulsatus Manichaeus, vestrum se esse patrem, vestrum principem, cumque vobis adversum
nos unicum sibi esse certamen, mundo teste monstrabit.
AUG. Hoc est nempe, quod non eloquio, sed multiloquio prosecutus es, legem scilicet priorem,
quae data est in paradiso, testimonium esse naturae bonae, quae condita est cum libero arbitrio;
alioquin homini liberum arbitrium non habenti iniustissime lex daretur. Unde et posterior, inquis, lex
quae copiosissime in litteris promulgata est, testimonium est naturae bonae, quae creatur ex
parentibus, similiter sine vitio, cum libero arbitrio. Ista disputans videris tibi aliquid dicere, quia vel
tuas vel humanas sectaris argutias; divina vero eloquia, ex quibus te nobis putas praescribere, non
curas legere; aut si curas legere, non vis, vel non potes intellegere; sed si forte intellexeris
disputantibus nobis, noli esse talis qualem Scriptura denotat dicens: Verbis non emendabitur servus
durus, si enim et intellexerit, non obediet 71. Quamquam et cor lapideum, quo divinis verbis etiam
intellectis non obeditur, possit tibi auferre, si velit, qui hoc populo duro, Ezechiele sancto
prophetante, promisit 72. In paradiso enim legem accepit homo, qui factus est rectus, ut rationalis
creaturae vel sola, vel praecipua virtus esse obedientia doceretur. Sed eiusdem legis
praevaricatione, a se ipso factus est pravus. Et quoniam vitiari per se ipsum potuit, non sanari;
etiam postea eo tempore et eo loco, quando esse faciendum et ubi esse faciendum Dei sapientia
iudicavit, legem etiam pravus accepit, non per quam corrigi posset; sed per quam se pravum esse,
et nec lege accepta a se ipso corrigi posse sentiret; ac sic peccatis non lege cessantibus, sed
praevaricatione crescentibus, deiecta et contrita superbia, humillimo corde auxilium gratiae
desideraret, et spiritu vivificaretur littera occisus. Si enim data esset lex quae posset vivificare,
omnino ex lege esset iustitia; sed conclusit Scriptura omnia sub peccato, ut promissio ex fide Iesu
Christi daretur credentibus 73. Si verba Apostoli agnoscis, vides profecto vel quid non intellegas, vel
quid cum intellegas negligas. Non igitur lex, quae in litteris per Moysen data est, testimonium est
liberae voluntatis; nam, si ita esset, non ad eam pertineret ille qui dicit: Non quod volo, facio
bonum; sed quod odi malum, hoc ago 74; quem vos certe nondum sub gratia, sed adhuc sub lege
esse contenditis. Nec ipsa lex nova, quae praedicata est ex Sion proditura, et verbum Domini ex
Ierusalem 75, quod intellegitur esse Evangelium sanctum; nec ipsa, inquam, testimonium est
liberae, sed liberandae potius voluntatis. Ibi enim scriptum est: Si vos Filius liberaverit, tunc vere
liberi eritis 76. Quod non solum propter peccata praeterita dictum esse, quorum remissione
liberamur, verum etiam propter adiutorium gratiae, quod ne peccemus accipimus, id est, ita liberi
efficimur, Deo nostra itinera dirigente, ut non nobis dominetur omnis iniquitas 77, dominica testatur
oratio, ubi non solum dicimus: Dimitte nobis debita nostra, propter mala quae fecimus, verum
etiam: Ne nos inferas in tentationem 78, propter hoc utique ne mala faciamus; unde et Apostolus
dicit: Oramus autem ad Deum, ne quid faciatis mali 79. Quod si ita esset in potestate, quomodo fuit

334

