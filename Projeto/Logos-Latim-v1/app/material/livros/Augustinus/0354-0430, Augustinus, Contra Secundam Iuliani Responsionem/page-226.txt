et diaboli operibus deputare; quam sententiam de ore meo dicit vi veritatis extortam,
concionaturque scelestissimum atque profanissimum esse, si ea quae a Deo facta dicamus, pudore
operienda fateamur. Sed alacritate commotior non potuit ponderare quid diceret; asserens enim in
operibus Dei pudendum nihil esse, operam autem genitalium pudendam esse, et ideo non posse
eam Conditoris operibus adscribi; subito confessus est illam non solum honestam, sed etiam
iustam; non solum creante Deo, verum etiam iudicante, nostris corporibus attributam. Ostendi in
tertio prioris operis libro, non posse idem poenam esse quod culpam.
AUG. Non ostendisti, quod te ostendisse inaniter iactas; immo etiam ipse quodam loco oblitus quid
ante dixisses, confessus es culpam etiam poenam esse peccantis. Quod ego, cum tibi superius
responderem 46, satis evidenter ostenderam, etiam per Apostolum probans puniri peccata peccatis;
qui cum de quibusdam dixisset, quod immutaverint gloriam incorruptibilis Dei in similitudinem
imaginis corruptibilis hominis, et volucrum, et quadrupedum, et serpentium; protinus hoc peccatum
aliis peccatis ostendens esse punitum: Propterea, inquit, tradidit illos Deus in desideria cordis
illorum, in immunditiam; ut contumeliis afficiant corpora sua in semetipsis 47, et cetera quae ibi
contexuit. Nec in Psalmo diceretur: Appone iniquitatem super iniquitatem eorum, et non intrent in
tuam iustitiam 48; nisi iusto iudicio Dei punirentur additis praecedentia peccata peccatis.

Mors reddita a Deo, non condita.
32. IUL. Et ideo super hoc laborandum non est; commendo tamen disputatoris acrimoniam, qui
quam dicit a Deo redditam, non vult a Deo conditam; pronuntians Dei non convenire operibus, quod
vult eius convenire iudiciis.
Aug. Apparet te non intellegere quomodo dictum sit: Deus mortem non fecit 49; cuius tamen iudicio
qui peccat moritur. Convenit ergo iudicio eius ut moriatur peccator; nec tamen operi eius convenit
mors, quia Deus mortem non fecit. Eius quippe iustum est iudicium, ut peccato suo quisque pereat,
cum peccatum Deus non faciat; sicut mortem non fecit, et tamen quem morte dignum censet,
occidit. Unde legitur: Deus mortem non fecit; legitur: Mors et vita a Domino Deo est 50; quae duo
inter se non esse contraria profecto videt, quisquis ab operibus divinis iudicia divina discernit; quod
tu si potuisses, non utique ista vana dixisses.

Erubescere times et errare non times.
33. IUL. Ergo in operibus eius nullus pudor est; in sententiis autem summa deformitas. Certum est
nempe, quod poenam mereatur reatus; num ideo tamen confusio culpae debita, in vindicta recurrit,
ut appelletur sine pudore quod fecit reus, sed non possit sine ignominia dici quod iudicando fecit
Deus?
AUG. Quid explicata implicas, et evoluta convolvis, ut ingeniis tardioribus, qualia in hominibus plura
sunt, videaris dicere aliquid, cum dicas nihil? Homo es enim, qui potius inverecundia quam facundia
persuadere conaris, quod deformitas vel nulla, vel parva sit, ut cum subiecta esse caro spiritui
debeat, adversus spiritum concupiscat; aut quod non sit iustum Dei iudicium, relinquere
delinquentem, ut ipse sibi sit poena, cui Deus fuerat vera felicitas; aut quod de peccato debeat, non
de poena sua quisque confundi; cum plerique de peccatis suis non erubescant, si nulla poena fuerit
subsecuta quam sentiant, et eos faciat poena confundi, quod non fecisset impunitas. Sed contra res
apertissimas quem liberet esse disertum, nisi a veritate desertum? Utrumque autem nos libere
dicimus, et quod fecit homo volens, et quod passus est nolens; id est, et spiritus inoboedientiam, et
carnis contra spiritum concupiscentiam; sed unum horum dicere tu erubescebas, ne nos admoneres
unde tuum convinceremus errorem. Et nunc quando iam concupiscentiam carnis et libidinem
nominas, ne de tuae susceptae nomine erubescere dicaris, plus erubescere times, et errare non
times.

In operam Dei reduxit pudorem.
34. IUL. Constat tamen accusatorem nostrum in eodem, quem aversatur luto volvi. Cum enim
confinxerit iuste redditam libidinis poenam, et hanc iustitiam divinae inculcat convenire sententiae,
in prolatione autem sententiae opus Dei esse non denegat, ex qua libidinem evenisse dicit, quam
erubescendam fatetur; in operam nimirum Dei, illum, quem propulsaverat, reduxit pudorem.

226

