Filii Dei et filii hominum.
132. IUL. Advertis ergo quantam distinctionem superficies verborum fecerit de naturis duarum
plebium: Israelitas filios Dei vocat, et Chananaeos semen maledictum. Si hoc quod sonat ad
generationes referretur et partus; dicendum erat, aliam esse religiosorum generationem, aliam
profanorum.
AUG. Numquid quoniam cum audimus filios Dei, intellegimus gratiam; ideo cum audimus filios
hominum, non debemus agnoscere confiterique naturam? Quid est ergo quod dicis, non inveniendo
quid dicas, homo contentiose? Cognosce quod verum est, attende quod clarum est. Semen
maledictum Chananaei dicti sunt propter tam malam progeniem, ut Deo iustissimo vindicante
atque imperante, nec eius parvulis parceretur, qui parentes suos nulla voluntatis imitatione sectati
sunt. Filii vero Dei dicti sunt Israelitae, non propter progeniem naturae, sed propter adoptionem
gratiae. Sive ergo dicantur filii et filii, sive semen et semen, quid te iuvat ista consonantia
nominum, ubi rerum est tanta distantia?

Semen et semina.
133. IUL. Dum constaret tamen, secundum etiam hanc vanitatem, traducem primi non esse
peccati; quod interruptum multarum simul semina gentium perdocebant.
AUG. Aliud est illius unius hominis semen, quod sunt omnes homines; aliud diversa diversarum
gentium semina, quae illud non interrumpunt, quia ex illo cuncta descendunt; neque agunt sua
varietate, ut illud peccatum primi hominis, quo mutari meruit humana natura, quibuslibet longe
post natis sit posteris eius noxium; sed ut magis minusve sit innoxium. Sicut enim quidam parentes
aggravant peccatum originale, ita quidem relevant; sed nemo tollit, nisi ille de quo dictum est: Ecce
Agnus Dei, ecce qui tollit peccata mundi 211; cui nullum bonum hominis impossibile, nullum malum
est insanabile.

Sanctitas quae excludit peccatum originali et sanctitas quae id non excludit.
134. IUL. Porro, sicut illud quod de laude dicitur Iudaeorum, non ad hoc valet, ut quisquam genuina
credatur sanctitate fulgere; ita etiam quod naturalis malitia vocatur, non ad hoc valet, ut semina
vitiosa commendet, sed sine praeiudicio naturae, cuius imperturbabilis ratio est, quae quidquid
habet, a Deo suo auctore sortitur, varietas ista verborum, aut invectionis impetum signat, aut
laudationis officium.
AUG. Si non est cuiusquam sanctitas genuina, quomodo dictum est Ieremiae: Priusquam de vulva
exires, sanctificavi te 212? Quomodo etiam dictum est de Ioanne Baptista: Spiritu Sancto replebitur
iam inde ab utero matris suae 213? Quod exsultatio eius quoque ostendit, quando Elizabeth
praegnantem coniugatam praegnans Virgo Maria salutavit 214. An et haec dicta non proprietatis
sunt dicta praeconio, sed laudationis officio? Sic agite, sic vanescite; hoc ut dicatis, vestrae restat
insaniae. Quid enim Ieremiam, quid Ioannem tumori vestrae frontis apponimus; quando ipsum
Christum non discernitis a carne peccati, nullamque carnem dicentes originaliter esse peccati, sic
illum ceteris coaequatis, ut etiam ipsum habuisse genuinam negare cogamini sanctitatem, qui
natus est de Spiritu Sancto et virgine Maria, expers omnino delicti, quia expers illius conceptionis
quae commixtione fit sexuum? Quia et Ieremias et Ioannes, quamvis sanctificati in uteris matrum,
traxerunt tamen originale peccatum. Nam quo alio merito interirent eorum animae de populo suo,
nisi die octavo circumciderentur; id est nisi ad Christi gratiam pervenirent, quem die octavo, id est,
post septimum sabbati, resurrecturum propter iustificationem nostram, carnis illa circumcisio
figurabat? Erant ergo illi et natura filii irae ab uteris matrum, et gratia filii misericordiae ab uteris
matrum; quia nec illa eis adhuc inerat sanctitas, quae vinculum solveret successionis obnoxiae
quod suo tempore solvi oportebat, et inerat tamen quae praeconem Christi a maternis visceribus
designabat. Sed novus haereticus, religiosus physicus vis putari, cum dicis: naturalem malitiam et
semen maledictum sine praeiudicio naturae dici, cuius, inquis, imperturbabilis ratio quidquid habet,
a Deo suo auctore sortitur. Nonne te admonent ut cor habeas, saltem qui fatui nascuntur? Nec
tamen vel ipsi fatui Deum dicere audent fatuitatis auctorem. Nec utique, ut Manichaeus desipit vel
insanit, alienae naturae commixtio, sed nostrae depravatio invexit hoc vitium. Huius ergo vitii
meritum, et aliorum naturalium quorumque vitiorum non inveniunt, qui sani sunt in fide, nisi
originale peccatum.

Semen generationis et semen regenerationis.
268

