123. IUL. Nec malum itaque naturale est, nec Deus creare reos potest, nec in regno diaboli
collocare. Quibus collectis et tu Manichaeus, immo Manichaeo peior ostenderis; et sine peccato in
hunc mundum humanitatis ingressus, et sub iure Dei, non diaboli, fructus fecunditatis, et naturalis
innocentia claruerunt.
AUG. Ergo et Ambrosius, qui dixit: In primordia naturae suae, qui baptizati fuerint parvuli, a malitia
reformantur 319, Manichaeus, aut Manichaeo peior ostenditur, sicut conviciaris, aut furis.

Diversa pro tempore sacramenta.
124. IUL. Hoc igitur consignato, quid processum tuum consequatur attende. Prophetas et
Patriarchas, omnesque sanctos Veteris Testamenti constat Baptismatis expertes fuisse, sed a Deo
conditos propriis deinceps fulsisse virtutibus; sub diaboli ergo regno, contra testimonium legis, esse
credentur aeternis suppliciis mancipandi; quia ex Adam omnes pronuntiantur a te in
condemnationem creati.
AUG. Et ipsos antiquos iustos eadem gratia liberavit, cui vos bellum indixistis; quamvis diversis usi
fuerint pro tempore sacramentis. Quoniam quod de Christo credimus, hoc credebant. Unus enim
Deus, unus et Mediator Dei et hominum homo Chri us Iesus 320, cuius illis praenuntiatus est, nobis
autem annuntiatus est humilitatis adventus; claritatis vero, qui in fine futurus est, et illis est
praenuntiatus et nobis. Et illorum ergo et nostra in isto uno Mediatore una fides est, et idem spiritus
fidei et in illis et in nobis; unde dicit Apostolus: Habentes autem eumdem spiritum fidei, secundum
quod scriptum est: Credidi, propter quod locutus sum; et nos credimus, propter quod et
loquimur 321. Unde autem sit haec fides, ne ita gloriemur tamquam ex nobis sit, eumdem audiamus
Apostolum: Gratia, inquit, salvi facti estis per fidem, et hoc non ex vobis, sed Dei donum est 322. Et
alio loco: Pax, inquit, fratribus et caritas cum fide a Deo Patre et Domino Iesu Christo 323.

Omnes generati, si non fuerint regenerati, eunt in condemnationem.
125. IUL. Quod si dixeris, quam sis aperte Manichaeus, etiam patroni tui poterunt confiteri. Si vero
intellexeris tantum veri Regis exercitum contra tuam dimicare sententiam, nec illis te afferre posse
praeiudicium; acquiesce destructum esse quod extruxeras, et per hoc non ire omnes ex uno in
condemnationem 324; sed eos tantum, qui rebelles voluntati Dei, sine paenitentia, sine correctione,
ultimo fuerint fine deprehensi .
AUG. Adde et generatos, si non fuerint regenerati; quia in uno omnes peccaverunt

325

.

Figulus et vasa.
126. IUL. Quod autem Deus dictus est: Figulus ex eadem massa faciens aliud vas in honorem, aliud
in contumeliam 326, a te commemorari omnino non debuit; quia ut a nobis consequenter exponitur,
ita tibi totum repugnat; nam cum alii in honorem, alii in contumeliam fieri dicuntur, iuvatur sensus
Catholicorum, quo secundum diversitatem voluntatis humanae, diversus etiam vasorum exitus
praedicatur.
AUG. Ambrosium audi, qui dicit: Omnes homines sub peccato nascimur, quorum ipse ortus in vitio
est 327. Sic quippe intellexit cum ceteris condiscipulis et condoctoribus suis, sine ulla dubitatione
catholicis, quod scriptum est de peccato et morte, quod per unum intraverit, et in omnes homines
pertransierit 328. Et intellege hanc esse massam de qua fiunt vasa, sive illa, sive ista. Nam si
inscrutabilis quaestionis huius ista esset solutio, quam tu sapis, secundum merita voluntatum; tam
manifesta esset, ut nulla eius difficultate compelleretur Apostolus dicere: O homo, tu quis es qui
respondeas Deo? 329 De nondum natis enim agebatur, quorum non ex operibus, sed secundum
propositum suum Deus unum dilexit, alterum odio habuit; unde ad haec verba perventum est, ut de
eadem massa et diversis vasis, et de potestate figuli diceretur.

Originis meritum et gratia sine merito.
127. IUL. Tu autem qui supra dixeras, omnes ire in condemnationem, qua testimonium fronte
posuisti, quo pronuntiatur ire alius in honorem, alius in contumeliam?

45

