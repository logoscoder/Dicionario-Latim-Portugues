AUG. Aerumnas generis humani quamlibet dicax et facetus irrideas, vel irridere te fingas, ipsae te
in angustias has impulerunt, ut paradisum Dei, etiamsi nemo peccasset, aerumnosum futurum
fuisse affirmare cogaris; quod si verecundatus nolueris facere, ut facias tuo dogmate urgeberis;
quod dogma nisi correctus abieceris, istas prementes et in horrendum praecipitium contrudentes
angustias non effugies. Quaeritur enim a te, has aerumnas, quas et in maioribus et in parvulis esse
conspicimus; unde existimes emanare. Respondes ex tuo dogmate, humanum genus sic esse ab
exordio sui divinitus institutum. Referturque responsioni tuae: Ergo et in paradiso futurae fuerant, si
nullum ibi peccatum esset exortum. Hic tu aut praeceps ibis, aut dogma mutabis, aut fronte
perditus, aut mente correctus. Aut enim aerumnosa vita locum famosissimae felicitatis implebis, et
non invenies oculos quibus qualescumque aspicere audeas Christianos; aut in abrupta horribiliora
deiectus, alienae malae naturae nobisque permixtae has aerumnas hominis imputabis, et
Manichaei tartarea profunditate sorbeberis; aut de natura vitiata hanc aerumnarum poenam iudicio
Dei punientis existere confiteberis, et in auram catholicam respirabis. Quin etiam dicis, quod
quidam genus humanum per Adae peccatum mortale, opinantur effectum; et addis, ideo te dixisse:
Quidam, quia ego princeps eorum hoc erubuerim dicere; sed ad Marcellinum scripserim mortalem
Adam factum videri. Qui haec tua et illa mea legerunt vel legunt, si Pelagiani non sunt, profecto
vident quemadmodum lingua tua amplexa sit dolositatem. Numquam enim ego sensi, numquam
omnino dixi, sicut vos dicitis, mortalem Adam factum, qui sive peccaret, sive non peccaret,
moriturus esset. Haec prorsus verba obiecta sunt Caelestio in episcopali iudicio Carthaginensi. Haec
obiecta sunt et Pelagio in episcopali iudicio Palaestino 154 Haec quippe de hac re inter nos et vos
vertitur quaestio, utrum Adam, sive peccaret, sive non peccaret, moriturus esset. Nam quis ignorat,
quia secundum definitionem, qua immortalis dicitur ille qui non potest mori, mortalis autem qui
potest mori, Adam potuit mori, quia potuit peccare; et ideo mori merito culpae, non necessitate
naturae? Secundum illam vero definitionem, qua et ille immortalis dicitur cuius est in potestate non
mori, quis neget Adam esse conditum huius potestatis? Quoniam qui habebat potestatem
numquam peccandi, profecto habebat potestatem numquam moriendi. Illud ergo est quod contra
vos dicitur, hoc dogma vestrum, quo putatis Adam, sive peccaret, sive non peccaret, fuisse
moriturum, omnino esse falsissimum. Quae cum ita sint, quo pacto ego dicerem, quod me dixisse
mentiris, Adam secundum naturam mortaliter institutum, quasi urgeretur necessitate moriendi;
cum in mortem nisi propter peccatum non posset urgeri? Aut quomodo eum mori non potuisse
pronuntio, cum esse mortuum sciam; et utique si mori non potuisset, mortuus non esset? Sed plane
illum non mori potuisse pronuntio. Aliud est autem non posse mori, aliud posse non mori; illud
maioris est immortalitatis, hoc minoris. Si duo ista discernis, et quod vos de Adam dicitis, et quod
nos contra vos dicimus, cernis. Vos enim dicitis: Sive peccaret, sive non peccaret, moriturus esset;
nos autem dicimus: Quamdiu non peccaret, moriturus non esset; et si numquam peccasset,
mortuus non esset. Deinde commemoras quae contra vos de Genesi dici soleant; et de dolore
parientis, qua poena prior Eva punita est, dicis aliquid, quod nos dicere vis putari, vel putas. Non
enim dicimus, non fuisse in pariendo feminas dolituras, nisi ad eas cum peccato Evae fecunditatis
illius aerumna transisset; cum ad eas non fecunditatis, sed iniquitatis aerumna transierit. Etsi enim
facta est aerumnosa fecunditas; iniquitas, non fecunditas hoc fecit; aerumna quippe parientis ex
iniquitate hominis, fecunditas autem ex Dei benedictione descendit. Aut si aerumnam fecunditatis
non sic intellegi voluisti, tamquam eam fecunditas fecerit, sed acceperit; haec est nostra sententia.
Verum nos non dicimus etiam in paradiso parientes feminas fuisse dolituras; immo inde colligimus
hunc dolorem poenam esse peccati, quia in eo loco non fuisset, ubi non sinerentur manere
quicumque peccassent; quod tu refutare non niteris, nisi Dei paradisum, manu fronti opposita et
oculis clausis, non solum libidinibus hominum, verum etiam cruciatibus implere cogaris. Sed quid
mirum? Quando implere vis illum memorabilis felicitatis locum etiam mortibus hominum, quarum
sine aliquo corporis cruciatu, vel nulla, vel pene nulla contingit. Et cum haec portenta te dicere
tuum dogma compellat; eos, qui haec absit ut dicant, quia illud potius antiquitus Ecclesiae Dei
traditum tenent, unde dictum est: A muliere initium factum est peccati, et propter illam morimur
omnes 155; audes insuper irridere, eorumque me principem insultanter appellas contra scientiam et
conscientiam tuam. Nullo modo namque ignoras, quot et quanti in Ecclesia docti Ecclesiaeque
doctores ante nos dixerint, sic naturam hominis divinitus institutam, ut si non peccasset, moriturus
non esset. Horum ergo quomodo princeps vocor, quos non duco, sed sequor? Te autem non dico
esse principem eorum qui asserunt sic Adam mortalem factum, ut sive peccaret, sive non peccaret,
moriturus esset, atque ita paradisum sanctae voluptatis, ubi tanta requies animae et corporis erat,
morientium cruciatibus, mortuorum funeribus, lugentium maeroribus implere conantur. Non es tu
eorum princeps: Pelagius et Caelestius, qui priores ista dixerunt, tenent huius nefandi dogmatis
principatum; quos utinam, sicut non ducis, ita nec sequereris!

Supina tradux peccati, non prona.
26. IUL. Hoc enim ipsum quam insanum est, quod dicitis, primo dolorem pariendi comitem esse
peccati, cum ita perspicue ad sexuum conditionem magis, quam ad criminum respiciat ultionem, ut
omnia animalia nullo maculata peccato, hos angores, hos gemitus in parturitione patiantur? Per

347

