Non melior est sapientia pelagiana quam ecclesiastica.
6. IUL. Quamquam, o infelicitas erroris humani, nimio quippe perpendens ipsam conflictus nostri
rationem dolore concutior, potuissene hoc in dubitationem venire atque assertione hanc eguisse
causam; potuisse, inquam, in ecclesiis, quae Christo se credere faterentur, dubitari, utrum Deus
iuste id est rationabiliter iudicaret!
AUG. Quia hoc non dubitatur, ideo scriptum est grave iugum esse super filios Adam a die exitus de
ventre matris eorum 5; neque enim melior est Pelagiana quam ecclesiastica sapientia.

Miror potuisse quod iam constat.
7. IUL. Sed nimis sum ipsa rerum reverentia eius qua de agitur contentionis oblitus. Miror enim
ambigi de Dei aequitate potuisse, cum constet in Traducianorum synagogis nihil de eius iniquitate
dubitari.
AUG. Quia de Dei aequitate non ambigitur, ideo grave iugum super parvulum iustum esse creditur
et, quia hoc iustum esse creditur, ideo parvulus sine originali peccato esse non creditur. Proinde in
Ecclesia catholica, unde Pelagiani ex nobis exierunt, non, sicut dicis, nihil de iniquitate Dei, sed
potius nihil de eius aequitate dubitatur, ubi nec infans, cuius est unius diei vita super terram, sine
sorde peccati esse docetur et dicitur 6, et ideo in malis, quae patitur, non iniustus Deus, sed iustus
agnoscitur.

Criminari Deum.
8. IUL. Quod certe tanto peius est, quanto gravius est studium malorum quam neglectus bonorum,
quanto perniciosior intentio profanitatis quam dubitatio veritatis, quanto postremo scelestius est
audere criminari Deum quam nolle venerari.
AUG. Sed vos criminamini Deum, dum parvulos, quos iudicio eius gravi iugo premi cernitis, ullum
tamen negatis habere peccatum.

Tu ipse suspicatus es in Deo iniquitatem.
9. IUL. Dixerat quidem, ut David propheta testis est, insipiens in corde suo, quia non esset Deus 7,
non tamen dixerat, quia esset quidem, sed tamen iniustus Deus; ita concinenter totius naturae
voce resonabat inseparabiliter Deo adhaerere iustitiam, ut facilius inveniretur, qui substantiam eius
quam qui aequitatem negaret; potuit exsistere, qui putaret non esse, quod non videbat, non fuerat
tamen inventus, qui diceret iniquum, quod divinum esse credebat.
AUG. Et ipse inventus es; nam cui nisi tali dicit: Suspicatus es iniquitatem, quod ero tibi similis? 8
Sed quoniam Christiani catholici et esse Deum et iustum esse sciunt, ideo natos homines, si non
renati in parvula aetate moriuntur, cum sint imagines Dei, non iniuste tamen, sed peccati originalis
merito in regnum Dei non suscipi dubitare non possunt.

Contumeliae tuae laudes meae.
10. IUL. Insipiens ergo ille negando Deum stetisse in extimo criminum videbatur. At inventa est
natio Manichaeorum et Traducianorum, cuius profanitatibus vinceretur.
AUG. Sciens, quam clari probatique Doctores Ecclesiae Christi de originali peccato et de iustitia Dei
quod credo crediderint, quod doceo docuerint, quod defendo defenderint, sic audire debeo
contumelias tuas quomodo laudes meas.

Semen maledictum ab initio.
11. IUL. Sed ut revertamur, unde digressi sumus, liquerat ab eo, quem fateremur verum Deum,
nihil in iudicio posse fieri, quod iustitiae repugnaret, ac per hoc nec pro alienis peccatis quosquam

149

