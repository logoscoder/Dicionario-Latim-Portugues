incipit generatio, per quam volebat ostendere in mundum intrasse peccatum. Sed, homines, qui
dicitis mortem, quae in peccato est, ob imitationem, non generationem ad posteros transisse, cur
non aperte dicitis baptizari in Christo Iesu parvulos non debere? Si enim baptizandi sunt in Christo,
quoniam quicumque baptizantur in Christo, in morte ipsius baptizantur, procul dubio peccato et ipsi
moriuntur. Hinc quippe probavit Apostolus peccato nos esse mortuos, quia in morte Christi baptizati
sumus; cum enim dixisset: Si mortui sumus peccato, quomodo vivemus in eo? 274 Mox ut ostenderet
mortuos nos esse peccato: An ignoratis - inquit - quoniam quicumque baptizati sumus in Christo
Iesu, in morte illius baptizati sumus? 275 Quisquis igitur peccatum non habet, non est, cui moriatur
in baptismo; quisquis autem, cum baptizatur, non peccato moritur, non baptizatur in morte Christi
ac per hoc non baptizatur in Christo. Quid tergiversamini? Libere aperite inferos vestros, libere ad
vos intrent, qui nolunt in delicto mortuos in baptismo vivificari parvulos suos.

In quo omnes peccaverunt.
174. Iul. Postquam enim dixerat: In omnes homines pertransiit, subdidit statim: in quo omnes
peccaverunt; hoc: in quo omnes peccaverunt, nihil aliud indicat quam: Quia omnes peccaverunt
secundum illud Davidicum: In quo corrigit adulescentior viam suam? Id est: Quomodo corrigit viam
suam? In custodiendo sermones tuos 276. Io eo ergo corrigi dicitur, per quod et corrigitur. Ita et
Apostolus in eo dixit pertransisse mortem, in quo omnes propria voluntate peccaverunt, non ut hoc:
in quo aut Adam aut peccatum videatur ostendere, sed in quo omnes peccantes intellegatur
exprimere.
Aug. Aperi oculos: in Adam omnes moriuntur, in quo si non sunt mortui parvuli, nec in Christo vi
vificantur, utquid cum eis ad baptismum vivificatoris et salvatoris simulatione damnabili curritis,
quos vivos sanosque clamando vivificari sanarique non vultis?

Christus mortuus est pro omnibus absolute.
175. Iul. Omnes autem pro multis poni innumera Scripturarum exempla testantur secundum illud:
Omnes declinaverunt, simul inutiles facti sunt, et post pauca: Qui devorant - inquit - plebem meam
sicut cibum panis 277, ostendens ab illis omnibus, quos malum pronuntiaverat operari, hanc plebem
fuisse discretam. In Evangelio refertur: Et clamabat omnis populus: Crucifige! Crucifige! 278 Et
tamen generalitate verbi huius nequaquam aut Apostoli aut Nicodemus aut sanctae mulieres
includuntur. Hic ipse Apostolus, quos nunc dixit omnes, paulo post multos nominat.
Aug. Ad hoc iam responsum est non repugnare omnibus multos, quia ipsi omnes non pauci, sed
multi sunt; et quod de Psalmo commemorasti: Omnes declinaverunt, simul inutiles facti sunt,
prorsus verum est; filios quippe hominum, qui declinaverunt omnes, discrevit a filiis Dei, quos non
declinantes devorabant; Deus enim respexit super filios hominum; hi omnes declinaverunt, ab eis
quippe excepti sunt filii Dei. Ex his ergo declinantibus omnibus filiis hominum erat etiam ille omnis
populus, qui clamabat: Crucifige! Crucifige! Ad hunc quippe populum nullo modo illi, qui iam in
Christum crediderant, pertinebant. Hinc te exue, si potes, quod unus pro omnibus mortuus est, et
aude dicere, non omnes esse mortuos, pro quibus mortuus est Christus, cum statim Apostolus tibi
fauces premat et opprimat audacissimam vocem, quid sequeretur, ostendens et dicens: Ergo
omnes mortui sunt. Noli sic laudare Apostolum; noli sic exponere, ut nolis audire: Si unus pro
omnibus mortuus est, ergo omnes mortui sunt 279. In hos omnes cum peccato mors pertransiit per
illum, in quo omnes moriuntur. Ibi sunt et parvuli, quia et pro ipsis Christus mortuus est, qui
propterea pro omnibus mortuus est, quia omnes mortui sunt. Quidquid argumenteris, quidquid
tergiverseris, quidquid apostolicorum verborum coneris evertere sive pervertere, a morte, quae in
peccato est, parvulos non ostendis immunes, quia et pro eis Christum mortuum negare non audes.

Non originale, sed voluntarium crimen accusat Paulus.
176. Iul. Quid ergo egerimus appareat: omnes plurimos Apostolus dixit, quos ideo ait obnoxios
morti, quoniam voluntate propria peccaverunt. Non igitur originale, sed voluntarium crimen
accusat; et re vera nihil aliud indicant verba, si eorum fides et proprietas expendatur. Nam si
peccatum crederet ad posteros generatione transisse, id est ad eos, qui ibi non fuerant, ab illo
fuisse iaculatum, falsissime omnes peccasse pronuntiaret.
Aug. Possem tibi dicere: Quomodo secuti sunt posteri Adam peccantis exemplum, qui non ibi
fuerunt nec ipsum peccatum vel viderunt, vel audierunt vel crediderunt? Sed non hoc dico. Fuit

114

