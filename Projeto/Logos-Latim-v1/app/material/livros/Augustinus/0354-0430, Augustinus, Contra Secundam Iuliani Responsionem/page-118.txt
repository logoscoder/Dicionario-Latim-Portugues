senserat, id est Iudaeos sub lege peccantes similiter ut Adam praevaricatos fuisse definiens, quia et
illi primo homini, licet non libris, auribus tamen commendata lex fuerat abstinendi a gustu arboris,
in quo oboedientiae exploratio fuit, de qua contra praeceptum edendo praevaricationis crimen
incurrit. Ergo et post datam legem ministerio Moysi peccans populus in similitudine praevaricationis
Adae deliquisse convincitur, quia ita ut ille legis transgressione peccabat; in media autem aetate
duarum legum, primae datae, non scriptae, secundae vero et latae et litteris traditae, qui
peccaverunt, non a peccato ostenduntur alieni, sed non in similitudine praevaricationis Adae, quia
legem non acceperant, perhibentur errasse.
Aug. Ubi negas similitudinem praevaricationis Adae, te ipse convincis, quod hi, qui sine lege
peccaverunt, non primi hominis exemplo sunt rei; non est igitur imitatio, sed generatio, qua per
peccatum mors in omnes homines pertransiit. Neque enim, si tam prolixa tempora, quae ante
legem fuerunt, transiluisset haec mors, quae per peccatum primi hominis intravit in mundum, et a
Iudaeis serpere inciperet, qui praevaricatores legis effecti sunt, ut servaret similitudinem
praevaricationis Adae, diceretur de illa: Per unum hominem intravit et per omnes homines
pertransiit 302. Cui enim, non dico stulto, sed fatuo, persuadebitis mortem per unum hominem
intrasse et per omnes homines pertransisse, quam dicitis tot gentes et tot saecula praetermisisse
et ad eos, qui legem acceperant, intactis ceteris pervenisse, cum et in eos mortem regnasse
dicatis, qui non in similitudine praevaricationis Adae, sed sine praevaricatione, quia sine lege,
peccaverunt? Prorsus non est, unde vestrum corrigatis errorem, nisi redeatis ad catholicam fidem,
quae homini primo, principi generationis, hominem secundum, principem regenerationis, opponit.

Ex fide incarnationis vixerunt antiqui iusti.
188. Iul. Qui Adam forma dicitur futuri, id est Christi, verum forma a contrario, ut, sicut ille peccati,
ita hic iustitiae forma credatur; sed sicut incarnatio Christi iustitiae fuit forma, non prima, sed
maxima, quia et, antequam Verbum caro fieret, ex ea fide, quae in Deum erat, et in Prophetis et in
multis aliis sanctis fulsere virtutes, veniente autem temporum plenitudine exacta in Christo iustitiae
norma resplenduit et, qui praedictus fuerat pater futuri saeculi, tam praecedentium sanctorum
quam etiam sequentium remunerator eminuit.
Aug. Agnoscimus haeresim vestram; definivit enim Pelagius, quod non ex fide incarnationis Christi
antiqui vixerint iusti, quia videlicet nondum in carne venerat Christus, cum profecto id futurum non
praenuntiassent, nisi priores utique credidissent; sed in hanc absurditatem cecidistis, dum
defenditis esse potuisse per naturam legemque iustitiam, utrumlibet autem si verum est, ergo
Christus gratis mortuus est 303.

Adam forma peccati prima et maxima.
189. Iul. Ita etiam in parte contraria Adam dicitur forma peccati non prima, sed maxima.
Aug. Unde ergo non prima, sed maxima? Quandoquidem propter exordium generis humani non
negas primam nec / CSEL 307/ invenis, cur dicas maximam, nisi fatearis tanto gravius Adam
peccasse, quanto ibi maior non peccandi facilitas erat, ubi vitiata natura nondum erat nec lex
peccati in membris repugnabat legi mentis. Cum qua poena omnis homo nascitur periturus in
aeternum, si non renascatur, et perditus, nisi ab eo quaesitus inveniatur, qui venit quaerere quod
perierat 304.

Vir magis imitabilis.
190. Iul. Maximam autem dico, non quia diabolum magis reum fuisse diffitear, sed quia, cum
institutionis ratio peteretur, accommodatius Apostolus hominis, quem plurimum successio
humanitatis aspexit, quam aeriae substantiae fecerit mentionem. Verum in ipsa humanitate
primam mulierem deliquisse constabat; sed quia patrum in omnibus efficacior est et maior
auctoritas, eum dixit formam fuisse peccati, non a quo coepit delictum, sed qui per potestatem
sexus virilis magis fuisse probatur imitabilis. Vides nempe, ut consequentia intellectus veritatem
sibi inesse testetur.
Aug. Non imitationem imitationi, sed regenerationem generationi opposuisse Apostolum ipsa Christi
forma demonstrat, qui homini primo homo secundus opponitur. Si ergo non pertinent ad iustitiam
Christi, qui renascuntur, non pertinent ad peccatum Adae, qui nascuntur, et non est Christus forma
a contrario, sed quia forma est, procul dubio, sicut renati ad iustitiam Christi transeunt etiam

118

