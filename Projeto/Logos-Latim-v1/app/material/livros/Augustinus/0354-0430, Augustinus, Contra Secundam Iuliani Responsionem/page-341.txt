clarissima cernimus. Haec quia non sunt ex malae alienae commixtione naturae; procul dubio ex
depravatione nostrae sunt. Nec tibi videatur indignum, quod subiecta est diabolo imago Dei; hoc
enim non fieret, nisi iudicio Dei; nec removetur ista damnatio, nisi gratia Dei. Qui enim naturae
excellentia, ut imago Dei esset, ad similitudinem Dei factus est, non est mirandum, quia naturae
depravatione, vanitati similis factus est, unde dies eius velut umbra praetereunt 118. Tu dic, cur
innumerabiles imagines Dei in parvula aetate nulla peccata facientes, non admittantur ad regnum
Dei, si non renascantur. Habent enim aliquid unde mereantur iacere sub diabolo, propter quod non
merentur regnare sub Deo; cuius si lumini cohaereres, non tanta arrogantia verba tua fulmini
comparares.

Nihil differo a meis praeceptoribus.
21. IUL. Liquet igitur absolutissime nullo Augustinum a praeceptore suo differre, sed
disputationibus eius non minus Adae, quam ceterorum naturam pessimam definiri. Denique ut
adhuc aliquid cum eodem de his, quae egimus, disseramus, apparet te etiam primi peccati non
idem genus, quod aliarum putare culparum. Nam cum dicis flagitia temporum secutorum in
naturam transire non posse, verbi gratia, ut de peculatore, de parricida, de incesto orti filii
generantum peccatis nascantur obnoxii; nec ullum crimen esse quod seminibus misceatur, praeter
illud unum, apertissime ostendis illam inobedientiam non te eiusdem generis arbitrari, cuius etiam
ceterae sunt. Vide ergo interrogatio nostra quantae sit brevitatis et lucis. Si peccatum, quod Adam
commisit, voluntate susceptum est, et potuit fieri naturale, cur non haec quae fiunt quotidie
peccata, quae voluntas criminosa committit, in deformitatem et praeiudicia seminum congeruntur?
Quod si ista non minus atrocia, quam plura, ingenerari nequeunt; qua lege, qua conditione, quo
privilegio illud solum vindicatur ingenitum? Si unius generis peccata sunt, quae novimus, quae lex
arguit, quae aequitas punit, et illud primi hominis, quod voluntate commissum et aequitate punitum
est; cur non aut ista ex illo intellegimus, aut illud ex istis? Aut si mutuo sibi testimonio esse non
possunt, qua impudentia denegatur illa praevaricatio alterius conditionis fuisse, id est, non de
voluntate, sed naturali tabe prolata? Postremo, aude cum assertione traducis definire quodcumque
peccatum, non dico illud primum, sed interim vel de his quae nunc fiunt, verbi gratia, sacrilegium,
flagitium, vel malum quodpiam facinus; id est, haec peccata quam definitionem habeant, explicato.
Dices sine dubio: Voluntas est appetens quod iustitia vetat, et unde liberum est abstinere. Quia si
voluntas mala non esset, peccatum esse non posset. Ad hoc quam rationabiliter assurgamus
intende. O hebetudinem, o impudentiam non ferendam! Definis non esse peccatum nisi voluntatem
liberam, et a iustitia prohibitam, cum mali naturalis opinio praescribat esse peccatum, cum quo
nascitur homo, non voluntarium. Non est ergo verum, culpam non esse, nisi quae sponte
committitur; quia est crimen, et maximum, quod non sponte, sed nascendo suscipitur. Remitte
igitur definitionem peccati, quae Catholicis amica ad vos nec hospitii iure deflectit, atque ea
remissa, proba te non esse illorum commilitonem, qui ipsam substantiam invidia pravitatis
oppugnant. Et ut quod egimus colligatur: aut nullum docebitur voluntarium, si est aliquod naturale
peccatum; aut nullum erit naturale, si omne peccatum voluntarium definitur; conficiturque ex his,
ut aut neges nasci posse peccatum, et transeas in Catholicorum fidem; aut si perstiteris non
aliquod, sed maximum crimen sine voluntate suscipi per naturam, reddas nomen tuum etiam
Manichaeo, cui totum praestas obsequium.
AUG. Magnam te mihi putas invidiam comparare, cum dicis, nihil me a meo praeceptore differre; at
ego in laudem meam tua sumo convicia; nec quod cogitas, sed quod verbis sonas, revocans ad
fidem meam, sicut me intellegere oportet, intellego. Verum enim dicis et nescis; sicut Caiphas
pontifex persecutor Christi, scelera cogitabat, et salubria nesciens verba dicebat 119. Gaudeo
prorsus, in hac quae inter nos vertitur quaestione, me nihil a meo praeceptore differre; primo, quia
ipse Dominus docuit me, mortuos esse parvulos, nisi ipse eos vivificet, qui pro omnibus mortuus
est; quod exponens Apostolus dicit: Ergo omnes mortui sunt, et pro omnibus mortuus est 120. Et tu
contradicis, negans parvulos mortuos, ne vivificentur in Christo, cum fatearis mortuum etiam pro
parvulis Christum. Hoc me docet etiam Ioannes omnium Praeceptoris Apostolus, qui dicit: Ideo
venisse Filium Dei, ut solvat opera diaboli; quae vos negatis in parvulis solvi, quasi propter illos non
venerit, qui ideo venit ut solvat opera diaboli 121. Praeceptores etiam meos negare non debeo, qui
me ad hoc intellegendum suo litterario labore iuverunt. Meus praeceptor est Cyprianus, qui dicit:
Infantem secundum Adam carnaliter natum, contagium mortis antiquae prima nativitate traxisse, et
hoc ipso ad remissionem peccatorum accipiendam facilius accedere, quod ei remittuntur non
propria, sed aliena peccata 122. Meus est praeceptor Ambrosius, cuius non solum libros legi, sed
verba etiam loquentis audivi, et per eum lavacrum regenerationis accepi. Longe sum quidem impar
meritis eius; sed confiteor et profiteor me in hac causa nihil ab hoc meo praeceptore differre. Cui
absit ut audeas praeferre Pelagium praeceptorem tuum; quem tamen ego contra te de Ambrosio
teneo testem meum. Pelagius enim dixit, quod eius fidem et purissimum in Scripturis sensum ne
inimicus quidem ausus est reprehendere 123. Quem sic tu audes reprehendere, ut quod ait

341

