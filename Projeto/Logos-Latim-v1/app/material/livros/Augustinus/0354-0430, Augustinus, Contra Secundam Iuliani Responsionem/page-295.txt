supplicium; et omne quod iustum est, bonum est: bonum est ergo supplicium. Nonne cernis, nisi ita
damnatum a damnante distinguas, ut ipsam damnationem, quod supplicium est et poena peccati,
bonum quidem opus esse asseras damnantis, sed damnati exitium malum; non, inquam, cernis, nisi
haec ea ratione distinguas, ad hoc te perduci ut dicas, homines malis operibus suis, non ad mala
quae patiantur graviora, quod verum est, sed ad bona potius pervenire, quod tam falsum est, et
tanta vanitate dicitur, ut ista sapere tantum sit malum, quantum est etiam cordis caeci supplicium?
Igitur non abusive vocatur malum; sed prorsus malum est patienti; bonum est autem facienti, quia
iustum est poenam irrogare peccanti. Si delirare non vis, ista distingue.

Unde peccatum?
27. IUL. Quaeris ergo unde sit hoc malum, quod merito malum vocatur, id est, peccatum.
Respondeo, imperite nimis rogari originem rei, de cuius adhuc definitione non constitit. Videamus
ergo prius utrum sit, tunc quid sit, ultimum unde sit. Feci hoc quidem in primo praesentis operis
libello; sed ibi ex aliqua parte securus: ambigatur ergo utrum sit malum.
AUG. Si tu esse malum diceres, ego autem negarem; tunc inter nos quaestio verteretur, utrum
esset malum, in qua quaestione susciperes ostendere malum esse, quia id a me negatum esset;
cum vero id neuter nostrum neget, neuter hinc ambigat; quid poscis ut ambigatur unde non
ambigitur, nisi loquendi libidine; ut non verborum meorum convictione, sed librorum tuorum
multitudine glorieris?

Nullum peccatum extra terminos huius definitionis.
28. IUL. At id esse testantur frequentata vitia et severa iudicia; constitit ergo esse peccatum.
Quaerimus quid sit; utrum corpus aliquod sit, quod ex multis db compositum videatur; an singulare
quiddam, sicut unum aliquod elementum, vel per cogitationem a reliquorum communione
purgatum. Porro nihil horum est. Quid est ergo? Appetitus liberae voluntatis, quem prohibet iustitia;
vel, ut definitione utamur priore: Voluntas faciendi quod iustitia vetat, et unde liberum est
abstinere. Considera ergo, utrum extra terminos definitionis huius peccatum nequeat inveniri, ne
alibi vagetur, quod nos comprehensum putamus. Consulamus ergo iustitiam iudicantis, ut et illius
testimonio clareat, utrum bene cinctum sit his limitibus genus omne dc peccati. Imputatne Deus
quod scit non posse vitari? At nulla iustitia est, et summa deformitas; immo si hoc fiat, non
puniuntur peccata, sed crescunt. A iusto enim iudice culpa puniri solet; ea si in ipsum arbitrum dd
iustitiae corruptione pervadat, vindicata est de iudice, non punita. Non ergo imputat iustitia in
peccatum, nisi unde liberum est abstinere. Liberum autem dici non potest, nisi quod sine aliquo
inevitabili naturalium coactu, in iure emancipatae constiterit voluntatis. Optime ergo est finitum et
plene: Peccatum est voluntas faciendi quod iustitia vetat, et unde liberum est abstinere. His ergo
partibus absolutis, quaeratur unde sit, quod perturbatissime ante has definitiones fuerat inquisitum.
Unde est ergo peccatum? Respondeo: De libera voluntate facientis.
AUG. Itane vero de libera voluntate facientis est, ubi dicitur: Si autem quod nolo ego, hoc facio, iam
non ego operor illud, sed quod habitat in me peccatum 64? Videsne cum quaeris unde sit peccatum,
atque respondes: " De libera voluntate facientis ", illud te cogitare peccatum, quod non est etiam
poena peccati; hoc autem ubi facit homo quod non vult, et tamen peccatum esse Apostolus clamat,
ad hanc tuam responsionem minime pertinere, nec ad illam definitionem, quam commemorasti
dicens: Peccatum id esse, quod est voluntas faciendi quod iustitia vetat, et unde liberum est
abstinere? Quomodo enim liberum est abstinere, ubi clamatur: Quod nolo, hoc facio? Aliter ergo
natura humana peccavit, quando ei liberum fuit abstinere a peccato; aliter nunc peccat perdita
libertate, quando eget liberatoris auxilio. Et illud tantummodo peccatum erat; hoc autem etiam est
poena peccati.

Omnium assensus.
29. IUL. Sed videamus, utrum istud quod definitio praemissa confecit, omnium assensione firmetur.
Certe nec prudens hinc ullus potest, nec catholicus dubitare, id est, nec peccatum esse nisi quod
potest caveri, nec iustitiam esse nisi quae hoc imputet illi quem potuit, quod libera voluntate per se
ipse commisit, cum potuisset cavere.
AUG. Hoc imputatum est primo homini, quod posset cavere, si vellet; sed eius peccato universa
etiam in posteris natura vitiata Salvatore opus habet, ut possit cavere peccata, quando etiam aetas
accesserit, qua uti possit rationis officio; ante hanc vero aetatem inest ex origine reatus

295

