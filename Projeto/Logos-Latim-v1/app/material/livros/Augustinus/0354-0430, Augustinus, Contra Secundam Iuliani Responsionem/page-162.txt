quod iustitia eius super ipsum sit, quandoquidem per vitam propriam nec iuste nec inique adhuc
potest vivere? Quidquid igitur poenarum in hac aetate patitur, quo merito patitur, si nullum ex
parentibus traxit? Cum iustissimus Deus poenas immeritas nec infligat alicui nec infligi sinat, nec
dici possit ad exercendam virtutem parvuli, quae adhuc in eo nulla est, haec mala eum perpeti.
Porro, si futurum saeculum cogites, quod pertinet ad haereditatem Testamenti Novi, etiam de
parvulis rectissime dicitur, qui in ipsa aetate moriuntur: Iustitia iusti super ipsum erit et iniquitas
iniqui super ipsum erit. Sic enim discernetur a regenerato generatus, ut in eo regno iste vita vivat,
in quo iustitia inhabitat, in eo autem supplicio ille morte moriatur, ubi cruciatur iniquitas. Sed quae
istius iustitia, nisi quae in illum transit a Christo, in quo omnes vivificabuntur? Et quae huius
iniquitas, nisi quae in illum transit ex Adam, in quo omnes moriuntur?

Utrumque dicit Deus.
50. IUL. Sed ne forte simpliciorum auribus tali cavillo coneris illudere, ut dicas Deum hic de his, qui
perfectae sunt aetatis, locutum, id est ut illis filiis parentum crimina diceret non nocere, qui
naturale malum operum suorum sanctitate vacuassent, osten dendum est nihil hanc promovere
fraudem. Quamvis enim absolute praescripserit Deus, quoniam iniquitas parentum non addicat
filios innocentes, sed unusquisque propriis iniquitatibus arguatur nec hinc fidelis animus possit
ambigere, tamen, ut opinionis tuae confossum tot fulminibus legis retractemus cadaver, quatenus
accipiendam hanc Dei disputationem putabis, videlicet ut parentum sicut nec adultis ita nec
nascentibus filiis obsint delicta? An, ut tantummodo iam grandioris aetatis et iustitiam operantibus
non sinantur nocere, parvulos autem, antequam per propriam iustitiam naturale virus exhauriant,
scelere generantium gravari, sicque fiat quod per Prophetam Deus futurum negavit?
AUG. Immo sic fit, quod alio loco Deus dicit: Reddam peccata patrum in filios 67. Cum enim
utrumque ipse dicat, id est et patrum ad filios non pertinere peccata et reddere se in filios patrum
peccata, non potest utique sibi esse contrarius; et ideo recte quaerentibus, quomodo utrumque sit
verum, unum horum generationi, alterum regenerationi intellegitur convenire. Tu, qui pervertis cor
tuum, cave illum et, quod verum audis, non vocabis cavillum.

Ezechiel regenerationem prophetavit.
51. IUL. Sed ad hoc nos referimus. Et illud ergo aliud, quod paribus momentis appenditur fieri
profitere, id est ut iustitiae parentum filiis suis prosint eosque sanctificent atque illis tantummodo
non dicantur prodesse, qui grandioris iam aevi natales iustitias propriis attrivere criminibus, ut, quia
utrumque a Deo negatum et alterum alterius exemplo dissertum atque inculcatum est, quam tu
negationem rationibus tuis videns esse contrariam in parvulis mentitam esse contendis, ambas eius
partes nascentium conditione confutes. Quod cum feceris, duo mala pariter perpetrabis, unum,
quod oppugnat sententiam Dei, aliud quoniam nasci de iusto iustum et de criminoso asseris
criminosum.
AUG. Negationem Prophetae non dico mentitam, sed a te non intellectam. Ille quippe
regenerationem prophetavit, quae a peccatis parentum ad Dei, non ad hominum iudicium
pertinentibus sola filios esse praestat alienos; tu autem dum negas generationem contagium mortis
antiquae de patribus trahere, ipsam regenerationis causam conaris extinguere. Quamvis enim
lavacrum regenerationis, quidquid peccatorum invenerit, diluat, tamen alia peccata possent et
paenitendo sanari, sicut possunt in eis, quos iterum regenerare fas non est; illud vero, quod
generatione contrahitur, nisi regeneratione non solvitur. Iustus ergo ex Deo, non ex homine
nascitur, quoniam renascendo, non nascendo fit iustus; unde etiam tales filii Dei vocantur. Lege
Evangelium: Non ex sanguinibus neque ex voluntate carnis neque ex voluntate viri, sed ex Deo nati
sunt 68. Quid quaeris rerum genera multum diversa coniungere? Homines hominum carne
nascuntur, Dei Spiritu renascuntur. Quid ergo mirum, si quemadmodum de Spiritu iustitiae sumit
homo iustitiam, ita de carne peccati trahit originale peccatum? Neque enim venisset homo unus ad
liberandos nos in similitudine carnis peccati, nisi omnium nostrum esset caro peccati. Cum igitur
huic gratiae christianae sit inimica haeresis vestra, adhuc mirari et conqueri audetis, quod vos
Christi detestetur Ecclesia?

In plagas incides fortiores.
52. IUL. Si autem non sustinens reclamantis strepitum veritatis alio tentaris effugere, in plagas
incides fortiores. Nam si dicas: Vera quidem est sententia Prophetae, sed in personis grandioribus,
quae dicit necessitudines culpis mutuis non gravari, in parvulis autem ab una sui parte mentitur,
qua dicit eos reos non esse ob scelera generantium, in alia autem non mentitur, in qua asserit eos

162

