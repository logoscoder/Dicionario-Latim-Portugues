argumentatione promoves; neque enim refert, in qua specie varios unius gratiae fatearis effectus,
dummodo varios posse esse fateare.
Aug. Aliud est varios effectus gratiae dicere, quia et Scriptura sancta multiformem dicit gratiam
Dei 165, et aliud est gratiam remissionis peccatorum parvulis denegare eosque in Ecclesia veritatis,
si non eruuntur de potestate tenebrarum, mendaciter exorcizari exsufflarique contendere cum
magna iniuria Creatoris, si non indigent auxilio Salvatoris, ut de potestate eruantur deceptoris.

Gloriosa est gratia Dei etiam cum dimittit unum peccatum.
121. Iul. Ego enim hoc contentus sum, quod mihi es tu dare compulsus, quia, quod praedicavit
Apostolus in liberalitate gratiae non possit cunctis aequaliter aetatibus convenire; tu si quid
attuleris, quod et in prima nascentium aetate remissionem confirmes exsequi, illud tamen non
admovisti, quia non compleatur in parvulis, unde Apostolus gratiam Christi pronuntiavit esse
laudabilem. Nam cum medicinam mysterii peccato primi hominis, quem formam fuisse docebat
sequentibus, anteferret, ait: Iudicium ex uno delicto in condemnationem, gratia autem ex multis
delictis in iustificationem 166. Illud ergo, per quod praetulit gratiam, quia ex multis videlicet delictis
iustificationem operatur, nec secundum te constat in parvulis; atque ad hoc, quamvis reluctareris,
attractus es, ut non aequaliter in diversis aetatibus gratiam faterere versari.
Aug. Iam responsum est; vana loqueris. Gloriosa est gratia Dei, etiam cum dimittit singula
quorumque peccata, quia et ipsa singula ad eam multitudinem pertinent peccatorum, ex qua
iustificat homines, qui salvum facit populum suum a peccatis eorum 167; ad quem populum
dignissime non pertinetis, quia parvulos ad eum pertinere non vultis.

Laudator libidinis.
122. Iul. Quod cum receptum est a te, apparuit nullam fuisse necessitatem naturae humanae
calumniam concitandi ob hoc solum, ne baptismatis magis gratia varios habere pro aetatibus
diceretur effectus. Quo persuasionis colore sublato, si quid nervorum habes, si quid ingenii, si quid
virtutis, annitere probare naturale peccatum, quod vides ratione, auctoritate, aequitate destructum.
Quo enim es deceptus intuitu, ut commixtionem corporum, quae Deus instituit, et conciliatricem
ipsius commixtionis, voluptatem sexuum, quae tam in hominibus quam in pecoribus vigens
auctorem suum eum, quem corporum indicat conditorem, diaboli opus et fruticem vocares?
Aug. Erubesce; tu es ille laudator libidinis. Erubesce, inquam. Libido ista, quae tibi multum placet,
contra quam necesse est ut pugnet, qui non vult ei sollicitanti consentiendo perpetrare peccatum,
non erat in paradiso ante peccatum; aut ergo nulla ibi erat aut voluntatem mentis nec praecedebat
nec excedebat. Non est talis modo; hoc in se ipso sentit omnis homo et tu homo es; cohibe
renitendi studium et agnosce vitium, unde trahitur originale peccatum. Hoc in hominibus propagatis
invenerunt nuptiae, non fecerunt; hoc necessitate utuntur, castitate bene utuntur, idcirco nulla
ratione culpantur; hoc in pecoribus ideo non est malum, quia non in eis caro concupiscit adversus
spiritum 168, quod malum in hominibus sanandum est bonitate divina, non humana vanitate
laudandum.

Quae ratio?
123. Iul. Quae autem ratio fuit, ut primo innocentiam crimine sauciares alieno, dehinc rem
studiorum miscere seminibus conareris ?
Aug. Eadem per eadem dicis; sed procul dubio sunt vana, quae dicis. Natura bona sunt semina, sed
vitiantur et semina eisque vitiatis propagantur et vitia. Saltem species te corporum doceat, quorum
cum sit opifex summe bonus et nullo vitio depravatus, vitiosa tamen multa nascuntur; et utique, si
nemo peccasset, nulla in paradiso talia nascerentur.

Baptisma? Deus?
124. Iul. Ut baptismati veritatem propriae operationis auferres? Ut Deo, qui totus aequitas est, qui
sine iustitia Deus esse non potest, perspicuae iniquitatis crimen ascriberes?

99

