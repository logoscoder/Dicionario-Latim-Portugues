qui hoc dedit, ut qui gloriatur, in Domino glorietur 252. Haec est gratia, quam catholica fides
praedicat; utquid eam, quaeso, vester error oppugnat, cum etiam vestro vos ore convincat?

Per dona Sancti Spiritus Deus probavit amorem suum erga genus humanum.
167. Iul. Deinde cum in Testamentis agi ea, quae sunt promissa, conspicimus, praesentis vitae
inter ludicra omnino omnia bona malaque numeramus fidem pollicitationis Dei de magnitudine in
nos caritatis illius aestimantes. Neque enim confutabit spem nostram aeternorum frustratio
commodorum, quandoquidem vadem beatitudinis futurae Dei caritatem tenemus, quae effusa est
in cordibus nostris per Spiritum Sanctum, qui datus est nobis 253, id est per dona Sancti Spiritus
amorem suum Deus circa genus probavit humanum.
Aug. Non vis esse inter haec dona etiam non peccare, sed confidens in virtute tua 254 hoc tibi tu
ipse vis dare. Noli irasci, obsecro; maledictus omnis, qui spem habet in homine 255.

Etiam fidem gentium promisit Deus.
168. Iul. Restituet ergo totum fideliter, quod fidelibus repromisit.
Aug. Restituet plane etiam hoc ipsum, ut fideles sint, quia fidem gentium promisit Abrahae, et
quidam magnus fidelis dicit: Misericordiam consecutus sum, ut fidelis essem 256.

Quomodo pertinent ad Christum parvuli?
169. Iul. Qui enim Filio suo non pepercit, sed pro nobis omnibus tradidit eum, per quem nos
operatione Sancti Spiritus consecravit, procul dubio cum illo omnia nobis donavit 257. Utquid enim
Christus, cum adhuc infirmi essemus, secundum tempus pro impiis mortuus est? 258
Aug. Testimonia divina commemoras, quibus vester error evertitur; non enim dictum est: Christum
etiam pro impiis, sed: pro impiis - inquit - mortuus est. Ut autem et ipse alibi confessus es, etiam
pro parvulis mortuus est et tamen, qua fronte nescio, transisse in eos originaliter impietatem primi
hominis negas 259. Quomodo ergo pertinent ad eum, qui pro impiis mortuus est?

Etiam parvulis opus est Christus.
170. Iul. Vix enim pro iusto quis moritur; nam pro bono forsitan quis audeat mori. Commendat
autem Deus caritatem suam in nobis, quoniam si, cum adhuc peccatores essemus, Christus pro
nobis mortuus est, multo magis iustificati nunc in sanguine ipsius salvi erimus per eum ab ira. Si
enim cum inimici essemus, reconciliati sumus Deo per mortem Filii eius, multo magis reconciliati
salvi erimus in vita eius. Non solum autem hoc, sed et gloriantes in Deo per Dominum nostrum
Iesum Christum, per quem nunc reconciliationem accepimus 260. Aperuit, quanta totum Christus
pietate gessisset, qui mori dignatus est pro nihil boni merentibus.
Aug. Haec verba tua sic temperata sunt, ut etiam parvulos tangere videantur, quoniam et ipsos
nihil boni meruisse conceditis, quos nihil boni egisse fatemini; sed Apostolus non ita locutus est, qui
dixit Christum pro impiis et peccatoribus mortuum fuisse. Frustra ergo tu magnam Christi
misericordiam extenuandam putasti; ille enim pro male merentibus mortuus est, a quo tanto
beneficio Salvatoris parvulos separatis, quoniam salvos eos dicitis; ille autem dicit: Non est opus
sanis medicus 261; non est ergo opus parvulis Christus, quibus utique secundum vos non est Iesus;
quibus autem opus est, his procul dubio est Iesus. Sed discedite, maligni; opus est parvulis. Et ipsos
ergo a peccatis eorum salvos facit, quoniam propterea tale nomen accepit, ubi angelus dixit:
Vocabis nomen eius Iesum; ipse enim salvum faciet populum suum a peccatis eorum 262.

Singularitas virtutis Christi.
171. Iul. Quippe qui rationem et legem criminum amore calcaverant euntes post desideria sua,
quae ipsa conscientia, cuius vis est maxima, castigabat. Verum quia constabat etiam Prophetas
propter iustitiam crebro mortis enituisse contemptu et plurimos pro magnis quibusque rebus
dignitatisque insitae fulgore rutilantibus securo ad interitum animo cucurrisse, ne non singularitas
virtutis Christi dilucidior eiusmodi esset exemplis, intulit Apostolus, per quod ostenderet caritatem

112

