Deinde ipsi sancti in regno eius liberum arbitrium perdituri sunt, ubi peccare non poterunt. Verum
hic admonendus es, quid de hoc unde nunc agimus, sapere debeas, poenam scilicet et praemium,
intuenda inter se esse contraria, et alia duo contraria his contrariis adhaerere; sic ergo in poena est
non posse recte agere, sicut erit in praemio non posse peccare. Attende Scripturas, a quibus
miserandus exorbitas, et vagabundus ventosa loquacitate tamquam tempestate iactaris; et vide
quemadmodum dictum sit: Quod quaerebat Israel, hoc non est consecutus; electio autem
consecuta est: ceteri vero excaecati sunt; sicut scriptum est: Dedit illis Deus spiritum
compunctionis, oculos ut non videant, et aures ut non audiant, usque in hodiernum diem. Et David
dicit: Fiat mensa eorum in laqueum, et in captionem, et in scandalum, et in retributionem illis;
obscurentur oculi eorum ne videant, et dorsum illorum semper incurva 28. Aspice etiam illud in
Evangelio: Propterea, inquit, non poterant credere, quia iterum dixit Isaias: Excaecavit oculos
eorum, et induravit eorum cor, ut non videant oculis, nec intellegant corde, et convertantur, et
sanem eos 29. Haec commemoravi, ut intellegas, si possis, fieri per poenam procul dubio iustam ut
non credant homines excaecato corde; cum per misericordiam fiat ut credant libera voluntate. Quis
enim nescit, neminem credere nisi libero voluntatis arbitrio? Sed paratur voluntas a Domino; nec
omnino eruitur a servitute mala suis meritis debita, nisi quando per gratuitam gratiam paratur a
Domino. Si enim Deus ex nolentibus volentes non faceret, profecto pro eis qui nolunt credere, non
oraremus ut vellent. Quod et Apostolus se fecisse pro Iudaeis monstravit, ubi ait: Fratres, bona
voluntas cordis mei, et deprecatio pro illis ad Deum in salutem 30. Hanc utique salutem consequi,
nisi credente voluntate, non possent; hoc ergo beatus Paulus orabat ut vellent. Et episcopus
Cyprianus quod dictum est in Oratione dominica: Fiat voluntas tua sicut in caelo et in terra 31, etiam
sic intellegit, ut pro infidelibus inimicis nostris admoniti fuerimus orare; ut quemadmodum nos
credimus, qui iam caelum sumus, portando hominis caelestis imaginem, sic etiam ipsi credant, qui
propterea terra sunt, quia terreni tantum hominis imaginem portant 32.

Primi quoque hominis fuit mala natura.
11. IUL. Durat nempe inter vos Manichaeosque foedus, ut illi professione, vos argumentatione,
primi quoque hominis naturam asseratis malam fuisse; quod licet totum ineptiarum
mendaciorumque plenum esse (ut praetermissis sanctorum legionibus, primum post peccatum
Adae iustitia arripiamus exemplum), Abelis sanctitate mirabili comprobatur, qui de peccatoribus
natus, bene vivendi se non caruisse virtute, effectu quoque ipsius virtutis ostendit; verumtamen his
praeteritis iuvat sententias Traducianae nationis urgere. Quale igitur autumas fuisse arbitrium
liberum, quod collatum primis hominibus confiteris? Certe ut possent animi alternare motus, et vel
facere malum, vel recedere a malo, vel deserere vel servare iustitiam. Voluntas ergo peccandi non
fuisset, nisi volendi possibilitas anteisset. Hoc postquam uti coeperunt propria voluntate, id est
motu animi cogente nullo, tu dicis liberum arbitrium perdidisse; quo quid potest furiosius cogitari?
Ut enim vis argumenti tui expressa teneatur, dicis eam rem periisse propter voluntatem, quae data
non est nisi propter voluntatem; peccatum quippe nihil est aliud quam voluntas mala; libertas
autem ad hoc solum data est, ut voluntatem non cogeret, sed permitteret exoriri; hanc autem tu
libertatem conditionem suam dicis voluntatis opere perdidisse, ut per hoc interiisse credatur, per
quod solum probatur vigere. Voluntas ergo mala non quidem fructus, sed testimonium libertatis est.
Libertas autem nihil est aliud quam possibilitas boni malique, sed voluntarii. Qui ergo fieri potuit ut
per hoc interiret, per quod proditur instituta, cum mala voluntas et bona voluntas non exitia sint,
sed praeconia libertatis? Ac per hoc quantum distat inter officia atque discrimina, tantum inter
opinionem tuam et rationem arbitrii liberi, cui excidium putas de suis laudibus comparatum. Quid
ergo novum, quid insperatum delinquente homine accidit, per quod Dei instituta corruerent? Factus
est qui peccare et non peccare posset; cum peccavit, fecit quod non debuit quidem, sed potuit
tamen; per quid igitur facultatem illam perderet, quae ad hoc fuerat instituta, ut posset velle,
posset nolle quod voluit.
AUG. Eadem iterum et iterum dicis, quibus me iam superius respondisse qui legerit pervidebit. Sed
hic etiam persistenti tibi atque asseveranti libertatem bene agendi seu male, suo malo usu perire
non posse, respondeat et beatus papa Innocentius, Romanae antistes Ecclesiae; qui rescribens in
causa vestra episcopalibus conciliis Africanis: Liberum - inquit - arbitrium olim ille perpessus, dum
suis inconsultius utitur bonis, cadens in praevaricationis profunda demersus, nihil quemadmodum
exinde surgere posset invenit; suaque in aeternum libertate deceptus, huius ruinae latuisset
oppressus, nisi eum post Christi pro sua gratia relevasset adventus 33. Videsne quid sapiat per
ministrum suum catholica fides? Vides possibilitatem standi et cadendi sic habuisse hominem, ut si
cecidisset, non eadem possibilitate qua ceciderat surgeret, culpam scilicet sequente supplicio.
Propter quod Christi gratia, cui miserabiliter estis ingrati, quae iacentem relevaret, advenit. In alia
quoque epistola, quam de vobis ipsis rescripsit ad Numidas: Ergo - inquit - Dei gratiam conantur
auferre, quam necesse est, etiam restituta nobis status pristini libertate, quaeramus 34. Audis
restitui libertatem, et non periisse contendis; atque humana voluntate contentus divinam non petis

327

