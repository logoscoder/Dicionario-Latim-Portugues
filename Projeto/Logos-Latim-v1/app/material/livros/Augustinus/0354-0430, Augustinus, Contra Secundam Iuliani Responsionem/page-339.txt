voluntate suscepta. Et si bona qualitas, cum qua factus est homo, immutabilis non fuit (falso enim
diceretur liber homo, si motus proprios variare non posset); multo magis qualitas mala fieri non
potuit, ut immutabilis et rationalis; ne illa ratio libertatis praeiudicium a mali parte sentiret, quod
propter statum suum nec a boni portione pertulerat.
AUG. Ecce tu quoque invenisti, et quamvis serius, tamen aliquando tibi venit in mentem, unde tua
temeraria sententia destruatur; dixisti quippe, naturale bonum, quod est innocentia, posse
voluntatis vitio deperire; ac per hoc tam magnum bonum, quod ita pertinet ad naturam, non
corporis, sed ipsius animi, ut cum ipso bono Deus hominem fecerit, amissibile esse monstrasti;
quod si ante tibi venisset in mentem, non putares prodigialiter et nimium deformiter dici: Bene
institutum est animal, in quo amissibilia fuerunt bona etiam naturalia; amissibilia enim tu putasti
esse, sed voluntaria, vel bona, vel mala; naturalia vero soles inamissibilia praedicare. Tu enim et
alibi dicis, quia naturalia ab initio substantiae usque ad terminum illius perseverant 104; ad hoc ut
liberum arbitrium, quod homini Deus, cum eum crearet, dedit, amitti non posse contendas;
praecipue asserens naturalia bona voluntariis malis perire non posse. Et ideo dicitis, quod in
perversum omnia conemur asserere, tamquam dicamus non posse amitti voluntaria mala, posse
autem naturalia bona; quod nos quidem non dicimus; utraque enim dicimus amitti posse; sed mala
quae invehuntur per voluntatem liberam, per divinam indulgentiam posse amitti, vel per humanam
voluntatem, sed a Deo liberatam, et a Domino praeparatam. Verum tu qui dicis, amitti posse per
voluntatem malam, sed voluntaria bona, non naturalia, ecce invenisti, atque ipse dixisti
innocentiam, quod est naturale bonum, amitti posse per voluntarium malum. Et innocentia, si bene
attendas, maius bonum est, quam liberum arbitrium; quia innocentia res bonorum est, liberum vero
arbitrium et bonorum est et malorum. Utrum autem mala voluntate sic pereat innocentia, ut possit
bona voluntate reparari, non contemptibilis quaestio est. Sicut enim si voluntate amputentur
corporis membra, non restituuntur itidem voluntate; ita videndum est, an in re quidem dissimili, id
est, in animo tale aliquid de innocentiae perditione contingat, et voluntario motu perire possit,
redire non possit. Nam et sacra virginitas, si per impudicam pereat voluntatem, ad pudicitiam rediri
potest, ad virginitatem non potest. Sed adhuc respondetur et integritatem virginitatis in corpore,
non utique animi esse, sed corporis; cum vero de innocentia disputatur, et tamen considerandum
est, utrum ad iustitiam voluntate redeat qui peccaverit, non ad innocentiam; sicut illa ad
pudicitiam, non ad virginitatem redit. Nam sicut iniustitia iustitiae, ita innocentiae velut eius
contrarium, non iniustitia, sed reatus opponitur, qui hominis voluntate non tollitur, etsi eius
voluntate sit factus. Non enim verum videt, qui putat reatum sibi ipsi tollere paenitentem;
quamquam et ipsam paenitentiam Deus det, quod Apostolus confirmat dicens: Ne forte illis Deus
det paenitentiam 105; sed reatum apertissime Deus tollit, homini dando indulgentiam; non sibi ipse
homo, agendo paenitentiam. Debemus quippe illum recolere, qui locum paenitentiae non invenit,
quamvis cum lacrymis quaesierit eam 106. Ac per hoc et paenitentiam egit, et reus remansit, quia
veniam non accepit; et illi qui dicent inter se: Paenitentiam agentes, et per angustiam spiritus
gementes: Quid nobis profuit superbia? 107 etc., rei utique in aeternum, non accepta venia,
permanebunt; sicut etiam ille de quo Dominus ait: Non remittetur ei, sed reus erit aeterni
peccati 108. Ecce inventa est innocentia magnum hominis bonum, atque ita naturale, ut cum illa sit
conditus primus homo, et, sicut vos dicitis, cum illa nascitur omnis homo, quae tamen hominis
voluntate perdi potest, non potest reddi; et reatus magnum malum innocentiaeque contrarium,
quod tamen potestas hominis, cum sit voluntarium, possit inferre, nec possit auferre. Videsne
quemadmodum generalis tua regula illa frangatur, qua putabas naturale bonum, nos voluntate non
perdere; quando inventum est quod non solum pereat, sed nec redeat voluntate, dumtaxat
humana? Deus autem potest hominem reatu ablato ad innocentiam revocare. Cur ergo non credis
libertatem bene agendi voluntate humana perire potuisse, nec redire posse, nisi divina voluntate,
cum audias hominem dicentem: Non quod volo, facio bonum; sed quod nolo malum, hoc ago; et
post verba talia clamantem: Quis me liberabit? ac subicientem: Gratia Dei per Iesum Christum
Dominum nostrum? Sed falso, inquis, diceretur liber homo, si motus proprios variare non posset 109.
Nec te vides ipsi Deo tollere libertatem, et nobis, quando cum illo in regno eius immortales vivere
coeperimus, nec motus nostros nunc in bonum, nunc in malum nobis erit possibile variare; et
tamen tunc felicius liberi erimus, quando non poterimus servire peccato, sicut nec ipse Deus: sed
nos ipsius gratia, ille vero sua natura.

Laudator diaboli.
20. IUL. Deinde quis parasitus ita militis gloriosi vires assentationibus extulit, ut Traducianus
diaboli? Quod de ponderibus affectuum agnosci licet. Fecit siquidem Deus hominem, materiam
ipsam limi venerabili dignatione contrectans, quae in formam hominis auctoris sui manum subacta
sequeretur. Steterat iam absolutum, ceterum pallens frigensque simulacrum, spiritum quo niteret
et vigeret opperiens. Tunc augustissimo auctoris afflatu creatus et inspiratus animus, viscera
impleta commovit; tunc omnes sensus in apparatum propriorum munerum suscitati sunt. Dedit

339

