sed ad mortem ream et miseram pertinere, id est, quam deputata criminibus poena consequitur; in
ea autem videlicet gehenna nec Christus potuit esse, nec sancti; igitur nec innocentibus
praeiudicat, qui ut nihil boni, ita nihil mali voluntarii habent; sed hoc solum retinent, quod a Deo
facti sunt; quos iure Baptismatis consecramus, ut qui eos fecit condendo bonos, faciat innovando et
adoptando meliores. Quod itaque dicit Apostolus: Sicut in Adam omnes moriuntur, ita et in Christo
omnes vivificabuntur; abest tantum ab ista suspicione traducis Manichaeae, quantum Christus a
peccato, qui et iniquitatem non habuit, et minus de hominis natura nihil habuit.
AUG. Quid est, quod adversus nos disputans dicis: Confodiuntur nempe Manichaei, et peccatum
naturale credentes, et resurrectionem carnis negantes? Numquid nos, sicut illi, aut peccatum
tribuimus alienae naturae, aut carnis resurrectionem negamus? Prorsus Manichaei confodiantur a
vobis, qui vobiscum confodiuntur a nobis, et quando adiuvantur a vobis. In eorum quippe
adiutorium discordiam carnis et spiritus peccato Adae negatis esse tribuendam; ut illi huius mali
causam requirentes sive reddentes, alienam mali naturam Deo bono coaeternam commixtam nobis
esse concludant. Exponis deinde sequentia, ubi de carnis resurrectione Apostolus disputat, et dicis:
Non eum loqui de resurrectione communi, bonorum scilicet et malorum; sed eorum tantum, qui
transferentur in gloriam. Ita est quidem: tamen de resurrectione corporis loquitur. Huic ergo e
contrario mors opponitur corporis, eisque, id est morti corporis et resurrectioni, singuli distribuuntur
auctores, homines duo: Quoniam per hominem mors, et per hominem resurrectio mortuorum. Et
ipsi homines duo propriis etiam nominibus exprimuntur, ut de quibus hoc dictum sit, evidenter
appareat, atque additur: Sicut enim in Adam omnes moriuntur, sic et in Christo omnes
vivificabuntur. Moriuntur ait; non ait: Morientur; ex altera vero parte non ait: Vivificantur; sed:
vivificabuntur. Nunc enim moriuntur ex poena, tunc vivificabuntur ex praemio. Non itaque de illa
morte nunc loquitur, quae futura est eis qui cum anima et corpore igne cruciabuntur aeterno;
alioquin ex utraque parte verbum futuri temporis poneret, et sicut dixit: vivificabuntur, ita diceret:
Morientur. Cum vero dixit: moriuntur, quod utique nunc fit; vivificabuntur autem, quod tunc fiet;
satis ostendit se de illa morte agere, in eo quod dicit: Per hominem mors, quae animam dissolvit a
carne; quamvis et ad illam mortem futuram pertineant, quae secunda mors dicitur, qui reatum
quem per Adam generatione traxerunt, per Christum regeneratione non solvunt. Nunc proinde quia
de resurrectione corporis loquitur, quae futura est, cui opponit e contrario mortem corporis, quae
nunc fit; et duo ista contraria singulos auctores habent, Adam mors, Christum resurrectio
mortuorum; sicut intellegitur resurrectio illa praemialis, ita esse intellegenda est mors ista poenalis.
Praemio quippe a contrario non opponitur natura, sed poena. Et ideo isto loco, ubi resurrectio
corporis opponitur morti corporis, non de communi resurrectione agit Apostolus, quae ad iustos et
iniustos pertinet; sed de illa potius, in qua erunt qui vivificabuntur in Christo, non qui damnabuntur
a Christo; quamvis utrosque ipse resurgere faciat, cuius vocem audient omnes qui in monumentis
sunt; et procedent qui bene fecerunt, in resurrectionem vitae; qui autem mala egerunt, in
resurrectionem iudicii 218. Ideo ergo, ut dixi, eam volui commendare, quae ad beneficium Christi
pertinet, non etiam illam, quae tantum ad iudicium; ut quoniam ista praemialis est, mors quoque
corporis, quae a contrario huic opponitur, ostendatur esse poenalis. Sicut enim vitae mors, ita
praemio poena contraria est; per quam poenam, id est, corporis mortem, quoniam sancti martyres
certaverunt atque vicerunt, mors eorum in qua nunc dormiunt in conspectu Domini, non suo
genere, sed illius munere pretiosa est 219. Etiam poenae quippe sanctorum, sine dubitatione
pretiosae sunt; sed non quia pretiosae sunt, ideo poenae non sunt; sicut non quia poenae sunt, ideo
pretiosae sunt; sed quia pro veritate susceptae, vel cum pietate toleratae sunt. Hunc sensum
sanum et catholicum si teneres, non in paradisum Dei, hoc est, in locum sanctarum deliciarum, non
solum mortium poenas, verum etiam mortiferarum valetudinum mitteres. Omnis autem poena
hominis quid est, nisi poena imaginis Dei? Quae si infertur iniuste, profecto a quo infertur, iniustus
est. Quis porro dubitet quod iniuste inferatur poena imagini Dei, nisi hoc culpa meruerit? Solus enim
mediator Dei et hominum, homo Christus Iesus sine culpa pertulit poenam, ut nostram scilicet et
culpam vacuaret et poenam; non eam poenam quae luenda in hoc maligno saeculo fuit, sed quae
nobis debebatur aeterna. Et tamen ipse etiam nostrum in se affectum, morte propinquante,
suscipiens: Pater - inquit - si fieri potest, transeat a me calix iste 220. Qui utique potestatem habebat
ponendi et sumendi animam suam; sed mortem, quam nulla culpa praecedente, pro nobis
voluntate, non necessitate suscepit, poenam tamen esse his verbis suis Deus ille magister ostendit,
quam solus pro nostra sine ulla sua iniquitate sustinuit. Si ergo ista gloria misericordiae Christi, qua
pro nobis poenam sine culpa pertulit, singularis est, ut non quidem in carne peccati, sed propter
similitudinem carnis peccati, in Adam tamen, a quo descendit caro peccati, etiam ipse moreretur;
procul dubio ceteri homines in hoc maligno saeculo, quod extra paradisum est, poenas
quascumque patiuntur a nativitate usque ad mortem, in quibus poenis utique patiuntur et mortem,
pro suis peccatis vel nascendo tractis, vel male vivendo additis, merito digneque patiuntur sub iusto
et omnipotente iudice; qui utique nec faceret, nec sineret inferri poenas imaginibus suis, sine cuius
voluntate nec passer cadit in terram 221, nisi iuste sciret inferri. Et quid est iuste, nisi merito
peccatorum, vel examinatione virtutum; ita ut remissis etiam peccatis, pignus quod renati accipiunt
salutis aeternae, in futurum eis saeculum prosit, hic autem solvant, quidquid in huius saeculi

363

