151. IUL. Quae tamen gratia, quoniam etiam medicina dicitur, salva lege iustitiae facit alios ex
malis bonos, parvulos autem, quos creat condendo bonos, reddit innovando adoptandoque
meliores.
AUG. Ergo quod ait ipse Iesus: Non est opus sanis medicus, sed aegrotantibus 196, quantum attinet
ad medicinam, quae solis Christianis praebetur a Christo, in parvulis falsum est, quos et sanos esse
et eis, ut devitetis invidiam, medicinam christianam dicitis necessariam. Quomodo autem innovat
Christus, quos novos, a nativitate recentissimos invenit, si nihil trahunt de vetustate peccati? An
dicturus es etiam non vetus aliquid innovari, cum legas ad Hebraeos: Quando hoc dicit novum,
vetus fecit primum 197? Dic ergo, unde sint veteres modo nati, quos dicis sanos a vetustate peccati;
et tamen ad indignationem verorum Christianorum cavendam, a Christo eos simulas innovari.
Postremo aliud est sanari, aliud innovari; propter sanandos curatio, propter innovandos instauratio
necessaria est. Manifestum est igitur haeresim vestram parvulis prorsus christianam negare
medicinam.

Quid remansit?
152. IUL. Ecce ergo planum est nos Christi gratiam utilem parvulis non negare. Quid igitur
controversiae remansit, propter quod nos Traducianus erroris insimulat, videlicet quia non
annuimus Adae quidem bonam, sed omnium hominum malam factam esse naturam? Hoc sane non
solum nos non annuere, verum etiam et summis viribus impugnare profiteor. Remotis igitur illis
figmentorum tuorum distortis pueriliter retibus et vulgaribus maniis, quibus susurrabas nos Christi
gratiam negare cunabulis, super hoc congrediamur, in quo est summa certaminis. Eo igitur ordine,
quem promisi, quia iam nostra defendi, Manichaei, cui te adversari simulabas, et vestra sensa
pensemus.
AUG. Vestra non defendisti, sed defendi non posse monstrasti.

Tu quid dicis?
153. IUL. Ille ergo dicit a principe tenebrarum, id est auctore mali, de duarum commixtione
naturarum, bonae et malae, hominem creatum fuisse. Tu quid dicis? A Deo quidem bono, sed
omnes homines malos creari.
AUG. In homine nato et natura est, quam non negas bonum, de quo laudamus creatorem Deum, et
vitium, quod non negas malum, si vel pressus confiteris necessarium parvulis medicum Christum,
quoniam non est necessarius sanis medicus 198 eumdem de se ipso dixisse negare non potes
Christum.

Ille fidelius, tu fraudolentius.
154. IUL. Inter te et Manichaeum itaque nulla de qualitate naturae, sed de solo est auctore
dissensio; hoc enim malum tu Deo reputas, quem parvulorum creatorem fateris, quod Manichaeus
principi tenebrarum, quem naturae humanae conditorem putavit. Ad instaurandum igitur foedus
non grande vobis remansit obstaculum. Mox tamen docebo, apud utrumque vestrum etsi veritatis
vestigia nulla videantur, illius tamen magis quam tua sibimet dicta concinere. Nos porro quid
dicimus? Sine dubio, quod utrique vestrum repugnet, id est nec a bono Deo malam nec a principe
tenebrarum aliam vel factam vel commixtam esse naturam, sed unum Deum, auctorem rerum
omnium, bonam hominum non solum fecisse primum, sed etiam facere in unoquoque nascente
naturam, cui tamen creatoris sui opitulationem ut multis modis utilem, ita etiam necessariam
profitemur. Quamquam alia est conditionum ratio, alia donorum; nec hic maior operis quam opificis
aestimatio vertitur. Ambo igitur, tu et Manichaeus, pariter malum naturale firmatis, id est ambo
malam naturam hominum aeque dicitis, sed ille fidelius, tu fraudulentius. Huic enim malo, quod
inspiratum a diabolo visceribus humanis pariter arbitramini, nullius ortum ille subducit, tu autem, ut
videaris aliquo distare, quod nullum est, solos ab eo duos homines conaris eximere, quorum non
tamen personas a peccato liberas, sed provectu eruditioris ingenii dicis in illis non fuisse naturale,
quod per illos tamen naturale factum esse persuades. Ita, ne vel istic fraus impunita remaneret,
furtum, quod magistro tuo feceras, stultitiae castigavit adiectio; nam credere naturale, quod
fatearis de voluntate susceptum, non dico ineruditae, sed ebriae mentis inventum est. Verum hinc
alias, nunc interim rem premamus. Affirmat ergo Manichaeus malum esse naturale, tu annuis; dicit
peccata nasci, tu ita esse consentis; dicit malam naturam hominum, hoc quoque confirmas; dicit
omnium prorsus, hic resistis atque illam primam duorum hominum copulam sequestrari petis, sane

188

