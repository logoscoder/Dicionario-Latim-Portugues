commixtione sexuum natus est; quid restat, nisi ut peccati caro sit omnium, qui de tali commixtione
nascuntur, pertinentes ad mundum, cuius est diabolus princeps, a quo malo non liberantur, si non
in Christo renascuntur?

Aut crimen, aut humanitas.
80. IUL. Invenisset ergo in eo diabolus naturale crimen, si ullum esset; teneret corpus obnoxium, si
illud vel in primo parente, vel in ipsa pariente venenasset; nec referret, utrum conditionibus
materiae suae sera et inefficax resultaret voluntatis intentio; contra naturam nitens, non expiaret
natum, sed exasperaret tyrannum; salvo eo quod non posset esse voluntas libera, si fuisset natura
captiva. Si ergo esset in ipsius carnis sensu et conditione peccatum, si ipsa natura hominum ad
dominium daemonis pertineret; Christus aut reus erat futurus, aut homo non futurus. Ergo si
adscribitur maledictum naturae humanitatis; illi quoque, qui caro factus est ut habitaret in nobis,
aut crimen dabitur, aut humanitas auferetur.
AUG. Nec crimen ei dabitur, in quo princeps mundi nullum potuit invenire peccatum; nec humanitas
auferetur, in quo et anima et caro humana erat; quamvis non erat caro peccati, sed similitudo
carnis peccati.

Manichaei, pelagiani, christiani catholici.
81. IUL. Quod utrumque fecit Manichaeus, qui commentatus in carne malum esse naturaliter, dixit
in Christo non fuisse carnem, ne confiteretur in eo fuisse iniquitatem.
AUG. Manichaeus haereticus carnem negat Christi; Pelagianus haereticus carnem peccati carni
coaequare vult Christi; Christianus catholicus similitudinem carnis peccati discernit a carne peccati,
ne blasphemet carnem Christi.

Nihil quod possit arguere.
82. IUL. At hunc fides catholica in utroque contrivit; malum scilicet in carne non esse naturaliter,
atque ob hoc Christo nec aliquid defuisse humanitatis, nec quidquam iniquitatis adfuisse
pronuntians. Clamat ergo dispensationis suae conscius: Ecce venit princeps huius mundi, et invenit
in me nihil 119; nihil profecto quod possit arguere, quia non poterat infamare naturam, cuius ad
peccata non inflexerat voluntatem.
AUG. Immo vero nihil peccati, nec quod a nascente trahitur, quia in nulla iniquitate conceptus est;
nec quod a vivente additur, quia nulla tentatione deceptus est; quorum duorum unum est propter
quod legimus: In iniquitatibus conceptus sum 120; alterum propter quod dicimus: Ne nos inducas in
tentationem 121.

Male suadendo vitiavit.
83. IUL. Ipsa etiam ei causa tentandi fuit Christum; quoniam more artis suae volebat capere
persuadendo, cum neminem posset vitiare condendo.
AUG. Non condendo vitiat, qui neminem condit; sed male suadendo vitiavit, quod bonum conditum
invenit. Non enim naturae auctor est, quae Dei bonitate in homine conditur; sed culpae, cum qua
homo ex propagine vitiatorum primorum hominum de parentibus nascitur. Quid autem mirum, si
tentavit eum, in quo non erat caro peccati; quae nec in illis erat, quos primo tentando deiecit, per
quorum concupiscentiam carnis, de qua confusi sunt, caro est propagata peccati, quam sanaret ab
hoc malo, nullum habens malum similitudo carnis peccati?

Culpa non suscipitur de carnis conditu, sed de sola voluntate.
84. IUL. Proinde incarnatio Christi opus suae divinitatis tuetur, qui afferens ad me naturam meam
et voluntatem suam, cuius mihi speculum offerebat et regulam, pronuntiansque nihil in se diabolum
invenisse peccati, ostendit culpam non de carnis conditu, sed de sola suscipi voluntate. Denique ut
nusquam in Scripturis legitur Christum fugisse peccatum, quod a nascentibus trahi nosset; ita etiam

244

