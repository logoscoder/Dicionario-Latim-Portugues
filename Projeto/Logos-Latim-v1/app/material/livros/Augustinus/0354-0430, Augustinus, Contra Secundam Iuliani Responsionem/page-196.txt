loquereris? Tanto enim magistrum tuum amore complecteris, ut non solum itineribus eius, sed
etiam vestigiis insistas, quod tu omnibus scriptis asseris, sicut et illi, quos ad Marcellini nomen
edidisti, libri et isti testantur, quos ad Valerium destinasti, istam videlicet concupiscentiam carnis,
quam etiam pudendam vocas, per diabolum admixtam humanis esse corporibus.
AUG. Tu enim qua impudentia pudendam negas, contra quam nunc, quandoquidem illam libenter
laudas, miror si fideliter dimicas? Quando autem miscebaris uxori, quamvis nihil timendo usui
concessae voluptatis inhiabas, secretum tamen erubescendo quaerebas. Proinde ista tua suscepta,
si hominum in paradiso felicitas permaneret, aut nulla ibi esset aut nullos suos motus contra nutum
voluntatis exsereret, quibus necesse esset obsistere, ut illi felicitati honestas congrua redderetur.
Sed quoniam in eius laudibus eo usque progressus es, ut libidinem, qualem nunc esse sentimus,
talem in paradiso futuram fuisse contendas sibi reluctantium sollicitantem corda castorum, quis non
videat, quod non sapientia, non eloquentia, sed impudentia mihi resistis, quia tu victum confiteri
perverso pudore prohiberis? Nos ergo carnis concupiscentiam nec substantiam naturae malae esse
dicimus, quod dicunt Manichaei, nec omnis eius usus reprobatur a nobis sicut a Manichaeis; nec
eam rursus bonam dicimus, quod dicunt Pelagiani, nec eius contra spiritum motus laudatur a nobis
sicut a Pelagianis, sed dicimus eam vitium esse substantiae bonae, quod in nostram naturam per
praevaricationem primi hominis versum est, quod dicunt catholici Christiani; eiusque mali usus
licitus et honestus liberorum procreandorum causa approbatur a nobis sicut a catholicis Christianis.
Ita et Manichaeos et Pelagianos superamus atque vitamus, quorum sic errores utrorumque diversi
sunt, ut, qui videtur minor, ipse illius, qui videtur maior, demonstretur adiutor. Quod enim malum
esse satis evidenter apparet, dum Pelagiani negant esse vitium bonae substantiae, Manichaeos
adiuvant, qui vitium ipsum malam dicunt esse substantiam boni Dei substantiae coaeternam.

Catholici sunt pelagiani?
178. IUL. Hanc esse peccati filiam et aliorum peccatorum matrem atque de ea conqueri apostolum
Paulum, cum dicit: Scio, quia non habitat in carne mea bonum 219; et: Non quod volo bonum hoc
ago, sed quod odio illud facio 220, quod semper a catholicis ita expositum est, ut non ad naturae
infamiam, sed ad consuetudinis referretur invidiam.
AUG. Ita vero catholicus tu es et Ambrosius catholicus non est? Non usque adeo evanuerunt
homines vestrae contagio vanitatis, quoscumque decipere potuistis, ut hoc audeant in animum
inducere. Proinde paulisper attende; discordiam carnis et spiritus, de qua scriptum est: Scio, quia
non habitat in me, hoc est in carne mea bonum; velle enim adiacet mihi, perficere autem bonum
non 221, et cetera huiusmodi atque illud multo manifestius: Caro concupiscit adversus spiritum,
spiritus autem adversus carnem; haec enim invicem adversantur, ut non ea quae vultis faciatis 222,
esse in hominibus nec nos dubitamus nec vos nec Manichaei; sed unde sit in homine uno ista
discordia, inde dissensio est et tres proferuntur in hac dissensione sententiae, una nostra, vestra
altera, tertia Manichaeorum. Sed ne arroganter vel fallaciter vobis dicere videamur nostram esse
catholicam, ille eam proferat, cuius fidem et purissimum in Scripturis sensum, sicut eum praedicat
vester ipse Pelagius, ne inimicus quidem ausus est reprehendere 223. Dicit ergo Ambrosius hanc
discordiam carnis et spiritus per praevaricationem primi hominis nostrae accidisse naturae 224; vos
autem dicitis ex vi consuetudinis; Manichaei dicunt ex commixtione duarum naturarum
coaeternarum, boni scilicet et mali. Poteram iam dicere, ut eligat horum trium quod voluerit, qui
vult catholicus permanere; neque enim timere debeo, ne Manichaeos quisque fugiens vos
praeponat Ambrosio. Sed vestram sententiam, qua dicitis hoc malum vi consuetudinis inolescere,
esse vanissimam iudi cat, qui videt sine hoc malo neminem nasci. Mox enim, ut quisque ratione uti
coeperit, si concupiverit castitatem, concupiscentiam carnis, quae fuerat aetate sopita, velut
evigilantem repugnantemque iam sentit et aut victus abstrahitur aut, ne in eius labatur assensum,
adversus eam, si pius est, Domino adiuvante confligit. Quod si non vultis accipere, quid in me
saevitis? Manichaeos Ambrosiumque committite atque in spectaculo huius certaminis, si catholici
estis, cui parti faveatis, eligite. Puto, quod a vobis victor Ambrosius iudicatur; sed quia catholici non
estis, etiam sic securi spectamus; et vos enim et Manichaeos sine dubio vincit Ambrosius.

Sancti malo concupiscentiae polluntur, sed expiabiliter.
179. IUL. Tu tamen argumentando et testimonia Scripturarum usurpando de hac illum
concupiscentia, quam legem peccati vocas, et omnes sanctos tam pollutos quam conquestos fuisse
confirmas.

196

