naturaliter morbidus; itemque alius naturaliter fatuus, alius naturaliter obliviosus, alius naturaliter
iracundus; et cetera innumerabilia vitia, sive corporum, sive, quod est gravius, animorum, Dei
opificio creatorum, eiusdemque Dei occulto, sed iusto iudicio vitiatorum. Idem quippe ipse totius
hominis creator: et tamen quamvis cum eius laude natura sit homo; nullo modo tamen cum eius
vituperatione natura vitiosus est homo. Scimus itaque non vitia, sed naturas esse tribuendas
conditori Deo; sed unde sint vitia, debet dicere, qui vult resistere Manichaeo. Et de aliarum quidem
rerum vitiis, quas a Deo creatas fatemur, sed eius sapientissima ordinatione, sive bonis, sive etiam
malis angelis subditas, respondere facillimum est, ab eis quibus subiacent, earum quoque semina
posse vitiari, ut non solum fiant, verum etiam concipiantur nascanturque vitiosae. De homine
agitur, de rationali animante, de imagine Dei agitur, cuius natura nullo modo diaboli ludibrium
fieret, quem recte credimus auctorem esse vitiorum, nisi per iustum Dei iudicium propter originale
peccatum. Denique nec vos ipsi, quantum existimo, dicere audetis, quamvis dogma vestrum haec
tam dira sequatur absurditas, in paradiso exortura fuisse tot ac tanta vitia naturalia, si peccante
nemine, illa in qua est condita, naturae humanae felicitas permaneret. Vos autem negantes
originale peccatum, profecto naturam quam Deus non creavit, ex cuius commixtione sint hominum
cum quibus nascuntur vitia, facitis introduci. O perversi haeretici, Manichaeorum adiutores, de
Manichaeis calumniatores, et Catholicorum eadem concorditer contra vos vera dicentium, aliorum
contentiosi criminatores, aliorum subdoli adulatores!

Quomodo debeat intellegi.
124. IUL. Exspectet nunc forsitan lector, quomodo hoc testimonium debeat intellegi; quod certe
non pertinere ad traducem peccati, nec ad Manichaeorum opinionem, iste ipse qui fuerat eius
usurpator, ostendit; ait enim: De quibuscumque hoc dicat, de hominibus dicit; cum certe si de
naturali peccato diceret, non de quibuscumque, sed de omnibus loqueretur. Opinio quippe
Manichaeorum generaliter cunctorum mortalium infamat naturam; sententia vero de qua
quaerimus, etiam ab ipso plagiatore suo recipit testimonium, quod non in omnes, sed in aliquos
prolata sit. Ex quo constat, nullum ei negotium fuisse cum traduce, quae nequaquam universos, sed
plerosque percellit. Igitur ostenso nihil de ea spectare ad profanam opinionem, ipsius libri suffragio
scriptoris eius sanitas asseratur. Loquitur ad Deum: Misereris omnium, quoniam omnia potes, et
dissimulas peccata hominum propter poenitentiam; diligis enim omnia quae sunt, et nihil odisti
horum quae fecisti. Quomodo enim posset aliquid permanere, nisi tu voluisses? Parcis autem
omnibus, quoniam tua sunt, Domine, qui animas diligis. Bonus enim spiritus tuus est in omnibus;
propter quod hos qui errant, partibus corripis, et de quibus peccant admonens alloqueris, ut relicta
malitia credant in te, Domine 183.
AUG. Quomodo miseretur omnium Deus, cum alia Scriptura dicat: Non miserearis omnium qui
operantur iniquitatem 184; nisi quia et in illis quorum non miseretur, omnes homines ita sunt, ut
omnia genera hominum intellegantur; sicut dictum est: Decimatis omne olus 185, id est, omne oleris
genus? Quid autem te adiuvat, quod scriptura libri Sapientiae non de omnibus hominibus
loquebatur, ubi ait, quod naturalis esset malitia illorum. Neque enim quia de quibusdam, non de
omnibus hominibus agebat, ideo etiam fecit intellegi nullos alios esse tales; cum Apostolus dicat:
Fuimus nos aliquando natura filii irae, sicut et ceteri 186. Israelitas autem illo tempore, non quidem
etiam ipsos omnes, sed pios, ab his de quibus dictum est: Naturalis malitia eorum, non discernebat
natura, sed gratia; propter quod etiam Dei filii sunt nuncupati. Videndum est etiam, quomodo
dictum sit: Diligis omnia quae sunt; quoniam sunt etiam iniqui; et alibi scriptum est: Odisti omnes
qui operantur iniquitatem 187. Diligit ergo et ipsos, in quantum homines sunt, odit in quantum iniqui
sunt; et damnat eos qui iniqui sunt, et facit esse quia homines sunt: Quia nihil, inquit, odisti horum
quae fecisti. Amat ergo Deus homines usque adeo, ut etiam, cum iniqui sunt, amet ut homines
sunt, quamvis oderit quod iniqui sint. Ac per hoc iniqui quos Deus odit, et sunt homines, quoniam
Deus suum amat opificium; et miseri sunt, quoniam Deus amat iudicium.

Amat Deus animas.
125. IUL. Cernisne quam infesta sit opinioni vestrae gratificatio Dei laudatoris? Dicit eum condere
animas, et amare; quod a vobis negatur, qui iuratis innocentium animas esse sub diabolo, et exosas
Deo; cum nihil habeant aliud, quam quod ab auctore sortitae sunt.
AUG. Ergo secundum te, et fatuitatem a Deo auctore sortiuntur quicumque fatui nascuntur, quos
magis quam mortuos dicit sacra Scriptura esse lugendos 188. Sed istorum quoque animas secundum
quemdam modum, id est, ut sint, ut vivant, ut sentiant, ut quamvis obtunsa mentis acie, tamen
pecoribus antecellant, amat utique Deus. Alia autem est illa dilectio, de qua scriptum est: Neminem
diligit Deus, nisi eum qui cum sapientia habitat 189. Sed vos dicite, unde plus amet Deus animas

264

