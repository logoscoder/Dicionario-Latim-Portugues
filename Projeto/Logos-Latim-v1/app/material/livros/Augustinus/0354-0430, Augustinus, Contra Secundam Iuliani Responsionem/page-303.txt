AUG. Paulo ante iam tibi de nihilo nihil dicenti, quantum aperte potui, breviterque respondi, et nunc
frustra ad tenebras voluisti fugere. Non latebis: lumen quippe te persequitur veritatis, ita dicens
factas ex nihilo creaturas, quae non sunt quod ipse qui fecit, ut ipsum nihil non existimetur vel
intellegatur esse aliquid, nec ad faciendum habere aliquam vim; quia si haberet, non esset nihil. Ac
per hoc, nihil nec corpus est ullum, nec spiritus, nec his substantiis aliquid accidens, nec informis
ulla materies, nec inanis locus, nec ipsae tenebrae, sed prorsus nihil; quia ubi sunt tenebrae, corpus
est aliquod carens lumine, sive aer, sive aqua, sive aliquid aliud; corporali enim lumine vel
illuminari ut clareat, vel privari ut tenebrescat, nisi corpus non potest. Ac per hoc istarum
corporalium tenebrarum conditor non est, nisi qui condidit corpora, propter quod in hymno trium
virorum benedicunt eum lux et tenebrae 83. Fecit ergo Deus cuncta de nihilo; id est, omnia quae ut
essent fecit, si eorum originem primam respiciamus ex his quae non erant fecit; hoc Graeci dicunt:
ejx oujk ojjvntwn. Quod ne credatur de Unigenito, qui est Deus de Deo, lumen de lumine, et ideo
non de nihilo, vehementer Catholica resistit Arianis. Cum itaque dicimus, non ideo potuisse oriri ex
bono malam voluntatem, quia bonum factum est a bono Deo, sed quia de nihilo factum est, non de
Deo; non nihilo damus ullam naturam, sed naturam factoris a natura eorum quae sunt facta
discernimus. Ideo quippe possunt ista mutari, sive voluntate, sicut rationalis potuit creatura, sive
propriis qualitatibus suis, sicut caetera; quoniam de nihilo facta sunt, non de Deo, quamvis faciente
nonnisi Deo; id est, quia non sunt quod illa natura, quae facta non est, atque ob hoc immutabilis
sola est. Si ergo vis Manichaeos vel devitare vel vincere, hoc sape, hoc cape intellegendo, si potes,
credendo, si non potes, quoniam ex bonis orta sunt mala, nec est aliquid malitia nisi indigentia
boni.

Omnia quae fiunt aut a necessario aut a possibili dicuntur existere.
45. IUL. Verum ut ambos vos veritas detexit, et proruit; ita a nobis consideratio nostri reposcit
officii, ut quid sit hoc quod obscuritatem huic quaestioni, quae iam exarmata est, fecerat,
explicemus. Omnia quae fiunt, aut a necessario, aut a possibili dicuntur existere. Necessarium
autem hic dico, non quod solemus utile nuncupare, sed quod maioribus fuerit causis coactum.
Necessarium ergo vocamus, non quod in iure sit voluntatis, sed quod patiatur existendi vim.
Possibile autem dicimus, quod nec existendi, nec non existendi in alteram partem experiatur
necessitatem, sed certis modis et possit esse, et possit non esse. Teneat ergo lector noster, quid
hic necessarium, quid possibile nuncupemus. Et ut a grandibus inchoemus exemplis, ut Deus
faceret mundum, a possibili venit ei, non a necessario; id est, omnipotentiae eius possibile fuit
creare quae condidit, necessarium tamen non fuit, videlicet non est ab aliquo coactus ut faceret,
sed fecit quia voluit, quod non fecisset profecto si noluisset. At hoc quod auctori adfuit a possibili, in
opere a necessario factum est, id est, non fuit mundo possibile esse et non esse, qui esse ab
Omnipotente iubebatur, sed cogebatur existere, cui Omnipotens mandabat essentiam.
AUG. Quomodo mundus cogebatur existere, qui non erat antequam existeret? Quomodo cogitur
quisque, si non est? Nonne satius erat ut diceres: Mundus factus est Dei voluntate, non sua? Sed
perge, videamus quid ex ista distinctione possibilis et necessarii coneris ostendere; quam melius
possemus intellegere, si eam commemorare tantummodo, et non exponere voluisses. Quis enim
non videat, omne quod fieri necesse est, etiam fieri posse; non omne quod fieri potest, etiam fieri
necesse esse? Si ergo hoc tibi placuit appellare possibile, quod ita fieri potest, ut non sit necesse;
illud autem necessarium quod non solum fieri potest, verum etiam necesse est: loquere ut vis, ubi
res apparent, non est de verbis controversia facienda. Satis est nosse omne necessarium esse
possibile, non omne possibile esse necessarium.

Quidquid creaturae habent naturaliter, est necessarium.
46. IUL. Transiit ergo in necessitatem conditi, quod venerat de possibilitate condentis. Fecit etiam
diversas naturas diversasque species in naturis, custodito eo ordine qui a rerum es fluebat exordio,
ut alia essent necessaria, alia possibilia. Quidquid ergo habent creaturae naturaliter, a necessarii
parte sortitae sunt.
AUG. Si quidquid habent creaturae naturaliter, a parte necessarii sortitae sunt, non ergo naturaliter
habent homines quod concumbunt, sed quod possunt concumbere; nec ille quem Apostolus
commemoravit, naturalis est usus feminae 84, sed possibilitas eius; si enim nolit homo, non est ipse
usus, quamvis possit esse, si velit; possibilitas ergo eius naturalis est, ipse non est; non enim est
necessarius, qui et nullus est, si nolimus, et erravit Apostolus qui dixit esse usum feminae
naturalem. Ubi est etiam quod ante dixisti, naturam genus, speciemque eius esse coniugium;
quandoquidem non necessitate, sed voluntate coniugia copulantur? An forte ut hoc diceres,
nondum tibi in mentem venerat duorum istorum, id est, necessarii possibilisque distinctio? Et ut

303

