scribere potuisset pro naturali malo; quod quidem nec tu ipse tam urbane implere potuisses, nisi
ingenium tuum magistri veteris commenta iuvissent.
AUG. Magistrum plane meum, et contra te et contra Manichaeum, glorior esse Iesum, quem
confiteor (quod tu negas) etiam parvulorum esse Iesum; quia periit Adam, et in illo omnes perierunt
105
; nec nisi ab illo qui venit quaerere quod perierat 106, a perditione salvantur.

Opus tibi erat auxilium Manichaei.
72. IUL. Intellexisti quippe, parvulis nihil de suo merentibus, nequaquam posse sine damnatione
corporum, crimen affigi; et ideo opus esse auxilio Manichaei, qui concupiscentiam carnis a Dei
operibus excluderet, et tam nuptias quam ipsa corpora diabolo deputaret auctori.
AUG. Ego non opus habeo auxilio Manichaei, sed potius contra eum pugnans, auxilium quod tu ei
praestas, expugno auxilio Dei. Quod mihi praestat etiam per suos clarissimos comites, non solum
Prophetas et Apostolos, quorum conaris perversus dicta pervertere; verum etiam posteriores
Ecclesiae suae doctores, Irenaeum, Cyprianum, Hilarium, Ambrosium, Gregorium, Basilium,
Ioannem, aliosque plurimos, fide integerrimos, ingenio acerrimos, doctrina uberrimos, fama
celeberrimos; qui omnes, salva laude corporum et nuptiarum, confessi sunt originale peccatum,
scientes Christum, quod impie vos negatis, etiam parvulorum esse Iesum. Ipse enim salvum facit
populum suum, in quo et illi parvuli sunt, non a febribus aliisque huiusmodi pestibus atque casibus,
quod et non Christianis abundanti super omnem carnem bonitate largitur; sed sicut Christianos, a
peccatis eorum 107. Hos tot et tantos catholicae Ecclesiae filios et patres, qui hoc eam in eius positi
culmine docuerunt, quod in eius ubere didicerunt, Manichaeos dicere non reformidas; et cum me
unum quasi aperte appetis, illos quanto obliquius, tanto insidiosius; et quanto insidiosius, tanto
scelestius criminaris. In hoc tanto scelere, tua te omnino verba convincunt. Non enim mihi ob aliud
tam nefario nomine calumniaris, nisi quia de peccato originali dico quod dicunt.

Si ad catholicos transire velles.
73. IUL. Quod ergo a veritate defunderis, quod fugaris, causae fecit deformitas quam tueris.
Ceterum si ad Catholicos transire velles, quanto tute, id quod nos asserimus, elegantius
exsequereris et plenius.
AUG. O frontem linguatam, mentemque caecatam! Itane vero catholici non sunt, quibus inhaereo in
huius fidei societate, quam contra tua vana dicta et maledicta defendo? Catholici non sunt, ut alios
taceam, eosdemque repetam, Irenaeus, Cyprianus, Hilarius, Ambrosius, Gregorius, Basilius, Ioannes
Constantinopolitanus; et catholici sunt Pelagius, Caelestius, Iulianus? Aude dicere ista, si potes.
Quod si non audes, cur non potius ad hos, a quibus ego non recedo, tu redis? Cur me admones, ut
ad Catholicos transeam? Ecce catholica lumina, oculos aperi; tu ad istos transi, quibus calumniaris
in me; et continuo te compesces atque obmutesces a me.

In te video tam tardem iudicium.
74. IUL. Quamvis non audeam pronuntiare, ingenio te affectum acri et vigili, cuius in electione
suscipiendi negotii video tam tardum ac deforme iudicium.
AUG. Dic tardi ingenio unde nascuntur: neque enim talis est Adam factus; qui non vis per eius
peccatum in deterius humanam mutatam fuisse naturam; et hoc ad omnia vitia quae patiuntur,
obesse nascentibus.

Probaremus litterarum studium.
75. IUL. Si enim incolumissima fide, scholari more ad ostendendas tantummodo eruditionis tuae
vires, ea tentares quae sunt invicta concutere; finito tamen certaminis ludicro, his quibus
obloquebaris palmam daturus; probaremus litterarum studium, sed irreligiosum castigaremus
exemplum. Porro cum dogma nec verisimilitudinis corrupto saltem colore perfusum, quod nullis
legis testimoniis (quippe numquam rationi praeiudicantibus) potestis tueri, et hoc tamen impietate
sua horrens, stultitia iacens, nusquam nisi inter inguina voluntatum, honestate, disputatione,
sacraque lege confossum, turpissima obstinatione secteris; consequitur ex tribus unum, ut aut

241

