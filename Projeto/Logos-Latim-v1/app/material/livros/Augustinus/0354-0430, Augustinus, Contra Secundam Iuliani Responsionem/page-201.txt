regeneranda. Item quod sequitur, ubi me ad unum verbum dixi utrumque concludere, ita dixi:
Natura humana, si malum esset, salvanda non esset; si ei mali nihil inesset, salvanda non esset,
tamquam dicerem: Natura humana, si vitium esset, salvanda non esset; si ei vitii nihil inesset,
salvanda non esset. Ecce feci verba mea planiora, non ut invenires, quod contra diceres, sed ut
intellegereris non potuisse invenire, quod diceres.

Laus gratiae parit praedicationem naturae.
189. IUL. Quid igitur hinc conficiatur, adverte; non adhaerere negationem gratiae laudi hu manae
naturae, quin immo haec quattuor ita esse coniuncta, ut alterum sine altero teneri nequeat, sed
infamia naturae pariat negationem gratiae et laus gratiae pariat praedicationem naturae; ista enim
in quamvis sibi partem reciprocari possunt. Bene ergo dixisti: Natura humana, si malum esset,
salvanda non esset 246; hoc enim dicunt utrumque Manichaei, malam videlicet carnis naturam nec
posse salvari per gratiam nec debere.
AUG. Sed illi sic dicunt malam carnis naturam, ut eam malum esse dicant, non malum habere, quia
ipsum vitium non substantiae accidens, sed substantiam putant esse.

Nihil dixisti quam quod dicendum negaras.
190. IUL. Sed post haec admoves sententiam tibi caram et dicis: Si autem naturae humanae mali
nihil inesset, salvanda non esset. Qui ergo dicit eam bonum non esse, bonum negat conditae
Creatorem; qui vero negat ei malum inesse, misericordem vitiatae invidet Salvatorem 247. Sit igitur
lector intentus, videbit nihil te dixisse aliud, quam quod dicendum negaras; pronuntiasti enim ei rei
malum inesse naturaliter, quam dixeras malam non esse naturaliter.
AUG. Non dixeram malam non esse, sed malum non esse, hoc est, ut planius loquar, non dixeram
vitiatam non esse, sed vitium non esse; relege et intellege.

Homo fit malus per malum sive congenitum, sive voluntarium
191. IUL. Sed intellegi non potest aliud mala natura quam id, quod malum est habere congenitum.
AUG. Sive congenitum sit malum sicut ingenii fatuitas sive voluntate assumptum sicut homicidium,
potest dici malus homo etiam mala natura, quia et homo natura est, sicut malus equus potest et
malum animal dici, quia et equus animal est.

Natura mala non est malum.
192. IUL. Et ut fiat brevis ac pura conclusio: si naturae inest ita malum, ut nascatur ex ea cum ipsis
seminibus malum, mala sine dubitatione convincitur.
AUG. Etsi mala convincitur, non tamen malum est, quia etsi vitiata convincitur, non tamen vitium
est.

Eadem natura bona et mala est.
193. IUL. Si autem vindicatur a malis et bona defenditur, nec nasci ex ea malum nec ei inesse
potest naturaliter. Evanuit igitur conclusio tua, quia sententia, quam secundo loco intulisti, non
distinxit, sed geminavit priorem.
AUG. Non continuo, si bona defenditur, vindicatur a malis. Eadem quippe natura et bona est, in
quantum natura est, et mala est, si vitiata est; non est tamen malum ulla omnino natura. Non igitur
evanuit conclusio mea qua dixi: Natura humana, si malum esset, salvanda non esset; si ei mali nihil
inesset, salvanda non esset 248. Sed si vis verum dicere, dic potius evanuisse argumentationem
tuam, qua voluisti refellere conclusionem meam.

Natura humana debet salvari an non salvari?
201

