coniunxit, et fecunditatem inserendo multiplicavit Deus, et ipsos parvulos de materia seminis fecit
Deus? Si per Deum materiam corporum, per Deum genitalia corporum, per Deum commixtionem
genitalium, per Deum etiam vim seminum, per Deum quoque omnium nascentium formam atque
vitam existere confiteris; quid putas remansisse, propter quod diabolo tot Dei opera transcribas? 16
Ergo haeresim vocas alterius disputationis corpus, cuius membra omnia recta atque catholica
confiteris.
AUG. Novatianos, Arianos, Eunomianos, aliosque nonnullos, nonne etiam cum totum Symbolum
confessi fuerint, vocamus haereticos? Ut ergo alia taceam pertinentia ad haeresim vestram;
quomodo vos non vis vocemus haereticos, qui negatis parvulos erui de potestate tenebrarum,
quando transferuntur ad Christum, in quibus accepturis Spiritum Sanctum tota antiquitus Ecclesia,
quae laudat nomen Domini a solis ortu usque ad occasum, exsufflat et exorcizat spiritum
immundum?

Verum negando estis haeretici.
8. IUL. Nam postquam collectionem nostram, quae tanta est veritate munita, ut in te tota ferretur,
nec convicio eam temerare quiveris, Deo adigente laudasti, effectum tamen eius accusas.
AUG. Quem dicis eius effectum, non intellegis esse vestrum defectum. Ex his enim veris quae
dicitis, quasi catholici, non efficitur illud quo estis haeretici. Namque ut catholici dicitis quod per
sexum sit fetus, per corpus sexus, per Deum corpus, unde fecunditas Deo iure deputatur. Sed
numquid ideo non inde talis nascitur homo, qui non sit sine sorde peccati, etiamsi unius diei sit vita
eius super terram 17? Non igitur illa vera dicendo, sed hoc quod itidem verum est negando, estis
haeretici. Quia utique Deus non est auctor fatuitatis, et tamen auctor est fetus, et quando nascitur
fatuus. Sic intellege, si potes, innasci homini ex origine vitium, cuius non sit auctor Deus, cum
creator ipsius hominis non sit nisi Deus. Memento sane exorbitasse te a tuo dogmate, quo negatis
operari Deum in hominum mentibus voluntatem. Nam ego verba tua, quae confiteor et a Catholicis
dici, voluntate laudavi, quae me tamen dicis Deo adigente laudasse. Ecce quomodo Deus in nobis
operatur et velle 18, quod soletis et contra Apostolum vos negare.

Haeresim admones introduci.
9. IUL. Si igitur - inquio - non nisi per sexum fetus, non nisi per corpus sexus, non nisi per Deum
corpus; quis ambigat fecunditatem Deo iure reputari? Hoc tam certum est, ut etiam tua in suam
laudem ora concusserit. Verum post praeconium huic a te loco redditum, haeresim admones
introduci, cum ea quae subdidi, nihil aliud quam quae praemissa fuerant, admota explanatione
geminaverint.
AUG. Numquid in his, quae vera te dixisse concesseram, dixeras: Quid ergo suum diabolus
cognoscit in sexibus? 19 Hic enim coepisti introducere sensum haeresis vestrae; quasi propterea
non possit diabolus aliquid suum cognoscere in sexibus, quia per creatorem Deum est corpus et
sexus; cum diabolus et bonum Dei et malum diaboli etiam in se ipse cognoscat, illud scilicet in sua
natura, illud in vitio. Sic et in sexibus agnoscit ille quae Dei sunt, sicut et ipsum sexum, et corpus,
et spiritum; sed agnoscit et suum, quo caro concupiscit adversus spiritum; illa enim sunt a
Creatore, cuius vindictam vitare non potuit; hoc vulnere quod inflixit.

Teterrima intentio, imbecilla ratio.
10. IUL. Aio enim: Quid ergo suum diabolus cognoscit in sexibus, ut fructum eorum, sicut dicis, iure
possideat? Diversitatem? Sed haec in corporibus est, quae Deus fecit. Commixtionem? Sed non
minus benedictionis, quam institutionis privilegio vindicatur. An forte ipsam fecunditatem? Sed ipsa
est instituti causa coniugii. Quid hic ergo novum fuit; quid a superiore quam probaveras conclusione
dissentiens, quod post laudem vituperandum putares? Certe nihil: ac per hoc quid de tam foeda
varietate colligitur? Cum a me videlicet disputatio innovata non sit, a te vero sit aestimatio meorum
dictorum permutata, teterrimam esse intentionem tuam, et rationem imbecillam.
AUG. Miraris quod post laudem operum Dei, vituperavi insidiosam interrogationem tuam;
interrogans quippe dixisti: Quid igitur suum diabolus cognoscit in sexibus? 20 Et volens persuadere
quod nihil suum cognoscat in sexibus, ea commemorasti, quae vere ad diabolum non pertineant,
diversitatem scilicet, qua femininus a masculino diversus est sexus; et commixtionem, qua ut filii

219

