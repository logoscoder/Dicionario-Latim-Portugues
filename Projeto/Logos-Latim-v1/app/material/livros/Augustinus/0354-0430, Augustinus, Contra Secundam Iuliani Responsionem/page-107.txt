150. Iul. Patefacta igitur vel imperitia vel impudentia tua, quae aut non curat aut non valet, quid
dicatur, exponere, ostensoque veritatis ipsius, quam se esse Christus appellavit 208, lumine nihil de
apostoli Pauli sermonibus Manichaeae id est vestrae cohaerere dementiae, nunc expositioni
operam demus, ut, sicut ostensum est, qualiter non possit, ita clareat, qualiter et debeat Paulus et
possit intellegi.
Aug. Ita desereris veritate et contra manifesta Apostoli verba non potes invenire quid dicas, ut,
quod in eis intellexe runt tot sancti clarique Doctores, qui hoc in Ecclesia catholica didicerunt atque
docuerunt (non enim sanum sensum habentes in tam manifestis verbis aliud intellegere potuerunt),
tu Manichaeorum esse dicas, quod illos non fuisse cogeris confiteri, quantolibet veneno Pelagianae
pestis insanias.

Ambobus populis Christi profuit medicina.
151. Iul. Scribens itaque ad Romanos eo iam tempore, quo Gentium coeperat esse permixtio atque
ideo tam ex Iudaeis quam ex Gentibus complebantur Ecclesiae, tumultus populi utriusque componit
inculcans, quoniam nec Gentes impietatem suam, qua mutaverant gloriam Dei in similitudine
imaginis hominis et volucrum et quadrupedum et serpentium, legis possint ignoratione diluere,
quae per vim rationis ingenitae, etsi non ritum cerimoniarum Iudaicarum, tamen Deum
innotescentem operibus, substantiae vero profunditate secretum, potuerint ex his, ab eo quae sunt
facta, cognoscere. Legis autem normam, quantum ad vitae probitatem respicit, proprius unicuique
suggerebat affectus, videlicet ut nihil tale inferret proximo, quale perpeti noluisset; atque ideo
profanitatem Gentium iure optimo argui posse convincit, etsi non per legem, per eam tamen
iustitiam, quae condidit legem, et qua iudicante hi, qui sine lege peccaverunt, sine lege et peribunt.
Iudaeos vero, quorum magis intererat, quia in despectum Gentium maxime tumescebant, honorem
sibi de legis purificationibus vindicantes ac per hoc aestimantes non sibi ita ut Gentibus profuisse
Christi gratiam peccata donantem, quandoquidem legis ea institutione vitassent, magna
disputationum virtute confringit allegans eis tanto amplius per indulgentiam fuisse collatum, quanto
post legis admonitionem sine ulla ignoratione peccassent; per quod approbat eos reos fuisse et
vehementer potuisse damnari in iustitiae examine, apud quem qui in lege peccaverunt, per legem
iudicabuntur: Non enim auditores legis iusti sunt apud Deum, sed factores legis iustificabuntur 209.
Hoc ergo proposito per totum librum disputans tum superbiam reprimit Iudaeorum, tum
excusationem vanitatis Gentibus demit, ut doceat aequaliter ambobus populis Christi profuisse
medicinam.
Aug. Hanc medicinam parvulis vos negatis, quos lex ipsa circumcidi octavo die iussit eius gratiam
praefigurans, cuius resurrectionem dominicus, id est post septimum sabbati dies octavus ostendit;
nec valetis ac vultis attendere ita parvulum morientem sine Christi gratia periturum,
quemadmodum dictum est incircumcisi animam parvuli interire de populo suo 210, cuius interitus
invenire meritum non potestis, quamdiu non trahere peccatum originis parvulos dicitis.

Crimina ignovit et gloriam indulsit.
152. Iul. Qui et crimina voluntatis ignovit, a quibus liberum fuerat abstinere, et sui imitatione, qui
erat virtutum forma et norma, correctis gloriam beatae aeternitatis indulsit. Cum ergo utramque
nationem pro voluminis sui tempore et iure conveniat, in his tamen locis, de quibus quaestio est,
cum Israelitis omnino manum conserit, qui audebant de praeputiorum stirpe venientes eo usque
despicere ut affirmarent eos nec suffragio fidei ad consortium suum transire potuisse; contra quod
supercilium replicat Iudaeae gentis exordia et in ipsa radice circumcisionis ostendit non tanti esse
praeputium, ut aut iniustos eius relictio aut iustos faciat eius ablatio.
Aug. Quando ista dicebat Apostolus, non de circumcisione vel praeputio, sed de praeceptis legis 211,
in quibus est etiam: Non concupisces 212, agebat, quod et ipse commemoravit. Quid tergiversamini?
Priores peritis, dum caliginem offunditis imperitis.

Te qui oppugnas gratiam non pudet commemorare promissa quae complet?
153. Iul. Non ergo per legem promissio Abrahae, ut haeres esset mundi, sed per iustitiam fidei. Si
enim qui sunt ex lege, haeredes sunt, evacuata est fides, destructa est promissio. Lex enim iram
operatur; ubi autem non est lex, nec praevaricatio. Ideo ex fide, ut secundum gratiam firma sit
promissio omni semini, non ei tantum, quod ex lege est, sed quod ex fide est Abrahae, qui est pater
omnium nostrum, sicut scriptum est: Quia patrem multarum gentium posui te, ante Deum cui

107

