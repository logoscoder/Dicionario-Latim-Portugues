habitator ingressus visceribus colorem, sanguini calorem, membris vigorem, cuti nitorem. Vide
quod negotium in formando et animando homine pietas divina suscepit. Verum nec perfectum eum
reliquit familiaritas Conditoris; transfertur ad amoeniorem locum, et quem clementer fecerat,
munifice locupletat. Nec hoc tamen praestitisse contentus, illustrat eum impertitione colloquii; dat
ei praeceptum, ut libertatem suam intellegens, videret sibi suppetere per quod fieret amicior
Conditori; quod praeceptum non in multa distenditur, ne quid oneris de multiplicata lege sentiret;
sed interdictu unius pomuli, testimonium devotionis expetitur. Postea quoque ut haberet
consortem, per quam pater fieret, denuo illius manus, qua conditus erat, nobilitatur attactu; divino
quoque subinde colloquio fovetur atque honoratur. Haec ergo a Deo praestita tam longa, tam
multa, tam grandia, instituta, munera, praecepta, colloquia, nullam fecerunt homini boni
necessitatem; at e regione diabolus non minus timide, quam callide, exigua cum muliere verba
commiscuit; et tantum virium habuisse dicuntur, ut continuo in conditionem naturalium verterentur;
immo ingenita cuncta subruerent, facerent perpetuam mali necessitatem, et dominum ac
possessorem imagini Dei diabolum imponerent. Quid ergo fortius, quid excellentius, quid
magnificentius adversaria potestate, si tantum levi confabulatione fecit, quantum Deus nec
operibus suis potuit, nec muneribus obtinere? Manifestum est itaque, in eius vos parte consistere,
cuius tam immodice potentiam praedicatis; nec in cultum Dei nostri ullum habere consortium,
quem nos ut aequissimum, ita omnipotentissimum confitemur, qui potens est, et veritas in circuitu
eius, qui humiliat sicut vulneratum superbum, id est, diabolum et Manichaeum, vosque eius
asseclas calumniantes naturam, ne vos sponte peccare fateamini. Ipse ergo Deus noster in virtute
brachii sui disperdit inimicos suos 110, per quod nihil aut a vobis, aut a Manichaeis afferri potuit,
quod non veritatis eius fulmine dissiliret.
AUG. Assentatores diaboli non sumus, nec eius potestatem, quae Dei subiecta est potestati,
adulatorio, sicut nobis conviciamini, praeconio laudis extollimus. Sed utinam vos non eius milites
essetis, sicut omnes haeretici; quorum ille dogmata in quos potuerit, per vestras linguas velut tela
mortifera iaculatur. Dicit Apostolus: Gratias agentes Patri, idoneos facienti nos in partem sortis
sanctorum in lumine; qui eruit nos de potestate tenebrarum, et transtulit in regnum Filii caritatis
suae 111; et vos istas gratias pro parvulis nos agere prohibetis, asserentes eos non esse sub
potestate diaboli; utquid, nisi ut inde non eruantur, ne lucra diaboli minuantur? Dicit Iesus, qui
secundum hoc nomen suum, salvum facit populum suum a peccatis eorum 112: Nemo intrat in
domum fortis, ut vasa eius eripiat, nisi prius alligaverit fortem 113; et vos in hoc populo Christi, quem
salvum facit a peccatis eorum, parvulos non esse contenditis, quos ut propriis, ita nec originalibus
vultis obstrictos esse peccatis; et cum fallaci vestro sermone minuitis vires eius, quem dixit Veritas
fortem, errore vestro eum facitis ad obtinendos parvulos fortiorem. Dicit Iesus: Venit enim Filius
hominis quaerere et salvum facere quod perierat 114; et vos ei respondetis: Non opus est ut
parvulos quaeras, quia non perierant; atque ita cum ab eis Salvatoris inquisitionem repellitis,
potestatem contra eos vulneratoris augetis. Dicit Iesus: Non est necessarius sanis medicus, sed
male habentibus; non veni vocare iustos, sed peccatores 115; et vos ei dicitis: Non es ergo parvulis
necessarius, quia nec voluntate sunt propria, nec humana origine peccatores. Cum ergo non salvos
venire salvandos vetatis ad medicum, diabolica in eis exercet pestis potentius principatum. Quanto
ergo est tolerabilius, ut tamquam parasiti et assentatores diabolum falsis laudibus mulceatis, quam
sicut milites vel satellites eum dogmatum falsitatibus adiuvetis? Copioso et ornato describis
eloquio, quomodo Deus ex limo formaverit hominem, flando animaverit, paradiso locupletaverit,
praecepto adminiculaverit, tantamque curam, ne in aliquo eum gravaret, habuerit, ut idem
praeceptum non in multa distenderet ne quid oneris homo, quem tanta benignitate condiderat, de
multiplicata lege sentiret. Cur ergo nunc corpus corruptibile aggravat animam 116? Cur ergo grave
iugum est super filios Adam a die exitus de ventre matris eorum 117? Quandoquidem ipsum Adam
nec lege multiplicata voluit aggravare. Nempe cernitis, quod si in paradiso nemo peccasset, ita
fecunditas coniugum genere humano locum illum tantae felicitatis impleret, ut nec animam
corruptibile corpus gravaret, nec iugum grave natos homines premeret, nec labor et dolor
miserandos parvulos erudiret. Unde ergo ista sunt, quae utique non sunt de nescio qua mala, quam
Manichaeus fingit, aut credit, a nobis aliena, nobisque permixta, nisi de nostra vitiata primi hominis
transgressione natura? Sed miraris, homo acutus ac prudens, et non existimas esse credendum,
quod diaboli exigua verba cum muliere commixta tantum virium habuisse dicuntur, ut naturalia
cuncta bona perverterent; quasi hoc loquentis verba fecerint, non consensus audientis. Non enim,
ut dicis, pauca verba serpentis in conditionem versa sunt naturalium: sed hominis voluntas perdidit
bonum, quod reddi non posset hominis voluntate, sed Dei, quando reddendum et quibus
reddendum, iustissimus, potentissimus, et misericordissimus iudicabit; quemadmodum in corpore,
sicut iam diximus, voluntate hominis potest eius visus auferri; quod si fit, sequitur caecitas, quam
necessitas ferat, voluntas non auferat; et in animo potest hominis voluntas innocentiam eius
perdere, et non potest reddere. Illud potius intuere, quod mala cum quibus nascuntur homines,
quae congenerari hominibus in paradisi felicitate non possent, profecto nisi de paradiso exisset
natura vitiata, nunc eis congenerata non essent. Ista, quae manifesta sunt, aspice. Non enim
mortalium mala a die exitus de ventre matris filiorum Adam, in obscuro conicimus; sed in luce

340

