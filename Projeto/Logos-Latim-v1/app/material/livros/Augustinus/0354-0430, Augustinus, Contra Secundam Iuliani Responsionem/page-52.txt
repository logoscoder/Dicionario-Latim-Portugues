fine commonens, ut opifex nascentium Deus credatur, innocentium tutor, Catholicorum
remunerator, Manichaeorumque damnator.
AUG. Ut sciant, qui intellegenter legunt, quemadmodum conatus fueris verba apostolica obnubilare
clara, et recta pervertere, huic disputationi tuae ex eadem oportet Apostoli disputatione
respondeam. Volens igitur beatus Paulus ostendere, quod ea quae promisit Deus, potens est et
facere; ubi maxime gratia commendatur, cuius estis inimici; neque enim in potestate hominum est,
ut Deus impleat quae promisit, et non in ipsius qui promisit; volens ergo id ostendere: Non potest,
inquit, excidere verbum Dei; non enim omnes qui ex Israel, hi sunt Israel; neque quia sunt semen
Abraham, omnes filii; sed in Isaac vocabitur tibi semen; hoc est, non hi qui filii carnis, hi filii Dei;
sed filii promissionis deputantur in semen. Promissionis enim verbum hoc est: Ad hoc tempus
veniam, et erit Sarrae filius 379. Tene in mente filios promissionis, quoniam qui promisit potens est
et facere 380. Non solum autem, inquit, sed et Rebecca ex uno concubitu habens Isaac, patris nostri.
Cum enim nondum nati fuissent, aut aliquid egissent boni vel mali, ut secundum electionem
propositum Dei maneret, non ex operibus, sed ex vocante dictum est: Quia maior serviet minori 381.
Et hic tene in mente electionem non ex operibus, quam quodam modo exposuit Propheta posterior;
quod subiungens Apostolus ait: Sicut scriptum est: Iacob dilexi, Esau autem odio habui 382. Hic
occurrit quaestio, quae perturbare posset non intellegentes altitudinem gratiae; eamque sibi ipse
proponens, ait: Quid ergo dicemus? Numquid iniquitas est apud Deum? Absit! 383 Et ut doceret quod
dixit: Absit! Moyses, enim, inquit, dicit: Miserebor cui misertus ero, et misericordiam praestabo cui
misericors fuero. Igitur non volentis, neque currentis, sed miserentis est Dei 384. Hoc si attenderes,
non extolleres contra gratiam merita voluntatis; ubi audis: Non volentis, neque currentis, sed
miserentis est Dei. Non ergo ideo misertus est Deus, quia voluit et cucurrit Iacob; sed ideo voluit et
cucurrit Iacob, quia misertus est Deus. Paratur enim voluntas a Domino 385; et a Domino gressus
hominis diriguntur, et viam eius volet 386. Deinde, quia propter Iacob dicta est ista sententia
generalis: Non volentis, neque currentis, sed miserentis est Dei; datur etiam exemplum de
Pharaone, propter id quod dictum est: Esau autem odio habui; et subicitur: Dicit enim Scriptura
Pharaoni: Quia ad hoc te excitavi, ut ostendam in te virtutem meam, et ut annuntietur nomen
meum in universa terra 387. Post haec ad utrumque concluditur: Ergo cuius vult miseretur, et quem
vult obdurat 388; sed miseretur utique secundum gratiam, quae gratis datur, non meritis redditur;
obdurat autem secundum iudicium, quod meritis redditur. De massa quippe damnata facere vas in
honorem, manifesta est gratia; facere autem inde vas in contumeliam, iustum iudicium est. Hinc
iam subiciens verba eorum, quibus hoc displicet, ait: Dicis itaque mihi: Quid adhuc conqueritur?
Nam voluntati eius quis resistit? Eosque cohibens: O homo, inquit, tu quis es qui respondeas Deo?
Numquid dicit figmen ei qui se finxit: Quid me fecisti sic? An non habet potestatem figulus luti, ex
eadem massa facere aliud quidem vas in honorem, aliud in contumeliam? 389 Vide si non consonat
superioribus suis, et dissentit a tuis; qui putas hoc dictum secundum merita voluntatum, contra id
quod ipse ait: Cum enim nondum nati essent, nec aliquid egissent boni vel mali, ut secundum
electionem propositum Dei maneret, non ex operibus, sed ex vocante dictum est: Quia maior
serviet minori; et contra id quod ipse ait: Igitur non volentis, neque currentis, sed miserentis est
Dei. Nec solum contra haec quae praecesserunt, verum etiam contra illa quae subsequuntur. Vasa
quippe irae dicit, quae sunt perfecta in perditionem; quod iniustum esset, nisi omnibus ex uno in
condemnationem venientibus iam damnata massa esset; et vasa dicit misericordiae, quae
praeparavit in gloriam; ad misericordiam quippe gratuitam, non debitam, pertinet de massa
damnata vasa in gloriam praeparare: Non solum ex Iudaeis, sicut dicit, sed etiam ex Gentibus,
propter quod ponit testimonium de Osee propheta: Vocavi non plebem meam, plebem meam 390; et
de Isaia: Propter Isrtlael reliquiae salvae fient 391. Ut autem essent istae reliquiae, gratia Dei factum
esse testimonio sequente docet, per eumdem Prophetam dicentem: Nisi Dominus Sabaoth
reliquisset nobis semen 392. Deinde ostendit Gentes ex fide apprehendisse iustitiam; Israel autem
ideo non apprehendisse, quia non ex fide, sed tamquam ex operibus. Fides enim habet, quod
aliquando post dicit: Quoniam omnis qui invocaverit nomen Domini, salvus erit 393. Ad quam
salutem pertinet, ut opera bona sint et iustitia nobis ex Deo sit, non ex nobis. Propter quod de illis,
qui non ex fide, sed tamquam ex operibus offenderunt in lapidem offensionis, sequitur, et dicit:
Fratres, bona voluntas quidem cordis mei, et deprecatio ad Deum pro illis in salutem; testimonium
enim perhibeo illis quia zelum Dei habent, sed non secundum scientiam. Ignorantes enim Dei
iustitiam et suam iustitiam quaerentes constituere, iustitiae Dei non sunt subiecti 394. Quod omnino
et vos facitis; iustitiam quippe vestram vultis constituere, cui Deus secundum merita retribuat
gratiam; nec vultis gratiam Dei praecedere, quae vos faciat habere iustitiam. Deinde connexa
sibimet serie disputationis, ad illud pervenit, ubi ait: Dico ergo: Numquid repulit Deus plebem
suam? Absit! Nam et ego Israelita sum, ex semine Abraham, ex tribu Beniamin; non repulit Deus
plebem suam, quam praescivit. An nescitis in Elia quid dicit Scriptura, quemadmodum interpellat
Deum adversus Israel? Domine, prophetas tuos occiderunt, et altaria tua suffoderunt, et ego
relictus sum solus, et quaerunt animam meam. Sed quid dicit illi responsum divinum? Reliqui mihi
septem millia virorum, qui non curvaverunt genu ante Baal. Sic ergo et in hoc tempore reliquiae per

52

