quod addidi, sustulisti. Unde non dubito, quod victum te esse iam scias, sed prolixo vaniloquio id
agas, ne victus appareas, qui sic definis liberam voluntatem, ut, nisi utrumque, id est, et bene et
male agere possit, libera esse non posset. Ac per hoc necesse tibi est auferre libertatem Deo, qui
tantummodo bonam potest, malam vero habere non potest voluntatem.

Oculos fidei perdidisti.
121. IUL. Quod cum ita sit atque huic tu loco miserrime obnitaris, incertum est, quid magis de te
aestimari conveniat, utrum contra conscientiam tuam falsa defendas an, quod falsum est, esse
verum putes ac per hoc sit incertum, utrum oculos rationis amiseris, dum certum sit oculos te fidei
perdidisse.
AUG. Numquid ideo te victum consolaris, quia convitiaris?

Breviter repetamus.
122. IUL. Ut autem quae sunt acta, breviter repetamus, arbitrium liberum, quod in mali parte
vitiorum voluptatibus vel diaboli persuasionibus, in boni autem parte virtutum dogmatibus et variis
gratiae divinae speciebus iuvatur, non potest aliter constare, nisi ut et iustitiae ab eo et peccati
necessitas auferatur.
AUG. Inter divinae gratiae species si poneretis dilectionem, quam non ex nobis, sed ex Deo esse
eamque Deum dare filiis suis apertissime legitis, sine qua nemo pie vivit et cum qua nemo nisi pie
vivit, sine qua nullius est bona voluntas et cum qua nullius est nisi bona voluntas, vere liberum
defenderetis, non inflaretis arbitrium. Necessitatem porro si eam dicis, qua quisque invitus
opprimitur, iustitiae nulla est, quia nemo est iustus invitus, sed gratia Dei ex nolente volentem facit.
Si autem nullus peccaret invitus, non esset scriptum: Signasti peccata mea in sacculo et annotasti,
si quid invitus admisi 168.

Catholici profitentur, traduciani negant.
123. IUL. Huius autem veritatem catholici confitentur, Traduciani autem cum Manichaeis, magistris
suis, negant.
AUG. Convitia sunt ista, non iudicia; vellem ut iudicare posses, conviciari autem quis improbus non
potest?

Ne vocentur haeretici fiunt manichaei.
124. IUL. Nos igitur verum diximus, quoniam qui a vobis decipiuntur, ne vocentur haeretici, fiunt
Manichaei et, dum falsam verentur infamiam, verum crimen incurrunt instar ferarum, quae
circumdantur pinnis, ut cogantur in retia et in verum exitium vana formidine contrudantur. Deum
vero nascentium conditorem ita dicimus, ut quoniam certum est Deum catholicorum, qui verus est,
nihil facere posse, quod malum est, ipsius opificis dignitate homines, qui ab eo fiunt, ante voluntatis
usum de manibus eius iniqui et rei nullo modo exire credantur; quorum vos cum alterum negatis,
utrumque subruitis. Ais quippe credere te quidem conditorem Deum, sed malorum hominum, ac per
hoc infitiaris dogmati tuo, cum negas te asserere diabolum hominum conditorem.
AUG. Quidquid in hominibus, qui cum vitio nascuntur, ad Deum creatorem pertinet, bonum est,
quia et, quod iustum est, bonum est, naturarum autem, non vitiorum auctor est Deus. Ad illud iam
veni: videamus, quid inde dicturus es, quomodo non eruantur parvuli de potestate tenebrarum,
quando in Christi regnum per sacramenta Ecclesiae transferuntur; quantislibet enim tegminibus te
multiplicis loquacitatis involvas, ubi ad hoc veneris, nudus haereticus apparebis.

Homines nisi Deus facere potest.
125. IUL. Nam cum tales ascribis operi Dei, quales facere non potest, ostendis nihil ad Deum, id
quod ab eo dixeras fieri, pertinere.

181

