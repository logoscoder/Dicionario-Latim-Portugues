mulieris, ad indicium, non ad supplicium respicit; quin immo, ut res indicat, promisso fine
consolatur hominem. Quia enim supra commemoraverat dolores, labores, sudores, quorum sensum
natura, nimietatem persona susceperat; ne hoc in aeternum videretur extendi, mitificat
aegritudinem terminus indicatus; ac si diceret: Verum non semper ista patieris; sed donec
convertaris in terram de qua sumptus es; quia terra es - inquit - et in terram ibis. Cur non,
postquam dixit: donec convertaris in terram de qua sumptus es, subdidit: Quia peccasti et mea
praecepta transgressus es? Hoc enim dicendum erat, si resolutio corporum ad crimina pertineret.
Verum quid dixit? Quia terra es - inquit - et in terram ibis. Causam cur in terram rediturus esset,
ostendit: Quia terra es, inquit. Quomodo autem esset terra, superior sermo patefecerat: Quia de
terra - inquit - sumptus es. Si ergo redeundi in terram, hanc esse rationem dixit Deus, quoniam
fuerat assumptus e terra, porro ut assumeretur, ad iniquitatem spectare non potuit; procul dubio
non iniquitatis, sed naturae mortalis fuit, ut qui aeternus non erat, in corporis parte solveretur. Illa
ergo sterilitas arborum, illa veprium ubertas, illa aegri partus aucta calamitas, personis hominum
sunt illata, non generi. Denique iam natis Cain et Abel unius naturae ambobus, sed diversarum
voluntatum, nec Cain sponte peccanti profuit quod eum peccata patris non presserant, nec Abeli
nocuit quod parentes eius deliquerant; sed suopte uterque iudicio nec virtutis sibi, nec vitii naturale
infuisse praeiudicium vario proposito, fine vario publicarunt. Functi quippe officio sacerdotum,
conditori suo Deo hostias obtulerunt. Ceterum par obsequium, impar cura discrevit. Patefecit hoc
divina sententia, quae complacitum sibi munus Abelis ostendit; offenso autem Cain causam suae
indignationis aperuit, dicens eum bene obtulisse, sed male divisisse. Nec mora exarsit profanus
animus in livorem, et germani sanctitate gravatus, parricidium gratificatur invidiae. Ita prima
occasione claruit malum non esse mortem, quod eam iustus primus omnium dedicavit. Nec tamen
iram Dei animi sontis audacia effugit. Interrogatur de fratre, convincitur de scelere, addicitur ultioni,
et extra eum terrorem, qui ei pro insigni crudelitatis incubuit, terrae quoque maledictione punitur:
Maledictus - inquit - tu a terra, quae aperuit os suum accipere sanguinem fratris tui de tua manu;
quoniam operaberis terram, et non adiciet virtutem suam dare tibi 170. Ecce denuo sterilitas terrae
in poena cultoris indicitur. Innumera autem generis tormenta in Deuteronomio promittuntur. Quid
ergo? Nostrarum dumeta terrarum, quibus amputandis runcone armatus cultor invigilat, per Cain
parricidium germinarunt? Et quia omnis spinosi ruris dominus, peccato quod spinarum ubertate
punitum est, a vobis putatur obnoxius; omnes iam parvuli non solum comedisse poma, quamvis
nascantur sine dentibus, sed etiam Abelis sanguinem effudisse dicentur? Apparet certe, ad quem
furorem perveniat Manichaeorum tradux; quae quoniam nihil habet praeter amentiam, ridet de
argumentis vestris Catholicorum gravitas; sed de ruinis vestris eorumdem plorat affectio.
AUG. Nempe nihil agit tua tam diuturna et operosissima disputatio de poena primi hominis, nisi ut
hac extenuata, etiam ipsa culpa extenuetur, quae poenae huius ingestione damnata est. Et hoc
facis propter verba libri mei, cui respondes, quae tibi tamquam redarguenda proponis, ubi dixi: Illud
ergo peccatum, quod ipsum hominem in paradiso mutavit in peius, quia multo est grandius quam
iudicare nos possumus, ab omni nascente trahitur. Ut ergo non videatur grande peccatum, quo
potuerit in deterius natura mutari, leve ac prope nullum supplicium esse contendis quod meruit.
Hinc est quod maledictam terram in operibus praevaricatoris retorques ad tui dogmatis pravitatem;
hinc est quod spinas et tribulos, et antequam homo peccaret, fuisse asseris institutos; cum Deus
haec inter sua primitus instituta non nominet, sed in peccatoris supplicio comminetur; hinc est quod
sudorem laborantis, ut non satis ad aerumnam pertinere videretur, etiam naturale adiumentum
esse dixisti, ut scilicet operantium artus sudore recreentur; tamquam Deus ista dicens non irrogaret
supplicium pro peccato, sed daret insuper praemium. Quamquam hoc congrue diceremus, si
sudorem laboris ita laudares, ut tunc diceres institutum; nunc autem et ante peccatum sic affirmas
in paradiso hominem collocatum, ut operando terram sine labore non esset; quasi non posset illa
firmitas, et nulla infirmitas corporis, non solum sine labore, verum etiam cum animi voluptate, quod
delectare poterat, operari. Sed cur hoc dixeris, occulere nequivisti; apertissime quippe loqueris,
cum addis: Quid novum accidisse dicimus, si sentiret sudorem, qui experiebatur laborem?
Tantumne te libuit quietissimo beatorum loco, non solum tristitias parturitionis in feminis, verum
etiam in viris sudorem laboris immittere, ut Deo damnante, nihil novi damnato diceres accidisse?
Tantumne illudis et despicis severitatem Dei, ut quod irrogavit ille poenaliter, tu donatum
naturaliter asseveres? Si nihil novi homini accidisse dicis, cui Deus dixit: In sudore faciei tuae edes
panem tuum; negato hoc Deum dixisse damnantem. An dicturus es: Ille quidem hominem damnavit
his verbis, sed nihil homini ex hoc accidit novi? Ergo ille damnavit, sed non est iste damnatus?
Frustratus est impetus ultionis, tamquam Deus telum eiecerit et non potuerit ferire quem voluit?
Immo, inquis, et damnatus est, et nihil ei accidit novi. Hic risum tenere difficile est. Si enim
damnatus est, et nihil ei novi accidit; solebat ergo damnari, ac per hoc solebat et peccare; non
enim damnaretur iniuste. An quia eum tunc primum peccasse nemo ambigit, iniuste solebat ante
damnari? Non enim, sicut de pariente dixisti, hoc saltem novi accidisse homini fassus es, quod sicut
mulieri dolor parturitionis, ita viro sudor laboris est additus; hoc modo enim, hac additione quae
antea non fuit, novi illi aliquid accidisse concederes. Sed cum dicis: Quid ei accidit novi? quem
tamen confiteris esse damnatum; quid aliud affirmas, quam sic eum solere damnari? Aut si solere
fieri non dicimus, nisi quod assidue factum novimus; certe sic vel semel necesse est ante

351

