in carne peccati; propterea originale peccatum in aliis regeneratione dissolvit, non ipse generatione
contraxit. Ideo Adam primus ille, secundus iste; quia sine carnis concupiscentia factus ille, natus est
iste; sed ille tantum homo, iste vero et Deus et homo; et ideo ille potuit non peccare, non sicut iste
peccare non potuit. Frustra ergo peccato illius peccata filiorum eius quamlibet magna et horrenda,
vel aequare, vel etiam praeferre conaris. Illius natura quanto magis sublimiter stabat, tanto magis
graviter concidit. Natura illa talis fuit, ut nec mori posset, si peccare noluisset; natura illa talis fuit,
ut in se discordiam carnis et spiritus non haberet; natura illa talis fuit, ut contra vitia sua nulla
certaret; non quod ei cedebat, sed quod in eo nulla erant. Tunc ergo debes peccata posterorum
eius peccato eius aequare, si talem; tunc vero et maiora ea dicere, si meliorem naturam potueris
invenire. Natura quippe rationalis quanto est ipsa superior, tanto ruina eius peior, et peccatum eius
quanto incredibilius, tanto est damnabilius. Ideo angelus irreparabiliter cecidit, quoniam cui plus
datur, plus exigitur ab eo 136; tanto itaque plus debebat obedientiae voluntariae, quanto plus
habebat in bonitate naturae; unde sic punitus est non faciendo quod debuit, ut nec velle iam possit,
aeternis etiam cruciatibus destinatus. Adam vero in tam multis posteris suis, ut eos ullus numerare
non possit, gratia Dei per Iesum Christum Dominum nostrum a sempiterno supplicio liberatur, et in
se ipso quamvis a sua morte post annorum aliquot millia, quando Christus pro nobis mortuus ad
loca mortuorum, non necessitate, sed potestate descendit, et dolores solvit inferni 137. Sic enim
eum intellegenda est a delicto suo eduxisse Sapientia 138, quia per carnem sanctam unici Filii Dei
quam progeneravit, patrem generis humani, ac sic etiam patrem Christi, qui pro salute hominum
factus est homo, ab illis vinculis tunc solutum, non merito suo, sed gratia Dei per Iesum Christum
Dominum nostrum, non inaniter credit Ecclesia. Hoc ergo imputavit in peccatum Deus primo Adae,
unde abstinere illi liberum fuit; sed ipse primus Adam naturae tam excellentis fuit, quoniam vitiata
non fuit, ut peccatum eius tam longe maius ceterorum peccatis esset, quam longe melior ipse
ceteris fuit; unde et poena eius, quae peccatum eius continuo subsecuta est, tam grandis apparuit,
ut continuo etiam teneretur necessitate moriendi, cuius erat in potestate non mori; et de loco
tantae felicitatis foras continuo mitteretur, et a ligno vitae continuo vetaretur. Hoc autem quando
factum est, in lumbis eius erat genus humanum. Unde secundum illa, quae praelocuti sumus, nimis
occulta et multum valentia naturalia iura propaginis, consequens erat ut qui erant in lumbis eius
per cuncupiscentiam carnis venturi in hoc saeculum, simul damnarentur; sicut consequens erat ut
qui eo iure propaginis et ratione seminis erant in lumbis Abrahae, simul decimarentur. Omnes
itaque filii Adae in illo aspersi sunt contagione peccati et mortis conditione devincti. Ac per hoc
quamvis sint parvuli, et bonum quidquam vel malum non agant voluntate; tamen quia induti sunt
illo, qui voluntate peccavit, trahunt ab illo peccati reatum, mortisque supplicium; sicut parvuli qui
Christo induuntur, quamvis nihil boni fecerint sua voluntate, sumunt ab illo participationem
iustitiae, et vitae praemium sempiternae. Ita forma futuri a contrario Christus ostenditur, propter
quod ait idem Apostolus: Sicut induimus imaginem terreni, induamus et imaginem eius qui de caelo
est 139. Quae cum ita sint, ille dicat, peccato et morte primi Adam non indui qui nascuntur, quisquis
dicere audet iustitia et vita Adam secundi non indui qui renascuntur; quamvis nec illi peccatum
fecerint unde liberum est abstinere, nec isti iustitiam quam liberum est facere.

Quam magna poena est, tam magnum debemus intellegere peccatum.
23. IUL. Illud ergo peccatum, quod ipsum hominem in paradiso in peius mutavit, quia multo est
grandius quam iudicare nos possumus, ab omni nascente trahitur 140. Quis tibi dixit quoniam
peccatum Adae multo fuerit grandius quam Cain? Multo etiam quam Sodomitarum? Multo postremo
immanius quam tuum atque Manichaei? Certe in historia nulla istius vanitatis invenitur occasio.
Iussum fuerat ut edulio unius arboris abstineret; rudis, imperitus, incautus, sine experimento
timoris, sine exemplo iustitiae, suggestu mulieris usurpavit escam, cuius illexerat et suavitas, et
venustas. Vide hic transgressionem fuisse mandati. Admissa est praevaricatio una de ceteris, quas
diversis temporibus peccantium studia perpetrarunt; non fuit amplius, quam cum populus Israelis
interdictis utebatur animalibus. Causa enim peccati haud in qualitate pomi erat, sed in
transgressione mandati. Quid ergo tale fecit Adam, ut peccatum eius exstitisse supra
aestimationem hominum crimineris? Nisi forte et hoc saecundum mysteria Manichaei, qui a
decerptione pomorum et omnium nascentium manus cohibet, ne partem Dei sui laceret, quam
corticibus et graminibus opinatur inclusam, tu quoque Adam graviter deliquisse, quia cum esu
pomi, Dei tui substantiam laceraverit, arbitraris. O furorem! Quia multo est grandius illud
peccatum, quam iudicare nos possumus, ab omni - inquit - nascente trahitur. Maius ergo fuit crimen
pomum edere, cum non liceret, quam sanctum Abel parricidali livore confodere, quam hospitum in
Sodomis et sexuum iura violare, quam filios suos iam sub lege demoniis immolare, quam
innocentes postremo nullius conscios voluntatis, recens opus Dei, diaboli regno subdere, meritisque
coniungere, quam Deum iniquitatis arguere, quam honorabiles nuptias tenebrarum principi
deputare, postremo parvulos, quia nascantur per generantium non fingo, sed colligo; tu quippe illud
peccatum ita universis criminibus maius grandiusque dixisti, ut nullo possit aequiparari reatu. Huius
autem tam mali magni, quod omnibus vitiis praeponderat, plenos advenire parvulos asseveras.

344

