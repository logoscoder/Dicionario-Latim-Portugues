resistatur? Videsne eximiam susceptam tuam in natura hominis aut ex peccato natam, aut peccato
esse vitiatam; et hinc esse illud, quod primi homines post peccatum pudenda texerunt, qui nudi
erant ante peccatum, et non confundebantur? Quid est enim quod dicis: Amictum homini prudentia
et honestas comparat, quam dedit Deus? Stulti ergo erant et inhonesti, et imprudentes atque
impudentes homines ante peccatum, quando eos nuditatis non pudebat? Gratias peccato: nam sic
remansissent. Quod si absurdissime dicitur, profecto prudentia naturalis et honestas pudenda
texerunt; sed quae ante peccatum pudenda non fuerunt. Excessus proinde libidinis in peccato est;
sed etiam impulsus in vitio. De quo impulsu erubuerunt illi, qui membra quae contra eorum
voluntatem suscepta tua sollicitabat, nuda relinquere noluerunt.

Vitium non potest tribui Deo.
42. IUL. Attende sane nunc quale sit, quod de tua opinione colligitur; videlicet operiendum pudore
non esse, quidquid bonum creditur. Nos autem docuimus voluntatem illam naturaliter sexibus
inditam, tam malam non esse, quam ad Dei operam pertinentem. Ac per hoc tu aut impietatem
tuam deseres, aut pudorem. Sed quid nos haec autem? Si mutabit Aethiops pellem suam, aut
pardus varietatem 69; ita et tu a Manichaeorum mysteriis elueris.
AUG. Immo tu Manichaeos adiuvare non desines, nisi istam susceptam tuam, quam etiam
Manichaei malam esse convincunt, cum Ambrosio et cum omnibus Catholicis dixeris, ex
praevaricatione primi hominis in nostram vertisse naturam; ne secundum illos, quos nesciens
adiuvas nefandos haereticos, Deo coaeternum credatur habere principium, tam manifestum
hominis vitium.

Magisterium brutorum.
43. IUL. Sequitur ergo ut verecundiam deponas, ac manente amicitia cum magistro, Cynicis
foedereris; quos tamen aliquorum, ut Cicero in Officiis refert, etiam Stoicorum argumenta
comitantur. Arguunt quippe communem honestatem, quod ea quae re turpia non sint, verbo
flagitiosa ducamus; illa autem quae re turpia sint, nominibus appellemus suis. Latrocinium
perpetrare, fraudem facere, adulterium committere, re turpe est, sed dicitur non obscene; liberis
operam dare, honestum est re, nomine obscenum. Pluraque in eam sententiam, ab eisdem - inquit contra verecundiam disputantur. Nos autem naturam sequamur, et omne quod abhorret ab
oculorum auriumque approbatione fugiamus 70. Et tu ergo, cui displicet ista ratio naturalis germana
honestatis, aut dic, et latrocinio, et sacrilegio, et parricidio, quae omnia in re habent turpitudinem
maximam, in nominibus nulla obscenitatem, tetrius esse et profanius operam dare liberis, quam
verecundiae reposcit officium; aut si erubescis eo usque nuptias accusare, ut etiam sceleribus
collatae praeponderent; adhortare coniuges tam secure appellare illam commixtionem, tamque
libere, quam solemus parricidium et latrocinium nominare. Iamvero si addideris coniunctionem
corporum fetibus destinatam, ob illudendum, ut soles, auribus christianis, nulla iniquitate maculari,
sed pro suo modo bonam posse censeri, amplexare factum illud Cratae Thebani, hominis locupletis
et nobilis, cui adeo fuit cordi secta Cynicorum, ut relinquens paternas opes, Athenas cum uxore
migraverit Hyparcide, pari animo istius philosophiae sectatrice, cum qua cum concumbere in
publico vellet, ut refert Cornelius Nepos, et illa occultandi gratia, pallii velamen obduceret,
verberata est a marito: Tuis sensibus nimirum - inquit - parum adhuc docta es, quae quod te recte
facere noveris, id aliis praesentibus exercere non audeas 71. Debetur omnino talis habitus vestris
gregibus, ut naturalia, quia per hoc bona quod a Deo condita in multiplicationem corporum
comprobantur, sine ullo pudoris usurpentur obiectu. Restituite igitur quadrupedibus gratiam, ut
quia illa sensum corporum vestrorum a possessione diaboli et ore Manichaei suis tuentur exemplis,
vos quoque illorum in coeundo libertatem pro rei bonae attestatione sectemini. Congruit quippe ut
praestent morum magisterium, quibus patrocinium praestiterunt membrorum. Et ut quod egimus
repetitione assignetur; dixisti libidinem, si eam Deus fecisset, nullo amiciendam pudore; nos licet in
quattuor prioris operis libris id plene egerimus, tamen in praesenti quoque omnium animalium
testimonio, quae a Deo condita interim confiteris, libidinem sexuum a Deo creatam esse
monstravimus, quam tamen in hominibus pudore obumbrandam fatemur; tuum ergo dogma
consequitur, ut longo postliminio Cynicorum nobis repraesentes decorem, et ea quae naturalia
sunt, quia a Deo facta sunt, in oculis civitatis exerceas. Sentisne quam involutis luminibus insiliveris
in sententiam meam, qua dixi: Ut exprimeret fidem operum propheta, prope periculum pudoris
accessit 72? Haec enim ut consequenter iuxta suas fabulas praeceptor tuus arguit, cuius in libro
posui superiore commenta, qui omnia corpora facta a Deo pernegat; ita tu impudenter contrectare
ausus es, qui creatorem Deum fateris (timendo licet) corporum, quorum sensum adscribis principi
tenebrarum; quod certe tanta veritatis potestate detritum est, quanta fide dictum ab Evangelista:
Quia per Deum facta sunt omnia, et sine ipso factum est nihil 73.

230

