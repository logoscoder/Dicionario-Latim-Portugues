potest etiam quod honestum est operari. Dixit hoc etiam beatissimae memoriae Ambrosius
calamitosam hominis pravitatem! O intentionem nefandam! O falsitatem erubescendam!

159

.O

AUG. Exclama, exclama quantum potes; adde exclamationibus tuis: O bia! Homo quippe innocens,
vim pateris, ut Manichaeum dicere cogaris Ambrosium. Absit, inquis, ut dicam. Cur, quaeso? An hic
ostendis quanta sit fortitudo liberi arbitrii, quando tantam vim pateris ut dicas, nec tamen dicis? Cur
ergo me dicis, quod illum esse non dicis, cum hoc ille tanto ante dixerit, quod ego nunc dico, atque
in hac sententia propter quam Manichaeum me dicis, mihi et illi sit causa communis? An, quoniam
non invenis qua exeas, iram quidem simulas, non tamen iratus, sed turbatus exclamas? Verum in
ipsis exclamationibus tuis audio: O calamitosam hominis pravitatem! Quia videlicet homo sum
calamitosus et pravus, qui consentire eligo Ambrosio; essem vero beatus et rectus, si eligerem
consentire Iuliano. Audio: O intentionem nefandam! Intentio quippe nostra nefanda est, quia
opponimus Ambrosium Iuliano; esset autem fanda, si Iulianum praeponeremus Ambrosio. Sed quid
est quod audio tertiam exclamationem tuam: O falsitatem erubescendam! Falsamne dicis esse
Ambrosii sententiam, id est, quod falsum ipse senserit? An eam nos illi falso tribuere, cum hoc ipse
non senserit, neque id omnino quod eum nos dixisse dicimus dixerit? An eam nos non intellegendo,
falsum opinari de illa, cum ipsa sit vera? Sed non tam contumeliose de Ambrosio loqueris, ut illi viro
erubescendam tribueres falsitatem. Nos vero eam composuisse, et quod ab illo prolata fuerit
finxisse, non ausus es dicere; tam multis enim doctoris illius nota sunt scripta, ut in hoc abruptum
te praecipitare timueris. Tam vero aperta est ista sententia, ut non acutus qui hanc intellexerit, sed
superfluus videri possit qui exponendam putaverit. Denique ut quod dico possit attendi, verba ipsa
beatissimi catholici antistitis et hic ponam. Ait ergo ille, ille cuius fidem et purissimum in Scripturis
sensum, Pelagius vester dicit, ne inimicum quidem ausum fuisse reprehendere 160; cum de
nativitate Domini loqueretur: Ideo et quasi homo per universa tentatus est, et in similitudine
hominum cuncta sustinuit; sed quasi de Spiritu natus abstinuit a peccato. Omnis enim homo
mendax, et nemo sine peccato nisi unus Deus. Servatum est igitur, inquit, ut ex viro et muliere, id
est, per illam corporum commixtionem, nemo videatur expers esse delicti; qui autem expers delicti,
expers etiam huiusmodi conceptionis 161. Cum igitur hoc et Ambrosium dixisse non neges, et
planum atque apertum esse perspicias; quid est quod clamas: O falsitatem erubescendam! Cui
quaeso, erubescendam? Illine an mihi? Si illi, vide cui sis contumeliosus; si mihi, vide quam sis
calumniosus. Sed hoc, inquis, etiam tu dicis. Dico plane, quia verum est: quod si tu verum esse non
putas, cur in una eademque sententia, quam dicit ille, dico ego, non est Manichaeus ille, sed ego?
Quanto iustius hic nos exclamamus: O erubescendam personarum acceptionem! Quae te procul
dubio erubescere cogeret, nisi in tua persona frons ori tuo similis esset.

Diabolica commixtio.
107. IUL. Hunccine audere dicere se damnatorem non esse coniugii, et tanto scelere illudere
auribus imperitis, et a Manichaei se dicat recessisse consortio, qui commixtionem sexuum, qui
operam nuptiarum, qui affectionem et sensum parentum in regno diaboli multiplici professione
constituit; atque ad haec inventa Manichaei adiutorium sui acuminis iungens, pronuntiat quidem
diabolicam commixtionem, eamque esse et opere et carne coniugum, ac propter eam deputat
regno diaboli, absolutis tamen operatoribus, innocentes. Ita utique Deo semper infestus, diabolo,
sicut dicit, per libidinem servientes tuetur.
AUG. Erras, et tibi consentientes mittis alios in errorem; non serviunt diabolo per libidinem, qui
filiorum procreandorum causa utuntur coniugum corpore, ut generentur regenerandi. Nec ideo
tamen defenditur libidinis malum; sed defenduntur qui bene utuntur malo. Est enim et mali usus
bonus. Nam et ipsius satanae in Scripturis sanctis reperiuntur utilitates, manente eius scilicet
vituperatione, laude vero utentis malo bene.

Conscia voluptas diabolici muneris.
108. AUG. Parvulos vero, quos a Deo fieri dicit, dominio addicit inimici, sicque non opus daemonis
arguit, cuius ministros absolvit a culpa; sed opus Dei, ad quod diabolici muneris conscia voluptas
non potuit pervenire. Coniugalis ergo operis criminator, sed libidinum expiator, impugnator
innocentiae, et divinae aequitatis infamator non timuit scribere: Dico plane, ideo illos esse sub
diabolo, quia de illa commixtione sunt nati. Quod sententiae facinus cum nudatum videret, conatus
illud aliqua auctoritate defendere, quam Scripturis proferre non poterat, subdidit etiam episcopum
Ambrosium sensisse similiter. Non quidem mirum est quod criminatur et mortuos, cum criminatur
innocuos.

254

