Peccatum quod fingitur supervolasse seminibus.
228. Iul. Verum quia eiusdem quam supra exposuerat quaestionis incurrebat occasio, ut
opponeretur videlicet liberatos a lege, quae intendebat iram, securos posse sub gratiae Dei
benignitate peccare, subdidit protinus: Quid ergo? Peccabimus, quoniam non sumus sub lege, sed
sub gratia? Absit! An ignoratis, quoniam cui exhibetis vos servos ad oboediendum, servi estis eius,
cui oboedistis, sive peccati sive oboeditionis iustitiae? 391 Iamne ei credimus, de cuius disseruerit
hactenus conditione peccati? Cui, inquit, exhibetis vos servos ad oboediendum, eius servi estis,
sive peccati, sive iustitiae. Ubi hic ergo indicatur ab Apostolo peccatum illud, quod ante voluntatis
tempora, ante oboedientium studium, ante scientiae et conscientiae aetatem ipsis fingitur
supervolasse seminibus? Quod certe nisi in Manichaeorum libris inveniri non potest.
Aug. Non sunt Manichaeorum libri, ubi legitur: Fuimus enim et nos natura filii irae sicut et ceteri 392,
quod vos novo more, sed impudentissimo ore interpretamini ex Graeco, ut Apostolus dixisse
videatur non natura, sed prorsus, hoc est: Fuimus prorsus filii irae; et forte hoc emendare audebitis
in codicibus vestris, non enim vultis acquiescere, quod, nisi haec quanto verior, tanto antiquior fides
esset, hoc omnes Latini codices non haberent. Nec ideo tamen Apostolus monere non debuit
oboediendum esse iustitiae, non peccato, quia omnes homines sub peccato nascimur, quorum ipse
ortus in vitio est 393. Cum enim generationis reatus regenerationis indulgentia fuerit absolutus,
oboediendum est iustitiae spiritui, cui consentire, nec oboediendum est concupiscentiae carnis,
contra quam certare debemus, ita sane, ut ipsam quoque oboedientiam piam donum Dei esse
meminerimus, quod promisit per Prophetam dicens: Dabo eis cor cognoscendi me et aures
audientes 394; quod quid est aliud quam oboedientes?

Oboedientia in medio.
229. Iul. Ceterum Apostolus ostendit, si tamen aliquam ab hominibus hac tempestate fidem
impetrat, servos se non dicere peccati nisi eos, quos constat voluntate propria oboedisse peccato,
cuius mutatione id est voluntatis coeperunt servire iustitiae; oboedientiam ergo in medio collocavit
et ei imputavit, quod vel vitiis prius vel postea studuerunt parere virtutibus.
Aug. Qui confidunt in virtute sua

395

, vani sunt sicut vos et destruentur sicut vos.

Liberati a peccato, servi iustitiae.
230. Iul. Gratias autem Deo, quod fuistis - inquit - servi peccati; sed oboedistis ex corde in eam
formam doctrinae, in quam traditi estis; liberati autem a peccato servi estis facti iustitiae 396.
Aug. Surde, audi Apostolum gratias agentem Deo, quod eius doctrinae ex corde oboedierunt,
quandoquidem non dixit: Gratias Deo, quia praedicata est vobis doctrina eius, sed: quia oboedistis.
Non enim omnes obaudiunt Evangelio 397, sed quibus datum est, ut obaudiant, sicut: Nosse
mysterium regni caelorum vobis datum est, ait Dominus, illis autem non est datum 398. Non ergo ex
corde, hoc est ex voluntate oboedissent, si non praepararetur voluntas a Domino; alioquin
mendaciter ei de hac re Apostolus gratias agit, si hoc ipse non fecit.

Sola voluntas hominis.
231. Iul. Ex corde, inquit, oboedientiae facta mutatio, liberavit vos a peccato et sanctitati fecit
adhaerere.
Aug. Sed haec mutatio dexterae Excelsi est; audi hominem Dei hanc in Psalmo gratiam confitentem
et disce, quis mutet in melius hominis voluntatem: Et dixi - inquit - nunc coepi; haec est immutatio
dexterae Excelsi 399.

Humanitas exortationis.
232. Iul. Humanum est, quod dico propter infirmitatem carnis vestrae; sicut enim exhibuistis
membra vestra servire immunditiae et iniquitati ad iniquitatem, ita nunc exhibete membra vestra
servire iustitiae in sanctificationem 400. O praeceptorem Spiritu Dei plenum, vere vas aureum et

131

