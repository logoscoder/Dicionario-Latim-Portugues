quam fallaciter hoc me fecisse dixeris, invenire; me dic gravi morbo ruptum, quod suscipio, tenere
non posse, cum tu spiritu vitae penitus amisso non saltem valeas ingesta suscipere.

Testimonium Apostoli non potes usurpare.
58. IUL. Vides quidem etiam ipse rem dignam conflictatione non esse; tamen, ut mentibus
subveniatur incautis, quae crassiores quasque opiniones et malis moribus blandientes in solacium
assumunt conscientiae sauciatae, interrogamus, utrum tantae stoliditatis inventum de aliqua
Scripturarum occasione compereris. Si dixeris: Per unum hominem peccatum intravit in mundum 81,
admonemus te, ut relegas praesentis operis superiorem libellum, cuius si memor fueris, Apostoli
testimonium usurpare non poteris.
AUG. Nos te potius admonemus, ut ipsum Apostolum legas et videas pauca ipsa, de quibus agimus,
verba eius tam manifesta esse contra te, ut non libello, sed plane longissimo et loquacissimo libro
frustra ea fueris in haereticam vestram sententiam non vertere sed pervertere, non exponere sed
obscurare conatus.

Una forma baptismatis.
59. IUL. Si autem dixeris, quia una est forma baptismatis, qua diversae aetatis homines
consecrantur, fateberis etiam me tacente commemorationem ibi nec generationis infectae nec
carnis diabolicae nec Adae aliquam contineri; ad quod tamen suo loco, quamvis ad traducem non
spectet, plene responsuri sumus.
AUG. Ubi respondere coeperis, quid ibi nisi ut soles haereticus apparebis?

Unam saltem ede sententiam.
60. IUL. Unam ergo saltem contra tantam a nobis productorum testium dignitatem, contra iustitiam
manifestam, contra perspicuam rationem legis ede sententiam, per quam te ostendas fuisse
deceptum; quod ideo addidi, quia, etiamsi esset, quae tale aliquid ambiguitate verborum putaretur
ostendere, aliarum tamen sententiarum splendore et magisterio ita, ut iustitiae congruebat,
cogebatur exponi.
AUG. Certa, non ambigua contra vos divina testimonia proferuntur, sicut a nobis iam multa prolata
sunt 82; sed quia tenebras vestras redarguunt, vobis lucida non videntur et, quaecumque vobis sua
radiante luce molesta sunt, contra illa cor clauditis, ne inde nox fugetur erroris.

Funesta obstinatio.
61. IUL. Nunc autem, cum nec exigua opinionis huius in Scripturis sanctis inveniatur occasio et e
regione fides, quam tuemur, non minus rationibus suis quam exemplis et testimoniis muniatur,
funesta es prorsus obstinatione pervasus, qui putas damno legis, damno rationis, damno
prudentiae damnoque iustitiae Manichaeorum somniis annuendum.
AUG. Damno legis non audis: Reddam in filios peccata patrum 83; damno rationis non vides mala,
quae parvuli patiuntur, qui propria peccata in hac vita nulla fecerunt, nonnisi ex peccatis originis
causas iustas habere apud Deum; damno prudentiae non caves, contra antiquissimum fidei
catholicae fundamentum dogma proferre vel defensare novitium, quo negatur originale peccatum;
damno iustitiae sic iniquus es, ut sub meo nomine tot viris sanctis, Ecclesiae Christi filiis et patribus,
discipulis atque doctoribus, qui ante nos fuerunt, atque ipsi matri omnium, catholicae Ecclesiae,
non timeas Manichaeae pestis obiectare contagium.

Error contra errorem.
62. IUL. Quid tamen in hunc sensum afferamus attende. Etiamsi posses probare Adae peccatum
filiis imputari, assentireris tamen aliorum parentum suboli eorum crimina non nocere.
AUG. Quis huic errori assentiatur, nisi qui non credit Deo dicenti: Reddam peccata patrum in filios?

165

