101. IUL. Igitur postquam sibi unum de praefatiuncola prioris operis mei caput, quod quasi
impugnaret, obiecit illudque de figulo peccatorum Deo suo subdidit, me arguit; quam sane
constanteopr et pure ipsius eloquiis publicetur: Non itaque, sicut te atque alios fallens loqueris, si
quis aut liberum in hominibus arbitrium aut Deum esse nascentium conditorem dixerit,
Caelestianus et Pelagianus vocatur, ista quippe et catholica fides dicit. Sed si quis ad colendum
recte Deum sine ipsius adiutorio dicit esse in hominibus liberum arbitrium et quisquis ita dicit Deum
nascentium conditorem, ut parvulorum neget a potestate diaboli redemptorem, ipse Caelestianus
et Pelagianus vocatur. Liberum itaque arbitrium esse in hominibus et Deum esse nascentium
conditorem utrique dicimus; non hinc estis Caelestiani et Pelagiani. Liberum autem esse
quemquam ad agendum bonum sine adiutorio Dei et non erui parvulos a potestate tenebrarum, et
sic transferri in regnum Dei 126 hoc vos dicitis; hinc estis Caelestiani et Pelagiani 127. Natare te
quidem in impietatis tuae et formidinis palude frequenter ostendi nec super hoc dubitaturum
prudentem constat esse lectorem.
AUG. Nec natare te posse, sed mergi alii noverunt, qui haereticum te esse cognoscunt; nam tu
eadem submersione sensum etiam perdidisti.

Manichaei vobiscum.
102. IUL. Atque ideo in primo libro nec me fuisse mentitum, qui scripseram omnes, qui fugissent
nostrae societatis invidiam, in Manichaeorum praerupta corruere liberum arbitrium denegantium et
Deum hominum conditorem teque id, quod fueras propulsare conatus, statim absolutis arripuisse
sermonibus etiam illorum scriptorum, quae ad Bonifatium miseras, insertione patefeci 128.
Verumtamen hoc etiam haec, quam nunc posui, tua responsio confitetur; dixisti enim catholicam
fidem esse, quae et liberum credit arbitrium et Deum nascentium conditorem, quod utrumque
omnium haereticorum Manichaeos certum est vobiscum negare.
AUG. Manichaei, quod videre non vultis, a vobis potius adiuvantur, qui tot et tanta mala, quae pati
parvulos cernimus, non meritis peccatorum, sed genti tribuunt tenebrarum; non enim habetis, quo
fugiatis, quando a vobis, mala ista unde sint, percunctantur. Sed nobis ad liberum arbitrium
hominis, quo natura humana, cum bona fuerit instituta, vitiata est, haec omnia referentibus
catholica vobiscum veritate vincuntur.

Defensores et inimici liberi arbitrii.
103. IUL. Verum quia fidei catholicae, cuius solido nudatus es, quasi amiculum tenue, solum
nomen assumis, vis nos credere etiam a te hoc teneri, quod catholici confitentur, id est et liberum
arbitrium esse in hominibus et Deum nascentium conditorem. Sed si hoc a te simpliciter fideliterque
prolatum est, finem certamini impone silentio; fama ad nos criminantium recurrat, qui id
obiecerimus tibi, quod secura negatione deleveris. Hoc solum huic adde sententiae, si qua inventa
fuerit secta, si qua disputatio, quae hanc duplicem confessionem, quam catholicam esse professus
es, aliqua conetur argumentatione convellere, aut tuam non esse aut a te ulterius non defendi. Si
autem iuvat ea, quae dicturus es negasse, locupleti etiam disputatione defendere, explica
definitiones liberi arbitrii et fines eius distinctionibus absolutis quasi quibusdam cinge limitibus.
AUG. Inimici et defensores, liberum arbitrium defendendo premitis, quod ad suos limites revocari
omnipotentis et veri defensoris bonitate non vultis.

Deus artifex bonus, iudex iustus.
104. IUL. Deum quoque talium hominum assere conditorem, quales manibus eius iustitiaeque
conveniunt.
AUG. O stulti haeretici novi! Si manibus Dei non conveniunt opera vitiosa, numquid manibus Dei
subtrahere ulla hominum corpora audebitis, quae videtis saepe nasci nonnulla vitiosa? Cur non ergo
naturam primario peccantis hominis arbitrio vitiatam cum catholica veritate fatemini, de qua Deus
facit, quod non solum artifici bono, sed etiam iudici convenit iusto, ne Manichaei vos cogant
humana corpora tribuere artifici maligno et iniusto?

Mendoso potius codici tribuo.
175

