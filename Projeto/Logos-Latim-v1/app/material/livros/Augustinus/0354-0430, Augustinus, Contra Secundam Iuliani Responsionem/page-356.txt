mirabiliter ferant, nec illo cruciatu fatigentur atque languescant; dolent tamen, et utique omnes
dolentes, seu magis seu minus doleant, maiores minoresve poenas, sed tamen poenas, sine ulla
dubitatione patiuntur. Tu autem si te cogitares, non dico, Christianum, sed qualemcumque
hominem, facilius nullum esse contenderes paradisum Dei, quam eum faceres tua sacrilega
disputatione poenalem. Eleganter sane divites viros ab haereditario primi hominis labore defendis,
ignorans, aut te scire dissimulans, amarius laborare cogitationibus divites, quam operationibus
pauperes. Nomine quippe sudoris generalem sacra Scriptura significavit laborem, a quo nullus
hominum est immunis, cum alii laborant operibus duris, alii sollicitantibus curis. Ad eosdem labores
pertinent etiam studia quorumque discentium. Et quae parit haec, nisi terra haec, quam formator
eius, quando primum hominem condidit, non fecerat onerosam? Nunc vero, sicut scriptum est:
Corpus corruptibile aggravat animam, et deprimit terrena inhabitatio sensum multa cogitantem; et
difficulter aestimamus quae in terra sunt, et quae in prospectu sunt, invenimus cum labore 180. Sive
ergo utiles, sive inutiles quascumque doctrinas studeat homo discere, aggravante animam
corruptibili corpore, necesse est laboret. Quocirca etiam sic ei terra ista spinas parit. Nec ab his
spinis divites dicantur alieni: praesertim quia spinas illas in Evangelio, quibus iacta semina ne ad
fecunditatem perveniant, opprimuntur, curas esse huius vitae et sollicitudines divitiarum Deus
magister exponit 181; qui certe non solos pauperes, verum etiam divites vocat dicens: Venite ad me,
omnes qui laboratis. Propter quid autem vocat, nisi quod paulo post dicit: Et invenietis requiem
animabus vestris 182? Quando istud erit, nisi quando corruptio corporum, quae nunc aggravat
animas, non erit? Nunc vero laborant pauperes, laborant divites, laborant iusti, laborant iniqui,
laborant magni, laborant pusilli, a die exitus de ventre matris eorum, usque in diem sepulturae in
matrem omnium. Tam quippe malignum est hoc saeculum, ut nisi exitum hinc fuerit, promissa
requies nobis adesse non possit; quamvis per praevaricationem primi hominis labor posteris eius
advenerit; tamen etiam reatu praevaricationis illius quem traximus iam soluto, ut fidei examen
exerceatur, labor remanet ad certamen. Oportet enim nos certare cum vitiis, et in ipso certamine
laborare, donec donetur nobis adversarium non habere. Quapropter ut boni praeliatores
perducantur ad praemia, supplicia vertuntur in praelia. Parvulorum quoque, soluto reatu originali,
propterea labores manent, quamvis ex ipso reatu doceantur exorti; quia etiam sic Deo placuit fidem
probare maiorum, a quibus ei offeruntur ut regenerentur. Qualis et quanta fides esset rerum
invisibilium, si invisibilis remuneratio continuo sequeretur; ac non potius dilata requie quae
promittitur, ageretur fidei negotium cum corde, non cum oculis; ac sic futurum saeculum, ubi nulli
labores erunt, quod nondum videmus, et crederetur sincerius, et desiderabilius quaereretur? Ac per
hoc Deus labores nostros, id est poenas nostras, ad utilitates nostras mirabili benignitate convertit.
Haec refellere cupiens inutiliter tu laboras; laboras enim pariendo spinas, non evellendo; nos autem
laboramus ut spinas tuas, quantum donat Dominus, evellamus. Nisi forte ideo non laborare te
iactas, quoniam tot libros magna ingenii facilitate conscribis, ac sicut illae barbarae ac rusticanae
fetus suos, ita et tu sine difficultate spinas paris. Sed puto quod te de ingenii facilitate inaniter
iactes; prorsus laboras: quomodo enim agis ut non labores, qui etiam conaris introducere in
paradisum labores? Nam utique res ista quanto impossibilior probatur, tanto tuus labor et amplior,
et inanior invenitur.

Gehenna minor.
30. IUL. Haud sane impugnavero eos qui autumant Adam, si dicto audiens exstitisset, ad
immortalitatem potuisse pro remuneratione transferri. Enoch quippe et Eliam translatos legimus, ne
viderent mortem. Verum aliud sunt instituta naturae, aliud praemia obedientiae. Non est enim tanti
unius meritum, ut universa quae naturaliter sunt instituta perturbet. Exercuisset se igitur in reliquis
innata mortalitas, etiamsi primus ille in aeternitatem a diuturnitate migrasset. Non inficiabili
coniectura, sed certo res tenetur exemplo, siquidem Enoch filii, immortalitate parentis non
potuerunt asseri a conditione moriendi. Nec illud forte putetur occurrere, quoniam si non
peccatores, iusti tamen omnes ad immortalitatem sine intercessu corporalis dissipationis
evaderent: siquidem Abel iustorum primus, Noe, Abraham, Isaac, Iacob, et omnia sanctorum
agmina, tam in Novo quam in Vetere Testamento, et meritum suum virtutibus, et naturam morte
docuerunt. Rem in absoluto positam Christi quoque confirmavit auctoritas. Nam cum ei Sadducaei
quaestionem exemplo septinubae mulieris intulissent, rogantes, si corporum excitatio crederetur, a
quo marito esset potissimum vindicanda, respondit: Erratis, nescientes Scripturas, neque Dei
virtutem; in resurrectione enim neque nubent, neque uxores accipient; neque enim morientur 183.
Conscius operis sui, propter quid coniugia instituisset expressit, videlicet ut damna mortis fetura
suppleret; statim autem cessatum ire munificam fecunditatem, cum mors avara cessaverit. Si ergo,
Christo teste qui condidit, fertilitas ob hoc creata est, ut cum fragilitate confligeret, et haec conditio
nuptiarum ante peccatum ordinata est; apparet quoque mortalitatem non ad praevaricationem
spectare, sed ad naturam ad quam spectare leguntur et nuptiae. Illa ergo lex quae promulgata est,
id est: Quacumque die ex interdicto ederis, morte morieris; poenalis mors intellegitur, non
corporalis; peccatis, non seminibus imminens; quam non incurrit nisi praevaricatio, non evadit nisi
emendatio. Die autem peccati quod dicitur inferenda, mos Scripturae est, quae damnatum solet

356

