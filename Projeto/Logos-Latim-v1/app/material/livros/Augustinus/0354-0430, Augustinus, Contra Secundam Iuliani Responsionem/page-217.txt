obluctetur, admoneo. Profitetur scriptis obviare nostris, quae ad se ait in brevi chartula destinata,
et ponit aliquas sententiarum mearum particulas atque suggillat, quae in meo opere non tenentur.
AUG. Deo gratias, quod ipsis quattuor libris tuis, unde ille quod voluit, sicut voluit, excerpsit, cuius
ad me chartula missa pervenit, sex libris meis ad cuncta respondi. Puto quod ibi non es dicturus,
aliqua me redarguere voluisse, quae in tuo opere non tenentur; quod et si dixeris, idque probaveris;
etiam gratulari debeo, non te dixisse, quae dicere non deberes; atque utinam quaecumque verba
tua rectissime reprehenduntur, nulla omnino dixisses.

Loquitur ad Valerium.
4. IUL. Loquitur ergo ad Valerium: Attende quibus se existimat adversum nos huic praemisso titulo
consonare; Deus - inquit - qui Adam ex limo fuerat fabricatus, Evam construxit e costa, et dixit: "
Haec vocabitur Vita, quoniam mater est omnium viventium " 4. Non quidem ita scriptum est, sed
quid ad nos? Solet memoria falli in verbis, dum tamen sententia teneatur. Nec Evae nomen ut
appellaretur Vita, Deus imposuit, sed maritus. Sic enim loquitur: " Et vocavit Adam nomen uxoris
suae "Vita", quoniam mater est omnium viventium " 5. Stupenda doctoris eruditio, qui ne paululum
quidem a Scripturarum sinit sermone deflecti. Imperitiam nostram arguit; sed oblivioni veniam dare
dignatur, qua factum erat ut ego dicerem nomine Vitae a Deo mulierem nuncupatam; ita per
occasionem brevem, et eruditus apparere studuit, et benignus. Sed ut non est admiranda diligentia,
nominatorem feminae comperisse; ita impudentia non ferenda est, velle ignoscere quod culpare
non possis. Non enim ita in meo opere legitur, sicut in commentis huius tenetur. Ego quippe posito
legis testimonio, quod dixisse rerum Creator ostenditur: " Non est bonum solum esse hominem;
faciamus ei adiutorium simile sui " 6. Quid est hoc - inquio - " Non est bonum esse solum hominem
"? Numquid Deus aliquid fecerat, quod non bonum iure dici posset; maxime qui omnia non solum
bona, sed etiam bona valde fecerat? Quomodo ergo ait: " Non est bonum solum esse hominem "?
quo sermone non reprehenditur creaturae status, sed ostenditur humano generi perniciosam
unionem esse potuisse, nisi ministerio diversi sexus successio germinasset. Nam si etiam Adam
speretur potuisse immortalis fieri, nisi deliquisset; tamen manifestum est, patrem eum numquam
fieri potuisse, nisi reperisset uxorem, quae de latere dormientis assumpta, prima compellatione cui
operi parata esset audivit: " Haec vocabitur Vita, quoniam mater est omnium viventium ". Quo
sermone monstratum est, neminem deinceps hominum vel esse posse, vel vivere, qui non
conceptus beneficio substitisset 7. Cum ergo clareat, in re quidem non magni ponderis, tamen nihil
a me ita fuisse prolatum, ut illud praeter impudentiam singularem quisquam possit arguere; inusta
est nota publicae falsitatis egentissimo omnium, qui cum vult donare quod non tenet, uno tempore
pariter delinquit, et penuria iuris, et ambitu largitatis.
AUG. Si non tu ita posuisti Libri verba divini, sicut ego in illa chartula inveni; non tibi, sed ei qui sic
scripsit, ignovi; cui ambo debemus ignoscere. Si autem me putas non hoc invenisse in chartula, sed
tamquam hoc invenerim, ideo mendaciter illa verba posuisse, ut esset quod tribuerem quasi errori
tuo; nunc tibi certe, quod tam male ac falso de me fueris opinatus, ignosco.

Nimia loquacitas sine veritate.
5. IUL. Postquam ergo hoc tali gravitate reprehendit, pergit ad reliqua, ac patronum suum
commonet, ut his quae sequuntur attendat. Deus igitur - inquit - maris creator et feminae,
convenientia generationibus membra formavit. Sed hoc tantum de capite dictorum meorum
inserens, praetermissis plurimis omnino versibus, quibus novitas potissimum inculcatur animarum
nihil aut carni aut semini debentium, subdit illum meum: Ita gigni corpora de corporibus ordinavit;
quorum tamen efficientiae potentia operationis intervenit, omne quod est, ea administrans virtute,
qua condidit. Si igitur non nisi per sexum fetus, non nisi per corpus sexus, non nisi per Deum
corpus; quis ambigat fecunditatem Deo iure reputari? 8 Postquam haec itaque de meo posuit,
commendat quoniam catholice ea dicta etiam ipse fateatur. Quis non ergo putaret hominem fuisse
mutatum? Verum non fit immemor sui; sed similem conditionem arbitratur pravi dogmatis et
pudoris, ut etiam illud perspicuo reparetur exitio, sicut hic assiduo durescit attritu. Probat ergo
sententiam meam, et ferrum praeiudicii in fidem suam spontaneo defigit amplexu; sed post haec
quasi integer virium, autumat superesse quo dimicet. Sic enim sequitur: Post haec quae veraciter
et catholice dicta sunt, immo in divinis Libris veraciter scripta, non autem ab isto catholice dicta
sunt, quia non intentione catholici pectoris dicta sunt; iam propter quod ea dixit, Pelagiana et
Caelestiana haeresis incipit introduci. Namque attende quid sequitur. Hic denuo nostra dicta
subiungit: Quid ergo suum diabolus cognoscit in sexibus, per quod fructum eorum iure possideat?
Diversitatem? Sed haec in corporibus est, quae Deus fecit. Commixtionem? Sed non minus
benedictionis quam institutionis privilegio vindicatur. Vox enim Dei est: " Relinquet homo patrem et

217

