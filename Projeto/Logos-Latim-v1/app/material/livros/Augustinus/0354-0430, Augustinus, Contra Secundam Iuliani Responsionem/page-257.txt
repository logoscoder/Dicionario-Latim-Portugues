nos; si malam, sicut ille, ita et nos. Nec regno, inquis, diaboli divina opera, hoc est naturae
membra, ille subiecit; quasi adulterorum membra non sint divina opera et membra naturae, quae
tamen vitio, et per hoc diabolo constat esse subiecta. Illi, inquis, a Deo instituta coniugia ac
benedictione donata, liberumque arbitrium, prout opportunitas attulit, explicarunt. Sic et nos.
Humanum est, inquis, ut non stare in societate vestri sceleris iudicentur; immo insanum est ut non
stare in societate illorum vestro scelere iudicemur. Dicis: Non praeiudicare Scripturis sanctis, quod
omnes haereses aliquibus earum testimoniis se occulunt ac nituntur tueri; et sic vis: disputatoribus
non praeiudicare catholicis nonnulla, quae ab eis, sicut putas, incautius fusa vobis obiciamus. Quid
est hoc, nisi dicere etiam in Scripturis sanctis, ea quae pro se usurpant haeretici, incautius fusa
esse, et ideo vera non esse? Quo sceleratius quid potest dici? Aut si illa vera sunt, sed ab haereticis
non ita intelleguntur ut sunt; nihil simile habet haec comparatio; quoniam dicta vel Ambrosii, vel
Cypriani, vel aliorum catholicorum, quae contra vos ponimus, si vera esse concesseris, peccatum
originale firmabis. Proinde, quemadmodum nos cum illis et laudamus nuptias, et liberum confitemur
arbitrium, et defendimus innocentiam; sic tu cum illis dic parvulos non esse expertes delicti;
alioquin nos sumus cum eis, tu adversus eos. Illorum enim dicta non defendis, ut promiseras, sed
reprehendis. Tuo quippe dogmate, cum cogaris illa culpare et falsa esse contendere, nullo modo
sineris auctoritatibus eorum defensionem quam spoponderas, exhibere; quia et in accusatione
adulator esse conaris, et in adulatione deprehenderis accusator.

Peccatum naturale nequit discerni ab impietate manichaea.
114. IUL. Libere itaque coniecto et pronuntio, quoniam si eorum aliquis his superesset diebus,
videretque exstinctum disciplinae christianae decus, otiantem in omnibus liberam voluntatem,
atque affectantem imputare necessitati quidquid sponte committit, vituperationem quoque operum
Dei, eversionemque legis eius sub nomine inefficacis gratiae populorum auribus intimari; toto
contra vos felle moveretur; perpendens etiam peccatum naturale a Manichaea non posse impietate
discerni, fidem catholicam aut emendatis aut condemnatis vobis, et planius tueretur et cautius.
AUG. Cur ergo emendatis nobis, et non etiam se ipsis? Ubi est quod te libere coniectare et
pronuntiare promiseras? Ecce nec libera est tua vanitas, et falsa libertas; timuisti enim dicere, quod
si his diebus superesset Ambrosius, vobis auditis, primum se ipsum, deinde nos emendaret; sed
quasi homo liber hoc mutire formidans, tamen intellegi voluisti. En quo devenerunt hi dies, ut in eis
Ambrosius, si hic viveret, disceret se fuisse Manichaeum, et audito Iuliano, vel Caelestio, vel ipso
Pelagio, esse ulterius non debere, sed ex illa nefaria pestilentia vobis praecipientibus curantibusque
sanari. Quale spectaculum animo cogitantis occurrit? Quale esset, videre Ambrosium stantem, vel
si ille permitteret, sedentem ante Pelagium, atque discentem paradisum novum saeculi huius
calamitatibus plenum, quas videmus parvulos perpeti, ubi necesse esset, etiamsi nemo peccasset,
carnem concupiscere adversus spiritum; et ne ad illicita ac flagitiosa pertraheret, concupiscere
etiam spiritum adversus carnem; quam dissensionem dicere soleret Ambrosius, per
praevaricationem primi hominis in hominum vertisse naturam 166; sed iam sub vobis magistris
dicere non auderet? Necesse quoque esset in tali paradiso pallere praegnantes, tolerare longa
fastidia, gemere atque ululare parientes; cum diversis vitiis ingeniorum et corporum homines nasci,
paucosque cordatos, minore quidem, nec tamen sine labore litteras discere, ceteros tardiusculos
sive tardos, et tanto magis quanto quisque esset tardior, aut concidi ferulis magistrorum, aut
indoctos imperitosque manere; fatuos vero nec magistris dari, sed dolendos ridendosve nutriri;
infantes, antequam quidquam mali possent velle vel agere, agitari morbis, torqueri doloribus,
medicamentis curari cruciantibus, a daemonibus vexari, expirare superantibus cladibus. Si vero
haec exhorrens credere nollet Ambrosius, et responderet haec omnia, si nemo peccasset, nullo
modo futura fuisse in tantae beatitudinis loco, ubi nec post peccatum esse potuerunt, eiectis inde
illis, quorum praevaricatione mala ista secuta sunt; ac per hoc de miseria venire mortalium, quae
nulla esset, nisi gravissimo peccato primi hominis natura humana vitiata atque mutata hoc
saeculum tot tantisque calamitatibus plenum propagare meruisset; ubi nec redempti, iam
sempiternae salutis pignore accepto, malis huiusmodi carent; sed cum de hoc saeculo exierint, tunc
carebunt; si ergo talia responderet Ambrosius, praeclaris syllogismis vestris prohiberetur haec
dicere, ne scilicet concupiscentia carnis vituperata, et originali peccato credito, nuptiae
damnarentur, liberum auferretur arbitrium, vituperarentur opera Dei, et sub nomine gratiae legis
eversio sequeretur. Non sic plane, non sic. Erubescite, vel potius expavescite talia cogitare. Immo
vero si vir ille superesset, multo vehementius quam nos et auctoratius vobis pro catholica fide et
pro Dei gratia vel aequitate resisteret, quam non sint consequentia, quae consequentia putatis,
ostendens; quia et recte vivi potest, non pulsa nec laudata mala concupiscentia, sed frenata; nec
culpatur naturae Conditor, quando ab illo sananda monstratur, quae ab inimico vitiari potuit, non
creari; nec damnantur nuptiae, quae bene utuntur pudenda libidine; nec liberum aufertur arbitrium,
sed cuius beneficio sit in bono liberum ostenditur; nec lex evacuatur per gratiam, sed impletur.
Haec ille doctor egregius egregie disputaret, et in vestras facies impudentes, illa quae superius de

257

