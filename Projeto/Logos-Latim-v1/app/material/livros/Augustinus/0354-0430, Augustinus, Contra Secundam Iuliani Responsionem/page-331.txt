pessimaeque naturae caro ista in istis primis hominibus suum, quod ab exordio tenebat, exseruit.
Hanc autem tam malam substantiam Deus bonus non potuit fabricare. Quid ergo superest, nisi ut
fateamur alterum esse animae datorem, alterum luteorum conditorem? Stat certe Manichaei, cuius
indueram personam, acies ordinata. Quid opperiamur intellegis, videlicet ut qui ei adversus est,
consequenti impugnatione id demonstret. Igitur vestrum dogma cum eo confligat; apparebit utrum
sine pernicie sua vel leviter possit moveri. Pronuntiavit certe, non solum nasci omnes de
commixtione corporum criminosos, verum ipsum Adam culparum necessitatem de concretione
viscerum, et limi ex quo factus est sordibus attulisse. Natura, inquit, carnis in primis hominibus fuit
noxia; ipsam scintillam animi studio honestatis sublucentem conclusit, madefecit, exstinxit.
Ineptiunt prorsus Catholici, qui peccantium testimoniis obnituntur, et nec documentis propriis
acquiescunt, videntesque non se bonum quod volunt agere, sed malum quod exsecrantur operari,
putant tamen in carne non esse mali necessitatem. His ergo tam invidiose dictis congrediatur
Traducianus, si potest; ego interim spectator assisto, et exitum vestri conflictus opperior. Quid
itaque respondebis malam naturam etiam in primis hominibus fuisse iuranti? Sine dubio referes
Deum formatorem hominum non potuisse malum condere quod creavit, et ideo quia Deus qui
malum non facit, homines fecit, nequaquam eos naturaliter malos probari. Dixisti aliquid, et
veraciter: sed vide utrum hoc me debueris audiente proferre. Qua enim virtute Manichaeum
concusseris non satis curo; interim in mea totus iura transisti. Capto tibi iam delectat illudere;
excipio quippe magno plausu professionem tuam, teque ut eius memineris admoneo. Dignitate
enim auctoris, id est Dei, qui malum non facit, pronuntiasti opera eius bona debere asseri. Omnes
ergo homines de instituta a Deo sexuum commixtione generatos, a Deo, an a diabolo fieri putas? Si
a Deo: qui eos audes reos malosque pronuntiare, cum unicum dixeris esse testimonium Adam fieri
malae non potuisse naturae, quia conditus a Deo qui est optimus, indicetur? Si ergo argumentum
forte est, per quod credatur primorum hominum rea non instituta substantia, hoc ipsum quia Deus
eam condidit quem bonum fatemur; remanet illud in excidium traducis, ut et omnes de coniugio
genitos iniquos condi non posse, eodem testimonio comprobetur, quia Deus eos condidit, quem
bonum fatemur. Sin autem et post hoc rabiens impudentia iurare perstiterit, et a Deo fieri parvulos,
et tamen malos esse eos naturaliter; catholico quidem, sicut et Deo nostro, nihil his mendaciis
praeiudicii comparatur; Manichaeum tamen constat a vobis oppugnatum non esse, qui libenter
quod Deum criminaris amplectitur; illud tibi perisse contentus, per quod Adam conditionis bonae
fueras approbare molitus.
AUG. Cum mihi adversus Manichaeum certamen ineundum, tibique spectandum diserta caecitate
proponis, partes tuas improvidus subruis; et quomodo illam teterrimam luem, quam Manichaeo
funestus error invexit, tamquam pestifero adiuves dogmatis tui flatu, etiam his hominibus, qui suo
tardantur ingenio, ut possent intellegere, praestitisti. Nam cum illa quae de vitae huius mortalis
corruptibilisque miseriis copiose et facunde dixisti, audierit quisque vel legerit, vera te fuisse
prosecutum, non solum in tuo sermone, verum in ipsis quoque humanis rebus agnoscet. Manichaeo
quippe, cui velut adversus nos loquenti verba fecisti, nihil magnum aut difficile fuit in hac mortali
vita, quae et de felicitate paradisi merito peccati eiecta atque deiecta est, ista quae abs te de illa
dicta sunt intueri; et sive ut tu, sive uberius atque copiosius, tamen eadem ipsa garrire, quae tam
manifesta sunt, ut etiam Scripturarum divinarum locis plurimis lectitentur, de corruptibilis corporis
onere, et ex illo animae aggravatione venientia. Unde et in sanctis, in huius vitae agone
luctantibus, caro concupiscit adversus spiritum, et spiritus adversus carnem 48; cum spiritus, sicut
ait gloriosissimus Cyprianus, caelestia atque divina quaerit, caro terrena et saecularia
concupiscit 49. Hinc est ille conflictus, quem memoratus martyr in libro, quem De Mortalitate
conscripsit, diligenter et eloquenter explicat, dicens inter cetera, quod nobis sit cum carnalibus
vitiis atque illecebris saecularibus assidua et molesta luctatio 50. Iam vero beatus Gregorius hoc
certamen, quod habemus in corpore mortis huius, sic ante oculos ponit, ut nullus sit huius agonis
athleta, qui non se in verbis eius tamquam in speculo recognoscat. Intra nosmetipsos - inquit propriis vitiis et passionibus impugnamur, et die noctuque ignitis stimulis corporis humilitatis huius
et corporis mortis urgemur; nunc latenter, nunc etiam palam provocantibus ubique et irritantibus
rerum visibilium illecebris, luto hoc faecis cui inhaesimus caeni sui fetorem venis capacioribus
exhalante; sed et lege peccati, quae est in membris nostris, legi spiritus repugnante, dum
imaginem regiam quae intra nos est, captivam ducere studet; ut spoliis eius cedat, quidquid illud
est, quod in nos beneficio divinae ac primae illius conditionis influxit 51. Haec verba hominis Dei, et
in secundo libro illorum sex quos contra tuos quattuor edidi 52, et in hoc opere posui 53, cum tuo
primo volumini responderem, ubi corpus mortis, de quo se dicit Apostolus Dei gratia liberari 54,
aliter intellegendum putasti. Et sanctus Ambrosius cum dixisset: Omnes homines sub peccato
nascimur; quorum ipse ortus in vitio est, sicut habes lectum, dicente David: "Ecce enim in
iniquitatibus conceptus sum, et in delictis peperit me mater mea 55", protinus subiecit: Ideo Pauli
caro corpus mortis erat, sicut ipse ait: "Quis me liberabit de corpore mortis huius? 56 " 57. Quid ergo
mirum est, si Manichaeus intuens mala huius vitae, et corpus mortis huius quod aggravat animam,
et discordiam carnis et spiritus, et iugum grave super filios Adam a die exitus de ventre matris
eorum usque in diem sepulturae in matrem omnium, dicit talia etiam per os tuum quasi contra nos,

331

