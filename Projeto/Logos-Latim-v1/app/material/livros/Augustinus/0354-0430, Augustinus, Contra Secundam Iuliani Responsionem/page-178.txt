110. IUL. Et ut res absoluta paucis illuminetur exemplis, ut tam liberum sit homini sacrilegium
facere velle quam nolle, tam liberum sit parricidium velle perpetrare quam nolle, tam liberum sit
adulterium committere velle quam nolle, tam possibile sit verum testimonium perhibere quam
falsum, tam liberum Deo oboedire imperanti quam diabolo persuadenti.
AUG. Verum dicis; hoc est liberum arbitrium, tale omnino accepit Adam, sed quod datum est a
conditore et a deceptore vitiatum, utique a Salvatore sanandum est. Hoc vos non vultis cum
Ecclesia confiteri; hinc estis haeretici. Homo, qui non cogitas ubi sis et in diebus malis tamquam in
bonis caecus extolleris, quando erat tale, quale describis, liberum arbitrium, nondum homo vanitati
similis factus erat, ut dies eius sicut umbra praeterirent 144; non enim vanitas Deus, ad cuius
similitudinem factus erat, quae per eius gratiam renovatur de die in diem. Nondum dicebatur: Ego
in iniquitatibus conceptus sum 145; nondum dicebatur: Quis enim est mundus a sorde? Nec infans,
cuius est diei unius vita super terram 146; postremo non dicebatur: Non quod volo, sed quod odio
illud facio 147; et: Scio, quia non habitat in me hoc est in carne mea bonum; velle enim adiacet mihi,
perficere autem bonum non invenio 148, et: Video aliam legem in membris meis repugnantem legi
mentis meae 149. Hoc malum in Adam, quando rectus creatus est, non erat, quia natura humana
depravata nondum erat; rectorem habebat, quem libero reliquit arbitrio, non liberatorem
quaerebat, per quem fieret liber a vitio. Nam et si verba illa: Non quod volo ago 150 et cetera talia
hominis sunt, ut dicitis, nondum sub Christi gratia constituti, ergo etiam hinc convincimini, quod
tam infirmae voluntatis ad agendum bonum homines Christus invenit et quod arbitrii liberi
infirmitatem ad agendum bonum nonnisi per Christi gratiam potest humana reparare natura. Ac per
hoc verum est, quod dixi neminem esse liberum ad agendum bonum sine adiutorio Dei, et
propterea tu subtraxisti sine adiutorio Dei, ut tibi campus aperiretur, ubi te loquacius quam
eloquentius per multa iactares, quibus non delectares legentem, sed intellegere volentem,
quantum posses, potius impedires. Subdimini Deo, ut corrigamini. Nemo est liber ad agendum
bonum sine adiutorio Dei. Quid, ut praecipitetis, humanam extollitis voluntatem? Orate potius, ne
intretis in tentationem.

Facilius est cavere quam facere.
111. IUL. Propterea autem in superioribus voluntatem perfectam magis quam rerum effectus
locavi, quoniam et parricidium et sacrilegium et adulterium vel horum similia facilius est cavere
quam facere; neque enim semper voluntati malae perpetrandi quod vult adest facultas, at e
regione horum abstinentia in summa quiete consistit, nisi forte hoc ipsum a vobis labor dicatur,
laborare nolle. Omitto ea, quae tam Scripturae sanctae, quas Prophetae, quas Evangelistae, quas
Apostoli protulerunt, quam disputatores catholica sanitate fulgentes, Ioannes, Basilius, Theodorus
et horum similes, commendaverunt, multo esse maiorem laborem committere crimina quam
cavere.
AUG. Utinam horum fidem teneres, peccatum originale in parvulis non negares.

Voluntas captiva.
112. IUL. Interim, quod ad praesens negotium spectat, inculco liberum arbitrium nec ob aliud
datum esse nec intel legi in alio posse, quam ut nec ad iustitiam nec ad iniquitatem captiva aliquis
voluntate rapiatur.
AUG. Qui per legem, quam videt in membris suis repugnantem legi mentis suae et captivantem se
sub lege peccati, clamat: Non quod volo facio bonum, sed quod odio malum hoc ago 151, debes
utique dicere, quomodo non rapiatur ad malum voluntate captiva. Ut enim secundum vos interim
loquar, si sub mala iste consuetudine gemit nondum, sicut dicitis, sub Christi gratia constitutus,
habet iste an non habet liberum voluntatis arbitrium? Si habet, quare non facit bonum quod vult,
sed malum quod odit hoc agit? Si autem propterea non habet, quia sub gratia Christi nondum est,
ecce, quod iam dixi, iterum dico et vobis video saepe dicendum: Nemo nisi per gratiam Christi ad
bonum quod vult agendum et ad malum quod odit non agendum potest habere liberum voluntatis
arbitrium, non ut voluntas eius ad bonum sicut ad malum captiva rapiatur, sed ut a captivitate
liberata ad liberatorem suum liberali suavitate amoris, non servili amaritudine timoris attrahatur.

Censura honestatis et magnitudo patientiae.

178

