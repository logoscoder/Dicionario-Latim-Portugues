211. Iul. Nam iudicium ex uno in condemnationem, gratia autem ex multis delictis in
iustificationem 339, id est: peccata quidem, quae gravia sunt, etiam singula possunt sufficere ad
accusationem et ad damnationem reorum.
Aug. Quare dixisti gravia, quod non dixit Apostolus, nisi quia vidisti, si unum delictum leve sit, non
sufficere ad damnationem, de qua loquebatur? Non ergo ex quocumque uno cuiuscumque delicto
est hoc iudicium, sed ex uno illo delicto, quod factum est per unum peccantem, id est Adam,
iudicium est in condemnationem. Et adhuc pervertere recta verba Apostoli vultis, ne vestra, quae
perversa sunt, corrigatis?

Remissio peccatorum non semel fit.
212. Iul. Gratia autem non eodem confertur modo, ut peccatis aeque admota singulis crebro
repetatur; sed infusa semel uno virtutis suae impetu atque compendio diversa et plurima delet
crimina. Ideo ait: Ex multis delictis in iustificationem 340, id est ex multis delictis liberatos homines
ad gloriam perducit iustificationis indultae. Non ergo hic unum Adae peccatum, ut suspicaris,
intellegit, sed ad hoc solum numerum admovit unius et plurium, ut ad laudem gratiae respiceret,
quia non quoties peccatum ab unoquoque mortalium fuerat, totiens etiam frequentaretur gratia,
quasi baptismata singula nisi peccatis singulis non possint mederi.
Aug. Ita hoc loqueris, quasi dixerit Apostolus: Gratia autem semel ex multis delictis in
iustificationem; non hoc dixit. Attende quod dixit, et corrige quod dixisti. Gratia - inquit - ex multis
delictis in iustificationem. Quid huc pertinet, quod semel et simul unicuique omnia dimittuntur in
baptismo? Nonne et illa condemnatio, ad quam iudicium perducit extremum, procul dubio semel fit
omnium quae remissa non fuerint peccatorum? Et magis ipsa damnatio semel quam remissio
peccatorum per gratiam Christi semel fit, quoniam, si post baptismum quisque peccaverit, non
eadem sunt peccata, sed per eamdem gratiam peccantibus remittuntur, non semel nec septies, sed
etiam septuagies septies 341. Eadem gratia quotidie dimittit orantibus etiam quotidiana peccata,
cum dicunt: Dimitte nobis debita nostra, veraciter addentes: sicut et nos dimittimus debitoribus
nostris 342. Gratia ergo ex multis delictis sive singula in singulis sive in quibusdam pauca, in
quibusdam plurima invenerit, sive quae ante baptismum, sive quae postea committuntur et
paenitendo orando eleemosynas dando sanantur, in iustificationem mittit, quos a damnatione
liberat; haec enim omnia ipsa sunt multa, ex quibus multis iustificat gratia. Quae si non subveniat,
profecto etiam ex uno delicto, non quod proprium quisque committit, hoc enim loco non inde
loquebatur Apostolus, sed quod per unum peccantem intravit in mundum, itur in damnationem; hoc
enim Apostolus evidentissime expressit. Neque enim ait sicut tu: Non sicut per unum peccatum,
tamquam singulum cuiusque volens intellegi, sed ait: Non sicut per unum peccantem 343. Aperi
oculos et lege et noli tamquam caecis aliud pro alio velle supponere.

Innumerabiliter et semel.
213. Iul. Sed hoc curavit exprimere: Cum, inquit, peccata singula reos suos lethaliter vulnerassent,
innumerabiliter confossos homines haec gratia singulari et semel tradita virtute salvavit.
Aug. Per unum peccantem 344, dixit, ubi Adam intellegitur, non per unum peccatum, ubi tu verbo
mutato atque supposito vis intellegi singula singulorum.

Origo peccati est obnoxia successio.
214. Iul. Si enim ob unius delictum mors regnavit per unum, multo magis, qui abundantiam gratiae
et donum iustitiae accipiunt, in vita regnabunt per unum Iesum Christum 345. Consequenter, quod
coepit, affirmat; duas enim posuit sententias utrique volens convenire, quod in fine subiunxit. Per
unum enim, qui fuit forma peccati et in cuius similitudine praevaricantur sub lege peccantes,
pronuntiat regnare mortem, et per unum regnare in vita abundantiam quosque gratiae consecutos,
quae gratia virtutem imitantibus prodest. Non remansit ergo de uno quaestio, quia hoc, quod
subditum est eos videlicet in vita regnare, qui abundantiam gratiae perceperint, etiam primum illud
absolvit, ut nemo videlicet cogatur in mortem, nisi qui exemplum peccantis adamaverit.
Aug. Cuius exemplum peccantis adamaverit? Nempe primi hominis; hunc enim formam dicis esse
peccati propter imitationem, non propter generationem; proinde sicut dicis: Nemo in mortem
cogitur, nisi qui exemplum peccantis huius adamaverit, non ergo coguntur in mortem, qui non in
similitudine praevaricationis eius, sicut existimas, peccaverunt. Quomodo ergo dicis mortem

124

