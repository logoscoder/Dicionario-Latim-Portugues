verum etiam patroni sui argumentis omnibus; quod quidem habet mendaciorum natura, ut non
servet simulandi concinentiam, sed verecundiae prodiga, et alieni appetens, in universis quae
usurpaverit detegatur.
AUG. Per unum hominem, in quo omnes peccaverunt, in mundum intrasse peccatum, dixit
Apostolus, intellexit Ambrosius; sed eadem verba apostolica in suum perversum sensum conatur
pervertere Iulianus. Cur ei non ipse potius respondet Ambrosius? Audi ergo, Iuliane: Omnes, inquit,
in Adam moriuntur; quia " per unum hominem peccatum intravit in mundum, et per peccatum
mors; et ita in omnes homines pertransiit, in quo omnes peccaverunt " 153; illius ergo culpa mors
omnium est 154. Audi adhuc aliud: Fuit, inquit, Adam, et in illo fuimus omnes; periit Adam, et omnes
in illo perierunt 155. Huic dic, si audes, quod una anima propria voluntate peccante, non potuerunt
perire tot animae nondum habentes proprias voluntates. Argue de origine animarum cunctationem
meam, quia non audeo docere vel affirmare quod nescio; profer tu de huius rei tam profunda
obscuritate quod placet; dum tamen fixa et inconcussa sit ista sententia, quia illius unius culpa
mors omnium est, et in illo omnes perierunt; unde venit novissimus Adam quaerere et salvare quod
perierat 156. Huic dic: Et isti ergo sua voluntate peccaverunt, quos in illo periisse dicis, qui sua
voluntate peccavit. Sed poterat Ambrosius hoc intellegere, quod tu non potes, non hoc dici propter
arbitrium singulorum, sed propter originem seminis, unde omnes futuri erant; secundum quam
originem omnes in illo uno erant, et hi omnes unus ille erant, qui in se ipsis nulli adhuc erant.
Secundum hanc originem seminalem, etiam Levi in lumbis patris sui Abraham fuisse dicitur, quando
a Melchisedech decimatus est Abraham; unde et ipse Levi tunc decimatus ostenditur, non in se
ipso, sed in illo in cuius fuit lumbis; nec voluit, nec noluit decimari; quoniam nulla eius voluntas
erat, quando secundum substantiam suam nec ipse adhuc erat; et tamen secundum rationem
seminis, non mendaciter, nec inaniter dictum est, quod ibi fuit, et decimatus est. Unde ab hac
decimatione filiorum Abrahae, qui erant in lumbis eius, quando Melchisedech sacerdoti decimas
dedit, ille solus sacerdos exceptus est, cui dictum est: Tu es sacerdos in aeternum secundum
ordinem Melchisedech 157. Qui licet sit etiam ipse secundum carnem semen Abrahae, eo quod virgo
Maria, de qua carnem sumpsit, ex ipso semine, propagata est; non tamen est obnoxius eidem
semini, qui virili non est conceptus ex semine, liber a nexu seminatricis concupiscentiae. Non iam
ergo Ambrosio, sicut dicebam, sed illi dic qui scripsit ad Hebraeos, atque ait: Et sicut oportet dicere,
propter Abraham et Levi accipiens decimam decimatus est; adhuc enim in lumbis patris sui fuit,
cum ei occurrit Melchisedech 158. Huic calumniare caeca loquacitate, et dic, si audes: Cum pater
Abraham voluntate sua fuerit decimatus, quomodo potuit per illius voluntatem decimari, hoc est
decimas dare Levi, cuius voluntas nulla erat, quia omnino ipse nondum erat? Ea ratione quippe, vel
potius hoc errore dicis et nobis: Cum primus homo voluntate peccaverit, quomodo potuerunt per
eius voluntatem simul in illo peccare, qui suam nondum habebant, quia per substantiam suam nulli
adhuc erant? Immo desine vana garrire, et omnes qui nondum nati nihil per proprias voluntates
agere poterant boni vel mali, in uno potuisse peccare, in quo per rationem seminis erant, quando
ille propria voluntate peccatum illud grande peccavit, naturamque in se vitiavit, mutavit, obnoxiavit
humanam; excepto uno homine, qui ex ipso quidem semine, non tamen seminali ratione procreatus
est, si potes, intellege; si non potes, crede.

Parvulos daemoni vindica.
105. IUL. Post hanc vero responsionem aliud ubi a me pulsatus fuerat, deluere conatur. Ego quippe
postquam de parvulorum voluntate requisiveram, secutus sum: Sed negas hoc, id est voluntatem
peccatricem inesse nascentibus, et dicis tamen esse sub diabolo parvulos, nec dissimulas per quid
eos degere sub potestate illius arbitreris; ais quippe: Quia de sexus utriusque commixtione
nascuntur, sub adversaria sunt potestate. Dictorum eius itaque testimonio patuit, ob hoc illum
parvulos daemoni vindicare, quia de sexus utriusque fuerant commixtione prognati; per quod docui,
illum nuptias quae a Deo institutae sunt, quae sine commixtione esse non possunt, diabolo
mancipasse.
AUG. Hoc nulla ratione docere potuisti, quamvis fueris multa contentione conatus; quod possunt
videre, qui legunt et tuas calumnias, et refutationes meas.

Dico plane.
106. IUL. Hoc ergo nunc sibi proposuit, et praemittit interrogationem meam. Dicis ergo, inquit, ideo
illos esse sub diabolo, quia de sexus utriusque commixtione nascuntur? Ad quod qualem
satisfactionem referat, audiamus. Dico, inquit, plane propter delictum illos esse sub diabolo; ideo
autem expertes non esse delicti, quia de illa commixtione sunt nati, quae sine pudenda libidine non

253

