manifestum est ad illum pertinere omnem, qui ex illo successione propaginis nascitur, sicut ad
istum pertinet omnis, qui in illo gratiae largitate renascitur; unde fit, ut totum genus humanum
quodammodo sint homines duo, primus et secundus.

Peccata multa et peccatum unum traducis.
164. Iul. Qui ergo dicit multa delicta, nihil de uno Manichaeorum id est traducis suspicatur.
Aug. Sed utique, homo contentiose, multa delicta essent, quae multi haberent, etiam singula
singuli, propriae voluntatis, si ad lavacrum regenerationis venirent, cum primum peccare
coepissent; quos omnes secundum istam non rationem, sed distortionem tuam ab hac gratia, quae
ex multis delictis iustificat, facitis alienos, quoniam non vultis eius esse participes quoslibet
homines, quorum delicta sunt singula; quanto magis ergo multa sunt eis additis, quae habent alii
plura, alii pauciora. A quibus tamen omnibus liberat ista gratia, de qua dictum est: Ex multis delictis
in iustificationem 241. Fuit enim Adam et in illo fuimus omnes; periit Adam et in illo omnes
perierunt 242. Ambrosius hoc dixit; calumniose, non erat Manichaeus. Parvulos contagium mortis
antiquae prima nativitate contrahere Cyprianus dixit 243; calumniose, non erat Manichaeus. Omnes
in uno Adam peccasse Hilarius dixit 244; calumniose, non erat Manichaeus; in qua Ecclesia ista
didicerunt, calumniose, non erat Manichaea; et quia catholica erat atque catholica perseverat, ideo
vos contra ista sentientes et contendentes ferre non potuit; et ut catholica permaneret,
infirmitatem parvulorum suorum vestra damnatione munivit.

Reos nos non natura fecerat, sed voluntas.
165. Iul. Iustificati itaque ex fide pacem habeamus ad Deum per Dominum nostrum Iesum
Christum, per quem et accessum habemus in gratiam istam, in qua stamus, et gloriamur in spe
gloriae Dei 245. Qui vobis videtis, inquit, iustificationem per peccatorum veniam fuisse collatam,
firmam tenete concordiam et paribus animis Mediatoris dona laudate, cuius munere collatum nobis
est, ut in hanc gratiam haberemus introitum; et eos, quos iustitia reos tenebat, quia reos nos non
natura fecerat, sed voluntas, libertati reddidit et eripuit ultioni praestititque, ut, qui sperabamus
aeterna supplicia, modo gloriemur in spe gloriae Dei.
Aug. Non per solam peccatorum dimissionem iustificatio ista confertur nisi auctoribus vobis.
Iustificat quippe impium Deus non solum dimittendo, quae mala facit, sed etiam donando
caritatem, ut declinet a malo et faciat bonum per Spiritum Sanctum 246, cuius sumministrationem
iugem poscebat Apostolus eis, quibus dicebat: Oramus autem ad Deum, ne quid faciatis mali 247.
Contra istam gratiam geritis bellum, ut liberum non sermone defendatis, sed praesumptione
decipiatis voluntatis arbitrium.

Deus dat praemium ut homo non peccet.
166. Iul. Verum ut magis exprimeretur virtus istius securitasque doctrinae, quid conferat fidelibus
philosophia christiana, persequitur: Non solum autem, sed et gloriamur in pressuris scientes,
quoniam tribulatio patientiam operatur, patientia autem probationem, probatio autem spem, spes
autem non confundit, quia caritas Dei diffusa est in cordibus nostris per Spiritum Sanctum, qui
datus est nobis 248. Id est: Non solum nobis haec beneficia contulerunt, ut amplitudine quandoque
munerum gaudeamus, sed iam impraesentiarum in mediis angorum aestibus constituti alacres
sumus ipsius possessione virtutis et de persequentium furore ridemus impiorum crudelitatem,
eruditionem patientiae magis quam perturbationem laetitiae iudicantes, ut non solum propter
praemia non peccemus, sed hoc ipsum non peccare praemium censeamus.
Aug. Si praemium est non peccare, quis dat hoc praemium? Puto, quia non dicturus es: Ipse sibi
homo, quamvis hoc te cogat dicere perversitas haeresis vestrae. Si ergo Deus dat hoc praemium,
ut homo non peccet, donum potius video dicendum esse quam praemium, ne aliqua merita
praecessisse videantur, cum eos, qui dicunt gratiam Dei secundum merita nostra dari, Pelagius
quoque ipse damnaverit 249. Quomodo autem detur hoc donum id est non peccare, et tu paulo ante
dixisti Apostoli verba commemorans: Quoniam caritas Dei diffusa est in cordibus nostris per
Spiritum Sanctum, qui datus est nobis 250. Ac per hoc in philosophia christiana ut gloriemur in
tribulationibus, non est nostrum, quia et hoc accepimus; alioquin tamquam de suo a se sibi parto
glorianti homini dicitur: Quid enim habes, quod non accepisti? Si autem et accepisti, quid gloriaris,
quasi non acceperis? 251 Et tamen gloriamur, non sic, quasi non acceperimus, sed gloriamur in illo,

111

