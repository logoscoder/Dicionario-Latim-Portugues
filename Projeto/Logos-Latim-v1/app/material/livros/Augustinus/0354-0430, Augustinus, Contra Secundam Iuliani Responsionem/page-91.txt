Christi donatio et Adae culpa.
96. Iul. Quid ergo etiam haec disputatio collegerit, prudens lector attendat. Apostolus dixit in plures
abundasse donationem Christi ad salutem, quam Adae culpa nocuisset.
Aug.Non hoc dixit, sed: Multo magis abundavit gratia in multos 131, hoc est: Magis abundavit, non in
magis multos, id est non in plures, sicut iam responsum est 132.

Gratia plus valet quam peccatum.
97. Iul. Qua culpa tu illas clades, quas supra enumeravimus, dicis accidisse naturae, ex quibus nec
unam in his, qui ad Christi perveniunt sacramenta, constat sanari, ac per hoc multo plus iniquitatem
primi hominis ad nocendum asseris habuisse virtutis, quam gratia Christi obtinet ad medendum,
quo collecto ostensum est, quantam inter Catholicos et Manichaeos, tantam inter te et apostolum
Paulum esse discordiam.
Aug. Tollit gratia Christi originalis peccati reatum, sed rem invisibilem invisibiliter tollit; dimittit
etiam cuncta peccata, quae homines male vivendo insuper addiderunt. Iudicium quippe ex uno
delicto in condemnationem, quia et unum illud, quod a nascentibus trahitur, trahit ad aeternam
condemnationem, si non remittatur; nec tamen hoc solum gratia dimittit, alioquin tantum valeret,
sed cum ipso dimittit et cetera; ergo plus valet, propter quod dictum est: Iudicium quidem ex uno in
condemnationem, gratia autem ex multis delictis in iustificationem 133. Donat etiam gratia, ut
contra concupiscentiam carnis spiritus concupiscat; et, si quando fidelis homo in hoc certamine
venialiter vincitur, debita dimittit oranti et, quando damnabiliter vincitur, dat humiliorem
paenitentiam, cui tribuat indulgentiam; donat postremo vitam aeternam et animae et corpori, ubi,
qualia et quanta bona sint, cogitare quis possit? Quomodo ergo plus nocuit primi hominis iniquitas,
quam profuit secundi hominis, hoc est Christi bonitas, cum ille temporaliter nocuerit, Christus
autem et temporaliter adiuvet et liberet ac beatificet in aeternum? Quae cum ita sint, sententia
nostra Catholica, non Manichaea est et ideo nec Pelagiana est, quia Catholica est.

Mors Adae, non peccatum, transit ad posteros.
98. Iul. Frivolam sane expositionem in hoc loco tuam optimo iure despicerem et irrepercussam
praeterirem, quasi nimis humo cohaerentem, nisi vererer, ne pellaciae magis quam constantiae
crederetur. Loqueris ergo hoc modo: Quid est: " Multo magis abundavit " 134, nisi quia omnes, qui
per Christum liberantur, temporaliter propter Adam moriuntur, propter ipsum autem Christum sine
fine victuri sunt? 135 Quo sermone si, quid consequenter diceretur, attenderes, omnem arcem tuam
id est traducem cecidisse faterere; dicis enim ideo multo magis abundasse Christi gratiam, quia per
eam vita conferatur aeterna, cum per Adae peccatum subeunda sit corruptio temporalis. Si ergo
nihil aliud intulit Adam praeter corporis mortem, contra quem Christus copiosiore beneficio vitam
contulit sine fine durantem, apparet non peccatum Adae ad posteros transisse, sed mortem.
Aug. Apparet te propterea irrisisse quod dixi, vel potius te irridere finxisse, ut his, qui te non
intellegunt, videreris dicere aliquid, cum diceres nihil; primum quia eis dixi Adam temporali morte
nocuisse, quos Christi liberat gratia; quos enim occulti quidem, sed iusti iudicii veritate non liberat,
etiamsi parvuli moriantur, aeterna morte plectuntur. Quomodo ergo hinc apparet non peccatum
Adae ad posteros transisse, sed mortem, nisi quia hoc vis putari, quod perstrepunt verba tua, non
quod sequitur verba mea? Nos enim dicimus utrumque transisse et a Christo utrumque clamamus
auferri, reatum scilicet peccati plenissima remissione peccatorum, mortem vero beatissima
resurrectione sanctorum, quae propterea non statim regeneratis datur, ut exerceatur fides, qua id
quod non videtur speratur; hoc enim et in se ipsis et in parvulis suis cum sperant fideles, utique
sunt fideles. Ecce quod dicimus, ecce cui Catholicae veritati contradicitis; sed magis contra vos
quam contra illam dicitis, quidquid haereticis disputationibus dicitis.

Unam dicis an duos transisse mortes?
99. Iul. Constabit autem consequentissime mortem perpetuam, id est poenam sempiternam, ad
nos non fuisse transmissam ac per hoc peccatum tra ducis esse non posse. Ut enim breviter, quid
tenendum constet, appareat; ab Apostolo dona Christi peccato primi hominis praeferuntur; tu per
hoc peccatum tuum id est traducis unam dicis an duas transisse mortes? Si unam et corporalem, ut
hic confessus es, constat gratiam Christi antecellere peccato primi hominis et iam nascitur nemo
peccator, quia, si ut supra dixisti, regnum peccati est, ut in secundam homo mortem id est in

91

