39. IUL. Verum non uno modo vicisse con tentus, argumenti tui, cuius impietatem prodidi,
coarguam falsitatem. Cum ergo scriberes: Non ideo potuit oriri voluntas mala in opere Dei, quia a
Deo factum est; sed ideo quia de nihilo factum est 75; videre debueras, quam valenter aliarum
creaturarum exempla praescriberent, quae totidem productae de nihilo, malae tamen voluntatis
capaces non sunt. Postremo ipsa elementa, quae vere sunt facta ex nihilo, non alicuius voluntatis
conscientiam queunt habere, ut motibus malis protestentur originis suae necessitatem. Animantes
autem, et reliqua queis impletus est orbis, non de nihilo, ceterum iam ex aliquo prodierunt. Ubi est
ergo vis inanitatis antiquae, quae malam voluntatem coegit existere; cum praeter rationabile
animal, neminem peccare posse manifestum sit?
AUG. Posses putare me argui falsitatis, si cum ego dixissem, ideo posse nostra corpora vulnerari,
quia terrestria sunt, ostenderes tu corpora multa terrestria, quae nequeant vulnerari. Non enim
esse vulnus potest, nisi in corpore animantis, quae caro dicitur. Ubi te admonere deberem, quod
videre non potueris sententiam istam non recurrere; quia non sicut verum est: Omne quod potest
vulnerari, terrestre corpus est; ita etiam verum est: Omne terrestre corpus vulnerari potest. Cur
ergo in dialecticis iactanticula tua sollertia dormitavit, ut non adverteres, ubi dixi ideo creaturam
rationalem peccare potuisse, quia ex nihilo facta est, me intellegi voluisse, omne quod peccare
potest, ex nihilo factum esse, non autem omne quod ex nihilo factum est, posse peccare? Quod
tamquam dixissem, ita mihi obiecisti res alias, et ipsa mundi elementa, quae cum ex nihilo facta
sint, peccare non possunt; quoniam solum potest animal rationale peccare. Nunc ergo evigila,
atque aspice, omne quod peccare potest, de nihilo factum esse; nec ideo sequitur etiam omne quod
de nihilo factum est, posse peccare. Non igitur mihi proferantur alia, quae de nihilo facta sunt, et
peccare non possunt; quoniam non dico: Omne quod ex nihilo factum est, peccare potest; sed dico:
Omne quod peccare potest, ex nihilo factum est; tamquam si dixissem: Omnis bos animal est, non
utique adversum me commemorari debuerunt multa animalia, quae non sunt boves; quoniam non
dixerim: Omne animal bos est, sed: Omnis bos animal est. Iterum ergo dico: Omne quod peccare
potest, ex nihilo factum est; omne ergo quod ex nihilo factum est, potest peccare, non dico; quod
velut dixerim, multa commemoras, quamvis ex nihilo facta, quae tamen peccare non possunt.
Calliditatem tuam tolle de medio, qua tardis illudis ingeniis; aut caecitatem, qua manifesta non
cernis. Cum autem dico: Natura quae rationalis creata est, ideo peccare potuit, quia de nihilo facta
est, non de Deo; attende quid dicam, ne mihi rursus inani loquacitate ventiles nihil, et me dixisse
affirmes vim faciendi aliquid habere, quod nihil est. Hoc dico ego, naturam quae rationalis creata
est, propterea peccare potuisse, quia ex nihilo facta est; quod aliud quid est, quam propterea
peccare potuisse, quia natura Dei non est? Si enim de nihilo facta non esset, de Deo naturaliter
esset, quidquid esset; si naturaliter de Deo esset, Dei natura esset; si Dei natura esset, peccare non
posset. Ideo igitur peccare potuit, quamvis facta sit a Deo, quia de nihilo facta est, non de Deo. Hoc
tu si intellexeris, et veritati repugnare nolueris, ab hac contentione in hac quaestione cessabis.

Natura et naturale peccatum.
40. IUL. Cum ergo hoc tam magnum apertum esset, quid illud fuit, quod tibi persuasit, ut crederes
antiqui nihili violentiam causam malae voluntatis fuisse? Profecto ut intellegeremus nos, omnia te,
quae sunt facta de nihilo, rea credere, et universum mundum diabolo mancipare. Quoniam igitur
mihi claruit antiquam inter vos dogmatum manere concordiam, hinc iam tibi pariter et Manichaeo
respondeo. Quaeritis certe, ut qui nego mali esse naturam, si possum respondeam, unde ipsa mala
voluntas in homine primo potuit exoriri. At ego refero non vos intellegere quid dicatis. Voluntas
enim nihil est aliud, quam motus animi, cogente nullo.
AUG. Motus animi quid est, nisi motus naturae? Animus enim sine dubitatione natura est; proinde
voluntas motus est naturae, quoniam motus est animi. Tu autem cum superius naturam tamquam
genus poneres, eique generi species suas subderes, sic certe locutus es: Naturae, inquis, humanae
generalitas, institutionum infra se locatarum genus quoddam est; haec velut species habet in situ,
in membris, in ordinibus, in motibus, vel aliis id genus 76. Ista ergo tua disputatione motus naturae
speciem asseruisti esse naturae; unde te sequitur, quod non vis, ut natura sit omnis naturae motus,
si natura genus, eiusque species est naturae motus; quemadmodum animal est omnis equus, eo
quod animal genus est, species vero huius generis equus. Ac per hoc voluntas, quoniam motus est
animi, et inde ostenditur motus esse naturae, te ita disputante natura est; quia naturae tamquam
generi species huiusmodi subdidisti. Cur ergo reprehendis quod dicitur naturale peccatum, quod
fecit voluntas mala, quam eg ipsam voluntatem tu dicere convincaris esse naturam? Sed natura
non sit voluntas; certe tamen nisi in natura non potest esse; quantum enim pertinet ad hominem,
motus est animi, animusque natura est. Sine iam, quaeso, ita dici naturale peccatum, quoniam cum
homo peccat, natura utique peccat; homo quippe natura est: quemadmodum recte dici potest
etiam spiritale peccatum, cum spiritus peccat. Non enim erravit Apostolus, ubi ait: spiritalia
nequitiae 77; quae spiritalia procul dubio naturalia sunt eh; quia spiritus sine ambiguitate natura est,

300

