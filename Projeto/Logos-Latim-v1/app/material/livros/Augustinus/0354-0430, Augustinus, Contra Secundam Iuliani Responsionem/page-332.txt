qualia videmus dixisse Gregorium contra vos? Unde constat mala vitae huius, quae temptatio est
super terram 58, quibus malis in genere humano propter iugum grave filiorum Adam a die exitus de
ventre matris eorum usque in diem sepulturae in matrem omnium 59, plenus est mundus, et
Manichaeos cum Catholicis confiteri; sed unde sint haec, non utrosque idem dicere, et magnam
hinc inter eos esse distantiam; quod ea Manichaei tribuunt alienae naturae malae, Catholici vero et
bonae et nostrae, sed peccato vitiatae meritoque punitae. Tu qui non vis quod dicimus dicere, ipse
quid dicis? Quomodo Manichaeo respondes unde sint haec mala, cum quibus nascuntur homines, et
quae in paradiso non nascerentur si nemo peccasset, atque ibi non depravata, sed recta nostra
natura, sicut condita est, permaneret? Si vitium congenitum est, quo caro concupiscit adversus
spiritum, et non est ex natura in origine vitiata, dic unde sit? Si vitium congenitum est, in quo
clamat homo: Scio quia non inhabitat in me, hoc est in carne mea, bonum; velle enim adiacet mihi,
perficere autem bonum non invenio 60; et non est ex natura vitiata primi hominis praevaricatione;
dic unde sit. Si autem non sunt congenita vitia ista; dic unde sint? Ex peccandi, inquies,
consuetudine, quam sibi quisque fecit libera voluntate. Ubi quod non vis, interim confiteris, scilicet
libertatem voluntatis suo malo usu perire potuisse, quia perficiendo malum minus idonea facta est
ad perficiendum bonum. Sed numquid voluntate quisquam obtunsus est corde? Numquid voluntate
obliviosus est quispiam? Numquid voluntate est aliquis fatuus? Haec et alia vitia ipsius mentis
atque animi, cum quibus homines nasci ambigit nemo, si ex origine vitiata dicis non esse, dic unde
sint. Neque enim dicturus es, quod ista, si nemo peccasset, paradisus habere potuisset. Postremo,
quod corpus corruptibile aggravat animam, sub qua miserabili sarcina omnes qui non usquequaque
desipiunt, homines gemunt, dic unde sit. Non enim sic dicturus es primos homines creatos, ut
corruptibili corpore alicuius eorum anima gravaretur; aut post eorum illud grande peccatum, sine
tali corpore aliquis nascitur. Cur ergo adversus nos Manichaeum loquentem loquacissimus
introducis, cum tu negando quod dicimus, ei respondere non possis? Cui respondet Cyprianus, ita
discordare carnem spiritumque demonstrans, ut tamen utriusque sit a Deo Patre oranda
concordia 61; cui respondet Gregorius, qui cum talia de carne dixisset, qualia contra nos composuisti
dicere Manichaeum, utrumque tamen ad Deum, ipso Deo propitio, revocandum esse testatur, id
est, spiritum et carnem; cui respondet Ambrosius, qui cum dixisset carnem moderatioris animae
arbitrio coniugandam: Qualis fuit - inquit - cum inhabitanda paradisi secreta suscepit, antequam
veneno pestiferi serpentis infecta sacrilegam famem sciret 62. His enim suis sententiis catholici
antistites satis aperteque docuerunt, carnis non naturam malam esse, sed vitium; quo sanato ad
hoc redit, ut quemadmodum primitus instituta est, nullis suis corruptelis aggravet animam,
nullamque habeat cum spiritu contraria concupiscendo discordiam; qua discordia deceptus est
Manichaeus, ut alienam malam fingeret commixtam nobis esse substantiam. Horum catholicorum
antistitum fidem si nobiscum sequi velles, Manichaeos everteres, non iuvares; nunc vero non eos
destruere, sed magis aedificare conaris; negando enim mala, quae de origine vitiata homines
nascentes trahunt, non id agis, ut nulla esse credamus mala naturalia, quoniam nimium manifesta
sunt; sed potius agis, ut de aliena mala natura putentur esse ista, quam nobis esse commixtam
Manichaeorum insania fabulatur; non de nostra bona primi hominis praevaricatione vitiata manare
monstrentur, quod Catholicorum sanitas loquitur. Sed Manichaeus, inquis, etiam ipsam primi
hominis carnem, qualis antequam peccaret fuit, sic detestatur, ut malam nitatur ostendere. Ita
quidem a te inducitur loquens, ut ingerat respondendi qualecumque negotium, non solum mihi,
verum etiam tibi. Nam ubi dicit a malo eam conditore factam esse; simul ei respondemus, tam
bonam creaturam, quae posset non peccare, si nollet, quamvis non aequetur suo Creatori, non
tamen potuisse nisi bonum habere Creatorem. Ubi vero de timore mortis, quam, si peccasset ei
Deus est comminatu, etiam priusquam peccasset, miserum dicit, simul respondemus, quod
hominis, qui numquam peccare potuisset, si numquam peccare voluisset, poenae illius devitandae,
quae fuerat secutura peccato, tranquilla erat cautio, non turbulenta formido. Hoc quidem
respondere communi adversario, sicut dictum est, communiter possumus; sed ego adversus
Manichaeum laudes augeo rationalis illius creaturae, quae non solum non cruciabatur ullo metu,
verum etiam laetitia magna fruebatur; quoniam malum mortis, quod omnium, vel pene omnium
refugiunt corda fidelium, habebat in potestate non perpeti. Huic nostrae fidei quoniam vester error
adversus est, quo putatis Adam, sive peccaret, sive non peccaret, fuisse moriturum, quid hic
Manichaeo respondes dicenti miseram conditam esse naturam, quam vel peccantem vel non
peccantem mors imminens timore torquebat? Si enim dixeris ita fuisse conditam, ut non timeret
mortem, sine dubio quandoque venturam; profecto istam quae in posteris eius est, miseram
fateberis nasci, cui mortis metum sic videmus esse congenitum, ut etiam hi qui spe fideli futurae
vitae gaudia concupiscunt, in hac tamen vita cum mortis timore luctentur; nolunt enim spoliari, sed
supervestiri, ut quantum ad eorum attinet voluntatem, non morte finiatur haec vita, sed mortale
absorbeatur a vita 63. Ex quo fit, ut si mortis metum in paradiso posueris ante peccatum, vincaris a
Manichaeis, qui putant et putari volunt, quod in primo quoque homine misera condita est natura
humana; si autem timorem mortis, quo mortalium animus non sine miseria stimulatur, ante
peccatum non fuisse responderis, vincaris a nobis, quoniam non mutaretur in peius nisi vitiata
natura. Rursus in eo quod adversus nos facis dicere Manichaeum, quia illud caecum et
aerumnosum animal etiam inquietum cupiditas innata reddebat, quam rei interdictae et venustas
irritabat et suavitas, tui, Iuliane, dogmatis, tamquam in scopulo inevitabili cognosce naufragium.

332

