AUG. Quisquis haec audit, quid te putat obicere nobis, nisi quod haec sententia beatissimi Ambrosii
quam posuimus non sit ipsius, sed eam nos tamquam sit ipsius finxerimus? Nam et ego, cum haec
legerem, nihil te agere existimavi; sed posteaquam veni ad illa quae adiungis, et hoc Ambrosium
dixisse non abnuis, te potius horrendum criminatorem tanti illius doctoris inveni. Nam quidquid dicis
in me, quoniam per commixtionem virilem mulierisque conceptum dico neminem expertem esse
delicti, profecto etiam in illum dicis, qui hoc ante me dixit et scripsit. Ego autem cum te refellens et
tibi resistens, assero parvulos propter originale delictum esse sub diabolo, nisi renascantur in
Christo, non utique me solum, verum et Ambrosium, et alios socios eius, ac fidei huius participes
atque doctores, universamque Christi Ecclesiam, quae se hoc accepisse, hoc tenere, hoc fideliter
credere, parvulorum baptizatorum exorcismo et exsufflatione testatur, a tua nefaria criminatione
defendo.

Christus praesidium est.
109. IUL. Quanto rectius diceres: Dixit hoc idem et Manichaeus in epistola ad Patricium; dixit et in
epistola quam scripsit ad filiam Menoch, dixit et in aliis multis scriptis, quae tu penitus imbibisti?
Sed in consortium tuum episcopum Mediolanensem conaris attrahere, et quia non potes habere
praesidium, vis invenire solatium.
AUG. Valde contra Manichaeum est quod dixit Ambrosius. Nam Manichaeus alienam mali naturam
nobis dicit esse commixtam; Ambrosius autem praevaricatione primi hominis nostram dicit esse
vitiatam; in hac vero sententia de qua nunc agimus, nativitatem carnis Christi a ceterorum peccati
carne discernens defendit Ambrosius, quam negat penitus Manichaeus. Quod ergo credit
Ambrosius, hoc et ego; quod autem Manichaeus, nec ille, nec ego. Quid est quod tu niteris me
separare ab Ambrosio, et coniungere Manichaeo? Nam si originale peccatum, non ex alienae
commixtione, sed ex nostrae depravatione naturae dicere a nascentibus trahi, dogma est
Manichaeorum; hoc mecum dicit Ambrosius; cur non ambos Manichaeis conaris adiungere? Si
autem hoc Manichaeorum dogma non est, sicut non est: hoc dico cum Ambrosio; cur non ambos a
Manichaeis dignaris abiungere? Cur ergo, ut dicis: Episcopum Mediolanensem in consortium meum
conor attrahere; cum me ab eius consortio tu frustra coneris abstrahere? Quid est quod dicis: Quia
non possum habere praesidium, velle me invenire solatium? Mihi cum Ambrosio, velis nolis, in fide
catholica Christus commune praesidium est. Ideo plane est Ambrosius solatium meum, quia cum
illo accipio convicium tuum; nec solum ipse me in hac causa plurimum consolatur, sed et Cyprianus,
et Hilarius, aliique consimiles, quorum in me laceras catholicam fidem. Noli ergo invidere, quod
Ambrosius, Cyprianus et Hilarius solatia sunt iniuriae meae; invitus enim videre compelleris,
quantum intersit, quod Pelagius et Caelestius, et si quis est alius, solatia sunt damnationis tuae.
Quid, quod ostendo debellantem Manichaeos pro catholica fide Ambrosium, et te in hoc certamine
contra Ambrosium praebere Manichaeis vel victis solatium, vel etiam resistentibus, quod est peius,
auxilium? Manichaei enim dicunt propriam mali esse substantiam atque naturam, bonae Dei
substantiae naturaeque coaeternam. Impossibile enim est, aiunt, ut oriri possint mala de bonis;
Ambrosius contradicit, et dicit: Ex bonis mala orta sunt; non enim sunt mala, nisi quae privantur
bonis; per mala tamen factum est ut bona eminerent; ergo indigentia boni, radix malitiae est 162. Tu
inter haec quid dicis? Rerum ratio non sinit, inquis, ut de bono malum, et de iusto iniquum aliquid
proferatur. Haec verba tua pro Manichaeis adversus Ambrosium, ex illo praeclaro opere, in quo
libris quattuor uni meo voluisti respondere, posuimus 163. Si in hac controversia iudex esses,
profecto tua sententia victus a Manichaeis diceretur Ambrosius. Et non erubescis, cum sis
calumniator eorum quos apertissime criminaris, adulator eorum quos ex obliquo pariter criminaris,
adiutor eorum de quibus alios criminaris?

Iam incipis confiteri.
110. IUL. Numquid legi Dei aut operi Dei scripta disputatorum praeiudicant?
AUG. Hic iam incipis confiteri, hanc a nobis non esse confictam velut Ambrosii, sed vere esse
sententiam; quandoquidem sic te ab illo liberare conaris, ut dicas: Numquid legi Dei aut operi Dei
disputatorum scripta praeiudicant? Sed perge, dic cetera quibus impudentior inimicus fidei
catholicae iudiceris.

Episcopi dictiuncula.

255

