Caro Christi et caro nostra.
33. IUL. Instruxit acerrime disputationem magister egregius, et spem nobis de consortio Mediatoris
ingessit, asserens illum hominem, quantum spectat ad substantiam qua nobis iungitur, nihil
exceptum habuisse, opinionemque quam infidelitas sciscebat, non minus Christo praeiudicare
posse quam nobis. Sic ergo miscet negotium Christi et hominum, ut necesse sit in utraque parte
credi, quod in altera censeatur. Opinati quippe fuerant per idem tempus homines, quia resurrectio
mortuorum futura non esset; non tamen resurrexisse Christum negabant. Arripit hoc Magister
Gentium, et pronuntiat necesse esse ut uni praeiudicio pars utraque sit pervia, et aut omnes
homines resurrecturi, aut nec Christus resurrexisse credatur. Certe hanc vim in disputando
Apostolus non haberet, si secundum Manichaeos et eorum discipulos Traducianos, carnem Christi a
naturae nostrae communione distingueret.
AUG. Manichaei non sunt, qui carnem Christi a naturae nostrae communione distinguunt; sed qui
nullam carnem Christum habuisse contendunt. Nobis itaque iungendo Manichaeos, anathemandos
vobiscum atque damnandos, etiam eorum sublevas causam, dicens eos carnem Christi a naturae
nostrae communione distinguere; quasi carnem Christum habere fateantur, quam quoquo modo a
nostra carne distinguant. Dimitte illos multum a nobis, multumque et a vobis, in ista de carne
Christi quaestione distantes; nobiscum age quod agis; quia nobiscum carnem Christi, etsi
dissimiliter, confiteris. Nec nos enim eam a naturae atque substantiae carnis nostrae, sed a vitii
communione distinguimus. Caro est enim nostra peccati; propter quod illa dicta est, non similitudo
carnis, quia vera caro est; sed similitudo carnis peccati, quia peccati caro non est. Si ergo peccati
caro, caro nostra non esset, quomodo, rogo te, similitudo carnis peccati caro Christi esset? An
usque adeo desipis, ut dicas aliquid simile esse, sed cui simile sit non esse? Hilarium audi
catholicum antistitem, quem certe, quidquid de illo sentias, Manichaeum non potes dicere; qui cum
de Christi carne loqueretur: Ergo cum missus est - inquit - in similitudine carnis peccati, non sicut
carnem habuit, ita habuit et peccatum; sed quia ex peccato omnis caro est, a peccato scilicet Adam
parente deducta, in similitudine peccati carnis est missus, existente in eo, non peccato, sed peccati
carnis similitudine. Quid ad ista dicturus es, improbissime, loquacissime, contumeliosissime,
calumniosissime? Numquid et Hilarius Manichaeus est? Sed absit ut tuas accipere dedigner iniurias,
non solum cum Hilario, ceterisque ministris Christi, sed etiam cum ipsa carne Christi, cui tantam
facere non expavescis iniuriam, ut audeas eum coaequare ceterae hominum carni, quam carnem
constat esse peccati; si non mendaciter dictum est, Christum in similitudine carnis venisse
peccati 206.

Resurrectio nostra non erit opus imitationis.
34. IUL. Numquam quippe diceret: Si mortui non resurgunt, nec Christus resurrexit; cui poterat
referri: Sed Christus, quoniam de Virgine natus est, peculiariter resurrexit; homines autem, quia
nati sunt de commixtione diabolica, non resurgunt. Verum ille protinus referret: Et quae fuit
resurgendi vanitas, si nec spei nostrae nec magisterio parabatur? Quae enim esset ratio docendi,
quae gravitas exempli, si natura in nobis dissimilis, et spe conregnandi, et vi careret imitandi?
Procul igitur, et nimis procul fides Apostoli ab hac opinione consistit. Eodem plenus spiritu, quo
etiam Petrus, scit Christum pro nobis ob hoc mortuum, ut nobis donaret exemplum, ut sequeremur
vestigia eius 207. Et quia causam tanti mysterii, sacrificium novit et exemplum fuisse, pronuntiare
non dubitat, immo diligenter inculcat, quia non accesserit homo Christus aliquo, a quo quisquam
nostrum naturae suae praeiudiciis arceatur. Si - inquit - resurrectio non est mortuorum, neque
Christus resurrexit. Si autem Christus ex mortuis resurrexit, quomodo dicunt quidam in vobis quia
resurrectio mortuorum non est? Id est, si confitemini eiusdem illum secundum hominem, cuius nos,
fuisse naturae, qua ratione vel in illo factam resurrectionem, vel in reliquis non futuram putatis?
Praemissis conditionibus, implet ex omni parte sententiam: Nunc autem - inquit - Christus
resurrexit ex mortuis; erit ergo resurrectio mortuorum.
AUG. Resurrectionem mortuorum non esse putantibus, et tamen Christum resurrexisse
credentibus, propterea dicitur: Si resurrectio mortuorum non est, neque Christus resurrexit; quia
Christus ideo resurrexit, ut resurrectionis mortuorum aedificaret fidem, in carne resurrecturos
homines ostendens, sicut ipse homo factus resurrexit in carne. Ac per hoc consequens erat, ut
negarent resurrexisse Christum, qui resurrectionem non crederent esse mortuorum. Unde quia isti,
cum quibus agebatur, illud negare non poterant; hoc quoque debebant ablata caligine confiteri.
Nam si propter aliquam Christi differentiam, recte sibi homines videntur resurrectionem negare
mortuorum, et tamen resurrectionem Domini non negare; possunt et alia dicere, quae multa
reperiunt, quibus errorem suum defendere sibi videantur. Quid si enim, cum audierint: Si mortui
non resurgunt, neque resurrexit Christus, respondeant et dicant: Sed ille non tantum homo, verum
etiam Deus est; quod aliorum hominum nemo? Ille secundum ipsum hominem de Spiritu Sancto

360

