superius locuti sumus 243, qui haberet titulum suprascriptum: Paradisus Pelagianorum, ubi etsi ipsa
concupiscentia occultis motibus casta corda sollicitans non posset ulla exprimi arte pictoris, pingi
tamen possent gravidae feminae, cibos utiles fastidio repellentes, foeda delectatione noxios
appetentes, nauseantes, vomentes, pallentes, immaturos fetus abortu aliquando fundentes, in ipso
etiam partu poenam, quam mater Eva suscepit, sua miseria protestantes, etsi non sonante pictura,
tamen facies tristium gementium plorantium sicut poterat, imitante, natosque ipsos omnes flentes
communi sorte nascentium et diversarum varietate poenarum et multi postea etiam sub verberibus
magistrorum. Hanc picturam nesciens quisquis aspiceret et titulum legeret causamque requireret,
haec ei videlicet, sed a vobis, egregia ratio redderetur, qua diceretis: Talis esset omnino etiam ibi
condicio generis humani, quia talis est hic, ubi similiter a fetibus hominum nulla trahitur origo
peccati. Si acquiesceret, fieret Pelagianus; si vero irrisae huic insipientiae nollet acquiescere,
argueretur a vobis ut Manichaeus. Sed huic contentioni, Dei sancte antistes Ambrosi, docte in
Ecclesia et Doctor Ecclesiae 244, dic istis concupiscentiam, qua caro concupiscit adversus spiritum et
de qua Manichaeus nesciens, quid loquitur, tendit muscipulas imperitis, non ex alienae
commixtione naturae, sicut ille desipit, sed naturae nostrae bonae a bono conditae ex prae
varicatione primi hominis accidisse. Sed vos fortasse impudentissima pervicacia eligitis adiumenta
praebere impurissimo Manichaeo quam sancto acquiescere Ambrosio. Agite, ut placet, sed non
gaudebit vel vobis adiutoribus Manichaeus, quoniam catholica fide in Christi nomine atque virtute
utrosque vincit Ambrosius. Si enim talis esset ista concupiscentia, quae carnali suo motu nec
praecederet nec excederet hominis voluntatem, sed eius semper sequeretur arbitrium, profecto
nec Manichaeus, quid in ea iuste reprehenderet, inveniret; nec eam quispiam nostrum in paradiso
coniugatos habere non potuisse contenderet; nec Ambrosius de praevaricatione primi hominis eam
traxisse nos diceret, quia concupiscere contra spiritum non videret. Nunc vero, quia talis est, ut
contra spiritum concupiscat, etiamsi spiritu resistente non vincat, et ideo esse non posset pace illa
magna in paradiso fruentium beatorum, nec fas est credere commixtione malae naturae
corruptibilem Deum, restat, ut et vos et Manichaeos fides vincat Ambrosii de primi contagione
peccati.

Melius non potuit dici.
188. IUL. Superest, ut examinemus illam sententiam tuam, quam tu te ad unum sermonem
revocare pollicitus breviter, ut non est negandum, et acutule collegisti: Natura humana, si malum
esset, non esset generanda; si malum non haberet, non esset regeneranda; atque ut ad unum
verbum utrumque concludam, natura humana, si malum esset, salvanda non esset, si ei mali nihil
inesset, salvanda non esset 245. In hoc loco non es a nobis ingenii tui laude fraudandus; pro tua
enim prorsus dici melius ratione non potuit, sed tamen rerum natura non sinit, ut promoveat
quidquam exacta calliditas. Durum tibi est omnino contra stimulum calcitrare; quidquid enim
compegeris, non minus quam glacies admotae veritatis igne dissolvitur. Denique nunc quid a nobis
referatur, attende. Conclu sisti hoc modo: Certe natura humana si malum esset, salvanda non
esset. Assentimur, prorsus verum dixisti: Si malum esset, salvanda non esset, quia res mala et
naturaliter mala nec mereretur nec caperet salutem. Cur non caperet? Quia aliud quam facta erat
fieri non posset; non autem mereretur, quia nihil in ea erat, quod Dei dignaretur liberare clementia.
Cum autem dicimus: si esset, quod certe esse non potest, non illi spem negati conciliamus effectus,
sed ad destructionem alterius opinionis, quae incidit, de rebus impossibilibus dicere solemus. Si hoc
vel illud verbi gratia esset, illud sine dubio sequeretur, ut, cum illud esse non potest, etiam hoc,
propter cuius amolitionem illatum fuerat, multo magis negetur. Iam igitur frequenter ostendimus
malum aliquid per naturam esse non posse, sed tamen nunc sine praeiudicio istius constituti
sententiae tuae partem probamus, qua dixisti: Natura humana si malum esset, salvanda non esset.
Salutem in baptismate collocasti et argumentatus es consequenter, quoniam, si verum dicerent
Manichaei, qui malam dicunt naturam, desiperent Christiani, qui malae naturae remedium
baptismatis crederent admovendum; et ideo, qui malam confirmat hominum naturam, gratiam
negare compellitur, quod ita recurrit, ut, qui gratiam con firmat, hominum laudet naturam, cuius
saluti eam intellegit fuisse provisam.
AUG. Non est verum, quod dicis; fallis aut falleris. Non enim qui malam, sed qui malum confirmat
hominum esse naturam, id est non, qui eam malam esse, sed qui eam malum esse confirmat,
gratiam negare compellitur; nam ubi mala est, ibi magis indiget gratia. Mala est quippe natura
malus homo, quoniam homo sine dubitatione natura est; sic mala natura est mala mulier, quoniam
mulier utique natura est. Quomodo ergo, qui hoc dicit, gratiam negare compellitur, cum gratia
naturis malis, id est hominibus malis, ut mali esse desinant, opituletur? Sed aliter dicimus: Malus
est iste homo, aliter: Malum est iste homo; illud verum esse potest, hoc non potest. Sicut: Vitiosus
est iste homo, si dicimus, verum esse potest; si autem dicimus: Vitium est iste homo, verum non
potest esse. Proinde noli errare vel mittere homines in errorem et sic me dixisse intellege: Natura
humana, si malum esset, non esset generanda; si malum non haberet, non esset regeneranda, ac si
dixissem: Natura humana, si vitium esset, non esset generanda; si vitium non haberet, non esset

200

