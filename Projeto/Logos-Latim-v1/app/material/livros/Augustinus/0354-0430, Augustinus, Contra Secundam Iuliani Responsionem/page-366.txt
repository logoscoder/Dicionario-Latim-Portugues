animalia hominum corpora seminantur, implere. Lignum enim vitae, quod in paradiso suo plantavit
Deus, etiam corpus animale defendebat a morte, donec perseverantis obedientiae merito, in
gloriam spiritalem, quam resurgentes habituri sunt iusti, sine morte interveniente transiret. Iustum
enim erat ut imago Dei nullo fuscata et obsoleta peccato, tali insereretur corpori, quamvis de
terrena materie creato atque formato, ut ei de ligno vitae subministrata vivendi stabilitas
permaneret; ac viveret interim per animam viventem, quam nulla ab illo necessitas separaret;
atque inde, propter obedientiam custoditam, ad vivificantem spiritum perveniret, ita ut non ei
subtraheretur haec vita minor, ubi et mori et non mori posset, sed illa amplior adderetur, ubi
viveret sine ullius ligni beneficio, morique non posset. Nam quaero a te in quali corpore nunc esse
existimes Eliam et Enoch; animali, an spiritali? Si dixeris: Animali, cur non vis credere Adam, et
Evam, et posteros eorum, si praeceptum Dei nulla praevaricatione violarent, quamvis in corpore
animali, ita fuisse victuros, ut nunc vivunt isti? Quandoquidem ibi erant illi, quo translati sunt isti; et
illic vivunt isti, unde ut morerentur eiecti sunt illi. Corporale namque lignum vitae sic vitam
subministrabat corporibus animalibus, sicut spiritale lignum vitae, quod est Dei sapientia, vitam
salutiferae doctrinae sanctis mentibus subministrat. Unde nonnulli divinorum eloquiorum etiam
catholici tractatores paradisum spiritalem commendare maluerunt; non tamen historiae resistentes,
quae ostendit evidentius corporalem. Si vero Enoch et Eliae spiritale iam corpus esse responderis,
cur non primorum hominum, et eorum qui ex illis per seriem successionis nascerentur, si nullum
peccatum existeret, quod illos a ligno vitae merito separaret, animale corpus in spiritale potuisse
transire sine morte media confiteris, ne paradisum Dei, ne locum felicium gaudiorum, poenis
mortium atque morientium, et innumerabilibus mortiferorum morborum cruciatibus implere
cogaris?

Quando perpetuae insultabitur morti?
40. IUL. Sed non primum - inquit - quod spiritale est, sed quod animale; deinde, quod spiritale est.
Primus homo de terra, terrestris; secundus homo de caelo, caelestis; sicut portavimus imaginem
terrestris, portemus et imaginem illius caelestis 234. Aperte nempe transit ad studia, vultque tantum
interesse inter praeteritam nostram et praesentem conversationem, quantum interest inter
mortalitatem et immortalitatem. Primus - inquit - homo de terra, terrestris; secundus homo de
caelo, caelestis; nomine substantiarum propositi indicat diversitatem. Neque enim Christus, quem
hominem caelestem vocat, carnem suam de caelo deposuit, quam de semine David, de semine
Adam, et intra mulierem de mulieris carne suscepit. Terrestrem ergo et caelestem refert ad virtutes
et vitia. Denique sequitur: Sicut portavimus imaginem terrestris; portemus etiam imaginem illius
caelestis. Sic et ad Romanos: Humanum est quod dico, propter infirmitatem carnis vestrae; sicut
enim exhibuistis membra vestra servire immunditiae, et iniquitati ad iniquitatem; ita nunc exhibete
membra vestra servire iustitiae in sanctificationem 235. Tenorem vero sequens exhortationis
assumptae, subdit, quod nisi intellegatur, omnia eius videbitur dicta subruere: Hoc ergo dico,
fratres, quia caro et sanguis regnum Dei possidere non possunt, nec perpetuitatem interitus
possidebit. Nempe in his locis, in quibus nihil aliud quam de affirmanda carnis resurrectione
laboraverat, quam dixerat in regni gloria collocandam, nunc pronuntiat: quia caro et sanguis
regnum Dei possidere non possunt. Si caro non possidet, si sanguis non possidet, ubi est, cuius
supra pompam regenerat resurrectio mortuorum? Verum Scripturae more, carnem et sanguinem,
vitia, non substantiam nominavit. Denique hoc idem aperuit: Ecce mysterium vobis dico: omnes
quidem resurgemus, sed non omnes immutabimur. Intellexit se magister egregius, supra
beatitudini tantum futurae resurrectionis vocabulum vindicasse; et ideo illud ne ambiguum
remaneret, absolvit: Omnes quidem, resurgemus; ecce quae est excitatio communis: sed non
omnes immutabimur; ecce ubi est resurrectio beatorum. Immutatio ergo in gloriam illis tantum
debetur, qui non iram Dei, sed amorem merentur. In momento - inquit - in ictu oculorum, in
novissima tuba, et mortui resurgent incorrupti, et nos immutabimur. Denuo hic transit ad eos
sanctos, quos dies ille in carne reperiet; et dicit quoniam in momento tam brevi, quam potest esse
extremus finis sonorum, et qui mortui fuerant, excitentur incorrupti, id est, integri; et qui inventi
fuerint, immutentur in gloriam. Oportet enim hoc corruptibile induere incorruptelam; et mortale hoc
induere immortalitatem. Cum autem mortale hoc induerit immortalitatem, tunc fiet sermo qui
scriptus est: Absorpta est mors in victoriam tuam. Ubi est, mors, tuus aculeus? Ubi est victoria tua?
Aculeus autem mortis, peccatum; virtus autem peccati, lex 236. Ostendit, ut saepe, quoniam de
sanctorum tantum resurrectione loqueretur; ideo praetermittens illam impiorum excitationem,
dignum esse pronuntiat ut in corporibus sanctorum corruptibilitas aeternitate gloriae devoretur.
Cum autem hoc, inquit, fuerit impletum, tunc licebit insultare diabolo, et morti perpetuae, quae
hanc corruptionem naturalem fecerat malam videri; tunc increpabunt sanctorum gaudia, contusum
a se aculeum mortis videntium, dicentque: Ubi est, mors, aculeus tuus? Ubi est victoria tua?
Aculeus autem mortis, peccatum; virtus autem peccati, lex. Id est: O tu mors aeterna, aculeum
habebas peccatum, quo desertores iustitiae vulnerares; quoniam si hoc aculeo armata non esses, id
est, peccato voluntario, nulli omnino nocuisses. Peccatum hoc et hunc aculeum viribus fidei
confractum vides, remuneratione nostra teste, a qua nos conabaris abducere; aculeus quippe tuus

366

