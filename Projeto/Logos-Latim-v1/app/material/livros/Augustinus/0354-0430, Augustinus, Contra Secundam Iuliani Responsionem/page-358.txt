voluntate, sed bona? Dominus ergo ubi dixit, cum de resurrectione loqueretur: Neque nubent,
neque uxores accipient; neque enim morientur; non ideo dixit, ut propter morientes ostenderet
nuptias institutas; sed quia sanctorum numero impleto, non opus esset aliquem nasci, ubi necesse
esset neminem mori. Sed - inquis - Adam secuta emendatione a delicto suo asseritur expiatus, et
libro Sapientiae, et opinione multorum; et tamen - inquis - mortuus est, ut sciremus corporis
mortem non pertinere ad supplicium illius peccati, sed ad instituta naturae. Quasi vero David duo
illa scelera gravia, id est, adulterium et homicidium, non sic expiaverit poenitendo, ut ei datam
veniam propheta ipse qui eum terruerat, testaretur; et tamen ita ea quae Deus fuerat comminatus,
legimus subsecuta, ut intellegamus ad hoc profuisse illam veniam, ne homo qui tanta mala
commiserat, sempiterno pro eis supplicio plecteretur. Erat ergo et primo homini, ad quam rem
proficeret paenitentia, id est, ut eum diuturna, non tamen aeterna poena puniret. Unde factum est,
quod rectissime creditur, ut eum filius eius, id est, secundum hominem Dominus Iesus, quando ad
inferna descendit, ab inferni vinculis solveret. Tunc enim, iuxta librum Sapientiae, intellegendum
est eductus a delicto suo, ut hoc ille liber non factum dixisse, sed futurum praedixisse monstretur,
quamvis per verbum praeteriti temporis; sic enim ait: Eduxit illum a delicto suo 190, quemadmodum
dictum est: Foderunt manus meas 191, et cetera, quae ibi per verba praeteriti temporis futura esse
dicuntur. Ac per hoc et morte corporis factum est, ut pro peccato poenam lueret temporalem; et
paenitentia non nihil actum est, ut evaderet sempiternam; ubi plus valuit gratia liberantis, quam
meritum paenitentis. Non est unde te munias adversus impetum veritatis, quo cum tuis machinis in
clarissima luce prosterneris, nec in Dei paradisum et mortes et innumerabiles morbos, mortiferis
cruciatibus plenos, immittere ulla penitus ratione permitteris. Crede Deo dicenti: Quacumque die
ederitis ex eo, morte moriemini 192. Ea quippe die coeperunt mori, quo separati a ligno vitae, quod
utique in loco positum corporali, corpori vitam subministrabat, necessitatem mortis conditionemque
sumpserunt. Certe damna mortis, et mors avara verba sunt tua; saltem te ista verba tam dura et
horrenda, ut paradiso Dei parceres, admonerent. Tantumne te offendit locus praedicatissimus
beatorum, ut a te in eum et mors et damnifica et avara mittatur? O inimici Dei gratiae, inimici
paradiso Dei, quo amplius progredi poteritis, quam ut sanctarum deliciarum dulcedinem
amarissimis poenis impleatis, nihilque velitis esse paradisum nisi gehennam minorem?

Nihil spectat ad traducem, si omnes dicuntur mori in Adam.
31. IUL. Porro iam satis multa de Genesi. Transeamus ad apostolum Paulum, quem opinionis suae
Manichaeus et Traducianus opinantur. Cum ergo de mortuorum resurrectione dissereret, ait: Sicut
in Adam omnes moriuntur, ita et in Christo omnes vivificabuntur 193. Hoc testimonium usurpasti tu,
cum quo nobis causa est; sed quid eo confici putares, quia tu tacuisti, etsi suspicer, tamen
confirmare vix possum. Quid enim spectat ad traducem, si omnes in Adam mori dicantur; cum
Adam nomen hominis sit, tradux autem peccati et labis Manichaeae indicium? Nisi forte nihil aliud
ipsum Adam, quam peccatum et esse, et sonare fatearis; ut hac appellatione Apostolus omnes mori
in peccato pronuntiasse videatur? Sed hoc propalam insanum est. Quid igitur novum, si quia Adam
sermo hebraeus nihil aliud indicat quam hominem (hoc enim interpretatio ipsius exprimit) dixerit
Apostolus: In Adam omnes moriuntur, et in Christo omnes vivificabuntur; id est, secundum hominis
qui moriuntur naturam, per virtutem Christi a mortuis excitantur? Huic sententiae qui inficiatur,
insanit; eiusdem quippe auctoris virtute, qui in hac vita fecunditatem et mortalitatem instituit,
universi excitabuntur e sepulcris, ut recipiat unusquisque propria corporis sui, prout gessit, sive
bonum, sive malum 194. Hoc itaque dicto Apostoli, quo ait: Sicut in Adam omnes moriuntur, ita et in
Christo omnes vivificabuntur; mortem corporalem quae iustis iniustisque communis est, an
poenalem illam diabolo et impiis deputatam insinuari putas? Si naturalem istam simplicem, quae in
sanctis etiam pretiosa est 195, quae non solum bonis et malis, verum etiam hominibus pecudibusque
ex aequo accidit; hanc, inquam, mortem hic Apostolus indicavit; manifestum est quoniam nomine
Adae naturam humanitatis, nomine autem Christi potentiam creatoris et excitatoris ostendit. Sin
autem quod ait: In Adam omnes moriuntur; crimen hic velis intellegi, non naturam; suppetit
expositio tam aperta quam certa, videlicet ut dixerit: Sicut omnes, id est, multi Adae imitatione
moriuntur; ita omnes, id est, multi Christi imitatione salvantur. Aut ergo de communi morte locutus
est, et naturam indicavit; aut de peccato, et imitationem accusavit. Sic enim et post pauca
subiunxit: Sicut portavimus - inquit - imaginem terrestris, portemus etiam imaginem illius
caelestis 196. Certe susceptio imaginis non poterat imperari, si naturalis in qualitate alterutra
crederetur.
AUG. Quis est tam negligens apostolicorum eloquiorum, ut non videat quod Apostolus de
resurrectione corporis disserebat, ubi ait: Sicut in Adam omnes moriuntur, ita et in Christo omnes
vivificabuntur? Sed tu ad dilatanda, non eloquia, sed vaniloquia tua, ubi nulla quaestio est, ingeris
quaestionem, et quaeris a me illud quod dictum est: In Adam omnes moriuntur; de qua morte sit
dictum. Prorsus de morte corporis dictum est, ista scilicet qua necesse est moriantur boni et mali,
non illa qua mortui dicuntur qui eadem morte sunt mali; quas duas mortes, una brevi Dominus

358

