22. IUL. Praecipit ergo non diligi mundum, neque ea quae in mundo sunt; et dicit quoniam
dilectoribus saeculi Dei caritas inesse non possit: sed non ut hoc nomine dilectionis a saeculo
submovendae, alterum eius quam Deum verum intellegi faciat conditorem; verum ut agnoscant
fideles, nullas praesentis vitae cupiditates praeferendas esse virtutibus, ne mens eorum aut
comparandis opibus, aut conquirendis voluptatibus occupata, a christianae, quae vera est,
philosophiae deducatur vigore. Quoniam omne quod est in mundo, concupiscentia carnis, et
concupiscentia oculorum est, et superbia vitae; quae non est ex Patre, sed ex mundo est; et
mundus transit, et concupiscentia eius; qui autem facit voluntatem Dei, manet in aeternum 37.
Mundi ergo nomine, mores hominum nihil post hanc vitam esse autumantium, diversasque
mortalium tam pompas quam luxurias indicavit.
AUG. Ergo si mundi nomine, mores hominum nihil post hanc vitam esse autumantium, diversasque
mortalium tam pompas quam luxurias indicavit; in his sunt illa quae esse dixit in mundo, et a Patre
non esse; in quibus primum locum tenet tua illa pulchra suscepta, concupiscentia scilicet carnis.
Sed tu videris, in moribus hominum nihil post hanc vitam esse opinantium, voluisse intellegi
oculorum concupiscentiam, quoniam his rebus quas vident inhaerendo, nolunt ea quae non vident
credere; in pompis autem mortalium, ambitionem saeculi vel superbiam vitae; in luxuriis vero,
concupiscentiam carnis; ut omnia tria quae Ioannes posuit, complexus esse videaris; quasi possit
esse luxuria quam vituperas, nisi consentiatur concupiscentiae carnis quam vituperandam esse non
putas, et bonum appellando insuper laudas. Quid est autem insanius, quam luxuriam malum, et
concupiscentiam luxuriae bonum dicere? Et putare Apostolum Christi nomine concupiscentiae
carnis, non ipsam concupiscentiam carnis, sed potius accusasse luxuriam, quae omnino nulla est,
nisi cum quisque concupiscentia carnis illicitur, trahitur, possidetur? Quasi non invenerit tantus
doctor unde illam, sed unde luxuriosum nomine eius argueret; cum luxuriosus non esset arguendus,
nisi eius desideriis oboediret. Desine multum dicere et parum sapere. Numquam efficies,
quantolibet loquacitatis tuae flumine, quo in profunda raptaris; prorsus numquam efficies, ut luxuria
sit malum, et concupiscere quae ad luxuriam pertinent non sit malum, etiamsi tali concupiscentiae
non consentiatur, ne malum perpetretur.

Superbia non debet corrumpere vos.
23. IUL. Sic enim et in Evangelio suo dixerat: Mundus per ipsum factus est, et mundus eum non
cognovit 38; non utique ut elementa Christum ratione carentia potuisse viderentur vel cognoscere
vel negare; sed ut mundi appellatione turba infidelium signaretur. Eodem ergo more in praesenti
quoque, omne quod in mundo est, id est, omnia genera hominum ita voluptatibus inhaerentia, ut
bona cuncta rationabilis animantis aut potestatum phaleris, aut opum sarcinis, sensibus metiantur,
exosa ait superbia turguisse, quae ex Deo non est, id est, Deo non placet, sed ex mundo est,
voluntatis scilicet humanae pravitate concepta. Et ideo vos, inquit, sua non debet aemulatione
corrumpere; quia qui facit voluntatem Dei, aeternae fit beatitudinis compos, nec cum praesentium
fragilitate praetervolat. Ergo Ioannes apostolus odio haberi mundum praecepit, quomodo et
Dominus in Evangelio, non solum corpus, sed etiam animam ipsam nostram odio habendam esse
monstravit: Qui - inquit - non odit patrem, aut fratrem, insuper etiam animam suam, non est me
dignus 39. Cum certe fidelium animus se odisse non possit, qui amore consultissimo felicitatem
suam doloribus etiam et periculis mercatur. Quid igitur egimus? Apostolum videlicet Ioannem, ex
more Scripturarum mundi vocabulo non naturam perculisse rerum, sed vitia voluntatum; atque ita
concupiscentiam carnis negasse ex Deo esse, sicut omnia quae in mundo sunt. Quod Manichaeus
non secundum Apostoli sensum, sed secundum perfidiam suam velut consequenter arripiens, non
concupiscentiam carnis, nec ipsam carnem, nec totum postremo mundum a Deo confirmat
effectum; quem tu secutus, concupiscentiam carnis, non a Deo, sed a diabolo conditam credis.
AUG. Hanc ergo concupiscentiam carnis malum dico esse, quam dicit Ioannes a Patre non esse, et
quam dicit Ambrosius in naturam nostram ex primi hominis praevaricatione vertisse 40; unde
Ioannes volens homines intellegi, eam dicit ex mundo esse. Hanc concupiscentiam carnis et
Manichaeus malum dicit; sed unde sit nescit; tu autem bonum dicis, quia et tu unde sit nescis; et
eam negando esse unde illam esse dicit Ambrosius, facis ut naturae mali, quam Deo coaeternam
desipit, recte sibi eam videatur tribuere Manichaeus. Ergo ut et tu redarguaris et Manichaeus, illud
quod dicit Ioannes apostolus, episcopus exponit Ambrosius. Quod enim per praevaricationem primi
hominis in naturam vertit, non utique Deo coaeternum malum est; taceat ergo Manichaeus: et
tamen malum est; taceat ergo etiam Iulianus.

Quod Manichaeus protulit tu imbibisti.

223

