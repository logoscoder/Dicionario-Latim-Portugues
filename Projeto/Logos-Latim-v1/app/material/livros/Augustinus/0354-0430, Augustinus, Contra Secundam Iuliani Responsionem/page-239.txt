64. IUL. Vides igitur frustra te peccatum vocasse, si in his operibus, quae Deus fecit, velamen
fateamur adhibendum, quod Dominus noster et hominis formator instituit, et homo factus exercuit.
Det sane veniam reverentia Redemptoris, quia ad asserendam veritatem mysterii,
Manichaeorumque flagitia destruenda, loquimur de carne eius audacter; quod nisi fides exigeret,
reverentia modesta non tangeret.
AUG. Non audacter de carne Christi loqueris vera, sed infeliciter falsa; non ad Manichaeorum, sicut
tibi blandiris, flagitia destruenda, sed potius adiuvanda. Si Manichaeum cogitas vincere, noli dicere
bonum esse quod est malum; sed dic unde sit malum, quod ostendere non potes bonum. Hoc enim
esse de praevaricatione primi hominis dum non vis cum Ambrosio dicere 98, profecto efficis, ut de
aliena natura Manichaeus verum se iactitet dicere.

Res dicis mirabiles.
65. IUL. Sed iste, inquis, noluit nominare concupiscentiam carnis; tacet quia pudet, ac mira, si dici
potest, pudoris impudentia nominare pudet, quod laudare non pudet 99. Displicet igitur tibi, quia
novimus verecundiora nostra, secundum Apostolum, necessaria honestate velanda 100; quia in hoc
consilium sequitur Conditoris, ut quod ille in secreta corporis parte constituit, nos totidem
verecundo operiamus obtectu.
AUG. Res dicis mirabiles, tunc Adam et Evam Conditoris esse secutos consilium, quando eius
deseruere praeceptum, sequendo consilium deceptoris. Prius enim quam hoc malum perpetrassent,
cum adhuc essent recti atque perfecti, non sequebantur consilium Conditoris, ut quod ille in secreta
corporis parte constituit, nudum relinquerent, nec verecundo obtectu operire curarent? Homo
impudentissime, quod senserunt quando erubuerunt, laudare peius est quam nudare.

Tropica locutio.
66. IUL. Has tamen elocutionum diversitates, quas tu non solum non imitaris, verum etiam
criminaris, quarum nos adiuvamur officiis, non linguarum omnium, sed graecae et latinae cultus
invenit. Ceterum linguae aliae, quae naturales vocantur, ob hoc quod nihil eis aut opum aut nitoris
studia secuta contulerint, simplicibus omnino nominibus membrorum abutuntur; unde et apud
Hebraeos, quorum sermone Scripturarum puritas continetur, propriis omnia vocabulis indicantur.
AUG. Multum falleris: quasi in hebraeo eloquio non sit tropica locutio, in qua utique non propria, sed
translata sunt verba. Verum hoc qualecumque sit, quid te adiuvat? In hebraeis certe sacris Litteris
legitur, et quando illi primi homines nudi fuerint, nec puduerit eos; et quando de sua nuditate
confusi sint, et quae membra texerint 101; ut possemus nosse quid senserint, et unde confusi sint.
Tu si vis in hac causa te unde confunderis tegere, tandem tace.

Cur concupiscentia naturalis?
67. IUL. Eademque securitate, qua pedes et genua, etiam genitalia utriusque sexus vocantur. Nos
sane nec cum ista suffragetur auctoritas, pudentioris eloquii adminicula negleximus; quia
reprehensioni iustissimae patet, sine ullo negotiorum coactu neglectus decoris, qui non minus in
verbis quam in operibus, quantum pertulerit causae ratio, retinendus est. Igitur quia concupiscentia
naturalis nec pudoris opprobrio potuit coargui, et Conditoris sui dignitate defensa est, ad hoc solum,
non ut quasi magnum bonum, quippe quod sit hominibus pecoribusque commune, sed quasi
necessarium sexibus instrumentum, a iure daemonum vindicata, inter eius opera locaretur, qui
mundum fecit et corpora, a nullo autem accusatur, nisi a Manichaeo, et Traduciano eius haerede;
apparet naturalis peccati, cuius omne praesidium in naturae criminationibus haerebat, totum
evanuisse figmentum.
AUG. Ecce adhuc dicis concupiscentiam naturalem, ecce adhuc quantum potes, susceptam tuam,
ne possit quae sit intellegi, contegis ambigua veste verborum. Cur enim non dicis: Concupiscentia
carnis, sed dicis: Concupiscentia naturalis? Nonne concupiscentia beatitudinis est concupiscentia
naturalis? Cur ambigue loqueris? Quam tuendam suscepisti, appella suo nomine; quid vereris? An in
mala causa eius forte turbatus, oblitus es quid vocetur? Immo vero vigilante memoria, non vis eam
carnis concupiscentiam nominare; nosti enim laude eius offendi eos, qui hoc nomen in Scripturis
sanctis nonnisi in rei malae significatione legerunt. Isto autem nomine utens, et appellans eam
concupiscentiam naturalem, inter eius opera locare conaris, qui, ut dicis et verum est, mundum

239

