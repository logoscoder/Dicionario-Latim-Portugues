immaculati novitate partus non senserit, et caelesti maiestate depulerit 174. Responde, Iuliane, quae
sint terrenae contagia corruptelae, quae solus ex natis de femina Dominus Iesus immaculati
novitate partus non sensit. Adhuc audi: Antequam nascimur, inquit, maculamur contagio. Et paulo
post: Et si nec unius, inquit, diei infans sine peccato, multo magis nec illi materni conceptus dies
sine peccato sunt 175. Multa huius viri, quem sani capitis fuisse confessus es, talia commemorare
possum; sed cui non sufficiunt ista, quid sufficit? Ex his ergo intellege, quam non sinaris etiam illa,
sicut es conatus, in alium sensum detorquere atque pervertere, quo dixit Ambrosius de his qui
nascuntur per commixtionem corporum, non arguens Dei creaturam, sed originale peccatum. Quid
mihi obtendis Hieronymum cuius me convinciaris asseclam, de cuius verbis nulla nunc quaestio
est? Quae tamen verba si posuisses aut ea non habere quod displicere deberet ostenderem, aut
intellegentioribus exponenda relinquerem; aut si essent procul dubio contraria veritati, libertate
qua dignum est improbarem. Ambrosium respice, quem Manichaeum non audes dicere; cum me
propterea dicas, quia de originali peccato ea dico, quae dicit. Nam si propterea non diceres
Ambrosium Manichaeum, quia bonam naturam, quia peccata voluntaria, quia nuptias a Deo
institutas et a Deo factos parvulos praedicabat; nec me diceres, qui eadem fideliter praedico. Si
autem me propterea Manichaeum dicendum putas, quia esse confiteor originale peccatum; hoc
etiam ille confitetur; cur non ambos putas? Sed me petulanter dicis, illum latenter opinaris, non
veritate distincta, sed exstincta potius libertate. Hoc enim de illo non audes dicere, quod audes
credere; aut si de illo ista non credis, profecto nec de me credis; quia et si errare nos existimas,
facile est ut videas non esse Manichaeos, qui peccantis propriam substantiam, quam Deus non
creaverit non asserimus; sed originale peccatum de vitio voluntario naturae, quam Deus bonam
condidit, propagatum esse firmamus. Facile est ergo ut hoc videas, et simul videas nos esse
contrarios Manichaeis; sed eorum nomen ab Ambrosio abigis adulando, et mihi obicis calumniando.

Iovinianus vobis comparatus absolvitur.
122. IUL. Verum ut illi infensus Iovinianus arguitur, ita vobis comparatus absolvitur. Quando enim
tibi tantum prudentium censura donabit, ut te cum Ioviniani merito componat? Ille quippe dixit boni
esse necessitatem; tu, mali; ille ait per mysteria homines ab errore cohiberi; tu vero, nec per
gratiam liberari; ille virginitatem Mariae partus conditione dissolvit; tu ipsam Mariam diabolo
nascendi conditione transcribis; ille meliora bonis aequat, id est, integritatem connubio; tu vero
commixtionem coniugii morbidam vocas, et castitatem foedissimae rei collatione depretias; nec
gradum inter haec addis; sed genus omne commutas, non utique bono virginitatem, sed malo
praeferens. Est autem vilitatis extremae, nisi teterrimo comparatum, placere non posse. Iam vero
quid ille tale de Dei iniuriis, quale tu? Ille eius iudicii vigorem a benignitatis voluit parte confundere;
tu a malignitatis; ille dicit apud eum bonos et optimos aequo honore fruituros; tu vero, bonos et
impios, id est innocentes et diabolum, uno supplicio cruciandos; ille ergo Deum clementissimum
vult videri; tu, iniquissimum; ille dicit mysteriis eius imbutos homines non posse peccare; tu vero
ipsum Deum, et in mysteriis imbecillitate, et in praeceptis immoderatione, et in iudiciis immanitate
peccare contendis. Cum itaque tanta disparatio sit inter te et Iovinianum, quanta coniunctio inter te
et Manichaeum; tanto te tolerabilior Iovinianus probatur, quanto Ioviniano horridior Manichaeus.
AUG. Quam bellus tibi videris, cum me Ioviniano comparans, peiorem conaris ostendere. Verum
hanc quoque contumeliam mendacissimam cum Ambrosio me a te accipere gaudeo; sed te sic
insanire contristor. Ea quippe causa me Ioviniano dicis esse peiorem, qua me dicis etiam
Manichaeum. Et quid est hoc? Illud scilicet originale peccatum, quod vos negatis cum Pelagio, nos
vero cum Ambrosio confitemur. Cum illo igitur, secundum vos, sumus et Manichaei, et peiores
Ioviniano, et quidquid nos aliud ore protervo, nec sane veridico, sed maledico dixeritis, docuit nos
Dominus gaudere et exsultare, quando qualiacumque maledicta non ex veritate audimus, sed quia
pro veritate certamus 176. Ecce ego non dico mali esse necessitatem, quia nec Ambrosius; et tamen
dico parvulos a malitia reformari, quod et Ambrosius; et ideo mali nulla est necessitas, quia et illud
Deo sanabile est, quod trahit nativitas; quanto magis quod addit voluntas? Non dico, nec per
gratiam homines liberari; quod absit ut dicat Ambrosius; sed quod non vis dicimus, nonnisi per
gratiam liberari, non solum ut eis debita dimittantur, verum etiam ne in tentationem inferantur. Non
trascribimus diabolo Mariam conditione nascendi; sed ideo, quia ipsa conditio solvitur gratia
renascendi. Non tamquam malo bonum, sed tamquam bono melius, virginitatem nuptiis
anteponimus. Non, ut calumniaris, bonos et impios uno supplicio; sed bonos nullo, impios autem
non uno, sed pro diversitate ipsius impietatis, diversis suppliciis dicimus esse cruciandos. Non
dicimus Deum in mysteriis imbecillitate, in praeceptis immoderatione, in iudiciis immanitate
peccare, cuius et gratia regeneratis mysteria sunt utilia, et gratia liberatis praecepta salubria, et
bonis malisque convenienter distributa iudicia. Ecce nos ea, in quibus nos dicitis Ioviniano esse
peiores, amolimur a nobis; vos a vobis amolimini, si potestis, in quibus vos peiores eodem ipso
Ioviniano esse monstrabo. Ille dixit boni esse necessitatem; vos dicitis esse bonam mali
cupiditatem; ille ait per mysteria homines ab errore cohiberi; vos, viam rectam gradiendi
cupiditatem non inspirari a Deo, sed arbitrio libero acquiri; ille virginitatem Mariae partus conditione

262

