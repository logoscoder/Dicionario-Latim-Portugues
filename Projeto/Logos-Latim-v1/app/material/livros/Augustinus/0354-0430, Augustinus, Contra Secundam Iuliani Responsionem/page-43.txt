AUG. Hoc dixi: quia facit hominum naturam, qui vitio mali sunt, quod ipse non fecit; et de quo ipse
bene facit, etiam cum mali sunt homines quos facit; quia in quantum homines sunt, non in quantum
mali sunt, eos facit. Neque enim vasa in contumeliam fierent, nisi mali essent; qui tamen per
naturam quam facit Deus, utique boni sunt; mali autem secundum vitium, quod contra naturam
quidem, sed tamen naturae insevit inimicus; ut ex hoc esset natura mala, hoc est, malus homo.
Non enim potest esse ullum malum nisi in aliquo bono; quia non potest esse nisi in aliqua natura;
omnis autem natura, in quantum natura est, bonum est 310. Diligenter attendite, quomodo dicantur,
quae velut contraria inter se dici videntur, et non sunt; si tamen non penitus fumo superbae
contentionis oculos perdidistis.

Non baptizati damnationi et diabolo obnoxii sunt.
115. IUL. Ac ne nesciremus de quo tempore lo ereris; ab Adam, quem ais unum omnes fuisse,
usque ad finem, qui baptizati non sunt, damnationi et diabolo obnoxios pronuntias inveniri. In qua
sententia multo te perniciosius curare niteris, quam antea vulnerasti. Nam ut removeres invidiam,
quae in te ruebat, quod diceres diabolum conditorem homi m; correctus confiteris Deum
conditorem, sed talium, quales ascribit Manichaeus principi tenebrarum .
AUG. Omnes homines sub peccato nascimur, quorum ipse ortus in vitio est 311. Hoc non dixit
haereticus immundus Manichaeus, sed catholicus sanctus Ambrosius. Porro autem Manichaeus nec
omnem naturam, in quantum natura est, dicit bonam; nec eam, quam dicit naturam malam, ullo
modo dicit sanari posse ac fieri bonam; quod catholica fides dicit de natura humana pusillorum
atque magnorum, et contra Manichaeos et contra Pelagianos, utrosque diversis morbis, sed pariter
insanos.

Etiam monstra a Deo creantur.
116. IUL. Enimvero credens malos esse homines conditione nascendi, illum eis deputavit auctorem,
per quem mali operis crimen a Deo bono separaretur; et quoniam erraverat in definitione peccati,
ut putaret naturale esse, quod nisi voluntarium esse non potest; consequenter deinceps malae
originis malum est commentus artificem; hic religiosior in Deum, contumacior in naturam. Tu vero
dicis, malos quidem nasci, sed Deum esse auctorem malorum; contumacior tu in Deum,
honorificentior in naturam; haec quippe auctoris maiestate defenditur, auctor autem foeditate
operis accusatur.
AUG. Accusa ergo Deum, si placet, operis foeditate; quandoquidem aliqua corpora tam foeda
nascuntur, ut nonnulla in eis nimia deformitate etiam monstra dicantur. Non enim alius deus, sicut
Manichaeus fingit, aut dii minores, sicut Plato errat, sunt corporum conditores; sed utique Deus
bonus et iustus operatur etiam corpora talia; quae si referas ad grave iugum super filios Adam 312,
invenies eum nec malum, qualem Manichaeus fabricandis corporibus adhibet; nec victum malisque
implicatum atque commixtum, quod Manichaeus de Deo bono credere non timet; sed plane iustum
propter originale peccatum, qualem fides catholica novit, a qua vester error exorbitavit. Neque
enim, si nemo peccasset, foeda atque monstrosa etiam in paradiso corpora nascerentur.

Putabatur ante te non posse Manichaeus impietate superari.
117. IUL. Non timuisti, scelestissime, hoc applicare Deo, quod ne ei admoveret Manichaeus,
commentus est alium conditorem; ambo quidem estis veritatis inimici, sed putabatur ante te non
posse ille impietate superari.
AUG. Ante me erat Ambrosius, qui non erat Manichaeus; ante ipsum Hilarius, Gregorius; ante hos
Cyprianus, et ceteri, quos commemorare longum est, qui non erant Manichaei. Et tamen Ecclesiam
docuerunt, quod in Ecclesia didicerunt, trahere parvulos originale peccatum, et exsufflandos in
exorcismis, ut eruantur de potestate tenebrarum, et in regnum sui Salvatoris et Domini
transferantur 313. Quoniam Christus si etiam pro ipsis mortuus est, quod et tu coactus es confiteri,
ergo omnes mortui sunt; et pro omnibus mortuus est 314, quod ait Apostolus; qui profecto si
secundum verba tua etiam ipse Manichaeus erit, iam tu quid eris?

Ab eo vituperor qui criminatur Deum.

43

