contra vos, et contra Manichaeum confitetur Ambrosius; quia non est alienae naturae commixtio,
quam Manichaeus inducit; sed nostrae depravatio de peccato, quod in mundum per unum hominem
intravit, et per omnes homines pertransiit, quod contra fidem catholicam vos negatis. Usque
adeone caecus es, ut non videas, quia si propterea peccatum originale non est, quia hic
commemoratum non est, nec alia peccata peccata erunt, quae hic commemorata non sunt, sive
istis minora, sive maiora? Numquid ideo Sodomitae deleti non sunt, quia non de illis dictum est
quod maleficia et parricidalia sacrificia faciebant? Aut ideo isti Chananaei deleti non sunt, quia non
de illis dictum est quod masculi in masculos turpitudinem operabantur? Verumtamen tacitum non
est, quod erat eorum malitia naturalis; quae quidem omnium hominum, sed in aliis minor, in aliis
maior est; sicut corpora corruptibilia sunt omnium, sed alias animas minus, alias plus gravant, pro
diversitate iudiciorum Dei, occultorum quidem, sed sine ulla dubitatione iustorum. Quid ergo
mirum, si cum causa exponeretur, cur in eos talis vindicta processerit, non voluntaria tantum
eorum malitia commemorata est, verum etiam naturalis, cui praeter generis humani commune
contagium, accesserat aliquid amplius ex maledictione prophetica (sanctus enim Noe suum
nepotem Chanaan progenitorem maledixit illorum 197); non utique iniuste, cui tamen esset obnoxia,
obligatione successionis, in prole? Quod apparet etiam in parvulis eorum, qui cum suis parentibus,
et hoc iubente Deo, sine ullius aetatis exceptione deleti sunt 198; cum maiores propterea maxime
Deo displicuerint, quod daemonibus fundere solerent suorum sanguinem parvulorum. Nec Deus
praecepit eisdem parvulis parci; immo praecepit omnino non parci. Hinc intellege semen ab initio
maledictum; neque enim eum qui hoc praecepit, dicere audebis iniustum. Quod si tibi venisset in
mentem, non ideo seiungeres a parentibus impiis innocentiam filiorum, quod inde potissimum
offenderint paren-tes Deum, quia nec a parvulorum suorum exitiis temperabant. Quorum certe
mors, inquis, non recurreret ad interfectoris invidiam, si propter unum peccatum et parricida Deo
displiceret, et filius. Nec vides ita displicuisse Deo necatores filiorum, ut tamen eosdem quoque
filios cum his iuberet occidi. Neque enim, quia illi impiissime etiam filios daemoniis immolabant,
ideo non debuerunt etiam iidem filii, non humano scelere, sed iudicio divino, utique iusto, quamvis
occulto, tamquam semen maledictum, sicut factum est, pariter interire. Haec non attendis, dum
eloquentia sine sapientia raperis, et flumine vanitatis vis esse disertus, desertus lumine veritatis.

Omni vero verius.
129. IUL. Verum et his, inquit, tamquam hominibus pepercisti, et misisti praecedentes exercitum
vespas; non quia impotens eras in pugna impios iustis subicere, sed partibus iudicans dabas locum
paenitentiae. Aculeis, inquit, muscarum etiam illos ipsos sacrilegos stimulabas, ut potentiam
vindicantis de ludicro suae afflictionis adverterent. Sed postquam ex consilio Dei, et ultionis genere
voluntaria peccata patuerunt, quorum reiectio exspectabatur et petebatur; tunc demum in
obstipam punitorum profanitatem scriptoris assurgit invectio, dicitque illos tantam inisse cum
criminibus familiaritatem, ut innata quodam modo viderentur. Non ignorans, inquit, quoniam
nequissima fuerit natio illorum, et naturalis malitia ipsorum, et quoniam non poterat commutari
cogitatio eorum in perpetuum; semen enim erat maledictum ab initio; nec timens aliquem, veniam
dabas peccatis illorum 199. Cum, inquit, tu tam benigne tamque patienter et paenitentiae tempus
indulseris, et speculam admonitionis infixeris, ut iustitiam ac misericordiam ab omni infamia, ab
omni suspicione crudelitatis assereres; tamen illi spreverunt commonitiones tuas, qui beneficia
praemissa despexerant, velut qui velint probare de illius esse semine Cham, in quem Noe beatus
nuditate derisa, censura patria fuerat maledicta iaculatus. Quid ergo mirum, si maioris eorum
proterviae merito, sententiae erat austeritate perculsus, recordatus est scriptor in maculam
posterorum non desistentium ab aemulatione, cum frequenter in lege imitatio posterorum
necessitudinis quoque vocabulis arguatur? Sic quippe Dominus in Evangelio ad Iudaeos: Vos, inquit,
ex patre diabolo estis 200. Et Daniel contra spurcos presbyteros, de Israel tamen stirpe venientes,
eodem genere legitur invectus: Semen, inquit, Chanaan, et non Iuda 201. Ezechiel quoque propheta
exprobrat plebi Ierusalem: Mater tua, inquit, Cetthaea, et pater tuus Amorrhaeus 202. Est ergo hic
usus ut ad voluntatis invidiam infamatio stirpis accedat, nimiumque crimini videatur adhaerere, per
cuius meritum convicium patiuntur et semina. Servatur autem hic idem mos etiam in bonorum
parte, ut cum videtur homo per omnia probus, congenitis dicatur florere virtutibus. Unde et beatus
Iob misericordiae affectum quo subveniebat indigentibus, de uberibus se traxisse, immo de utero
matris suae secum confirmat egressum 203. Nihil ergo rebus perspicuis, aut similitudo, aut
exaggeratio, aut ambiguitas praeiudicare potest; quoniam cum certum sit numquam naturalium
rerum correctionem a mortalibus reposci, praecipiat autem Deus ut desistant homines a malo; omni
vero verius approbatur, naturale peccatum non esse posse.
AUG. Putasti quidem te exposuisse verba libri Sapientiae; sed non ea sineris eludere verbis
insipientiae. Satis enim apparet, et clarum est, quomodo illa natio nequissima dicta sit, eiusque
malitia naturalis; quomodo etiam sit appellata, semen maledictum ab initio. Si enim, ut tu putas,
propter aemulationem, id est imitationem, dictum fuisset, qua imitati sunt maiorem suum Cham,

266

