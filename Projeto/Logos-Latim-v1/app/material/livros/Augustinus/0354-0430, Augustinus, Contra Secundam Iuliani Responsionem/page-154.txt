AUG. Iam superius demonstravi quaedam Deum iuste facere, quae si homo faciat, iniuste facit.
Nam et iniurias suas Deus ulciscitur iuste; hominibus autem dicitur: Non vos ipsos vindicantes,
carissimi, sed date locum irae; scriptum est enim: Mihi vindictam, ego retribuam, dicit Dominus

29

.

Tolerabilius a religionis professione colla subducere.
27. IUL. An forte non punit, quod quidem facit prudenter, sed etiam remuneratur famulos
praeceptis suis, licet iniustitiam docentibus, obsecutos? Et quid ei profuit invidere, si et iniustas res
faciendo eo pervenerunt mortales, quo etiam iustitiam servando venissent? Cumque illis, quos
circumvenit, de felicitate nihil pereat, hic tamen benignitatis ac iustitiae conscientia simul et honore
privatur. Quanto erat tolerabilius a religionis professione colla subducere quam per tam praerupta,
tam exitialia orbitas ducere?
AUG. Sequeris te nihil dicens. Ab humana iustitia discerne divinam et videbis iuste Deum peccata
patrum reddere in filios, quod tamen in iudicio suo si homo sibi usurpet iniustus est. Ne tu exorbites
a via iusta, ut, cum audis peccata patrum in filios vindicari, aut Deum nolis id facere aut hominem
velis vel testimoniis vel mandatis resistendo divinis.

Non pelagiano errore decipimur.
28. IUL. Igitur quoniam vel a servis suis nihil tale committi Deus sinit, quale tu ab ipso asseris
perpetrari, manifestum est non minus te ab honore eius quam ab humana ratione fugisse; ac per
hoc non Pelagiano, sicut dicis, errore decipimur, sed Dei lege dirigimur, ut asseramus iniquum esse
pa rentum crimina filiis imputari.
AUG. Non semel, sed saepius dixit Deus peccata patrum se reddere in filios, ubi utique non dixit in
patres se reddere peccata filiorum aut in fratres fratrum aut in amicos amicorum aut in cives civium
aut aliquid eiusmodi, ut sciremus, quando illud dicitur, generationem redargui, non imitationem;
quod et tu posses in divinis eloquiis intellegere, si non Pelagiano impedireris errore.

Pulvis dogma pelagianum.
29. IUL. Quod tradux peccati, Manichaeorum filia, vestra mater, hac tempestate prodigialiter
peperisse defletur.
AUG. Non ratiocinaris, sed convitiaris et calumniaris. Relege antiquos divini eloquii tractatores et
vide non hac tempestate, sed longe ante nos in verbis Apostoli hoc intellectum esse, quod
apertissime dixit, id est quod per unum hominem peccatum intravit in mundum et per peccatum
mors et ita in omnes homines pertransiit 30, ad generationem pertinere, quam regeneratio sanat,
non ad imitationem, quam vos potius hac tempestate peperistis. Unde vos tempestas novitii
dogmatis vestri a facie catholicae proiecit Ecclesiae tamquam pulverem, quem proicit ventus a
facie terrae 31.

Historiae fides iustitiam Amessiae regis ostendit.
30. IUL. Esse igitur hoc a Deo imperatum, quod asserimus, claruit; et quamvis sententiae ipsius
aperta et intellectui omnium conciliata germanitas nullius in se naevum obscuritatis admiserit,
tamen, ne tu ad ingenii nostri confugias tarditatem et dicas non nos intellegere quod praeceptum
est, alio quoque testimonio non iam praecepti, sed operis secundum praeceptum exerciti,
quemadmodum sit lex intellecta, doceamus. Legimus in libro quarto Regnorum de Amessia, filio
Ioas, regis Iuda: Factum est, inquit, postquam stabilitum est regnum in manibus eius, occidit pueros
suos, qui occiderant patrem suum; sed filios eorum non occidit secundum testamentum legis
Domini, quo praeceptum est: Non morientur patres pro filiis nec filii pro patribus 32. Vides,
quemadmodum historiae fides iustitiam regis iudicantis ostenderit, qui quamvis fuisset devotus,
tamen, quoniam claudicasse animo in nonnullis refertur, ad iudicii eius confirmationem
commemoratae legis Dei accessit auctoritas; ne enim parum haberet ponderis factum hoc
consideratione facientis, secundum legem et testamentum Dei commendatur impletum.
AUG. Hoc iudicium Deus hominum voluit esse, non suum, qui dixit: Reddam peccata patrum in
filios 33. Quod etiam per hominem fecit, quando per Iesum Nave non solum Achar, sed etiam filios

154

