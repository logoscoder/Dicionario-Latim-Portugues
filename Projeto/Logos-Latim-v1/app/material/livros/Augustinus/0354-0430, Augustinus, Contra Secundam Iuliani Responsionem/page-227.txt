AUG. Iam tibi dictum est: Deus mortem non fecit 51; in prolatione autem sententiae Dei est: Morte
morieris 52. Ecce Deus hoc retribui peccatori fecit, quod Deus ipse non fecit. Et tamen quia Deus
ultionum est 53, dicit etiam creare se mala 54; et quaedam in libro Ecclesiastici ad vindictam creata
dicuntur 55. Sed cum peccatum etiam poena peccati est, non Deus peccatum facit opere iniquo, sed
ut peccatum sit poena peccantis facit opere iusto. Quis enim neget esse peccatum, prophetis
mendacibus credere? Et tamen haec fuit poena regis Achab, divino inflicta iudicio, sicut Regnorum
testatur historia 56. Nec ideo quisquam ita desipit, ut pseudoprophetarum putet laudanda esse
mendacia, aut mendacii Deum dicat auctorem, cum iudicio iusto, ubi tali poena perspicit dignum,
facit decipi quemque mendacio. Lege, et intellege; et noli tibi, ne intellegas, tumultu loquacitatis
obstrepere.

Corollarium pecularis sceleri.
35. IUL. Ad quod tamen quasi corollarium peculiaris sceleris adiunxit, ut talem poenam a Deo
illatam diceret, quae esset illecebra et fomes peccati, quae lex in membris invicta repugnaret legi
mentis nostrae; quo genere ultionis multiplicaret Deus flagitia, non puniret; et qui iratus erat malae
voluntati, qua fuerat erratum, reliquum faceret peccandi necessitatem. Quale sit tamen hoc
iudicium, Manichaei furor viderit; dum constet, quia hic iudex qui ab Augustino fingitur, simularit se
horrere peccatum, caeterum tanto eis adhaeret affectu, ut diligentiorem nutritium invenire non
possint.
AUG. Lege quod scriptum est, quoniam non probaverunt Deum habere in notitia, tradidit illos Deus
in reprobam mentem, ut faciant quae non conveniunt 57; et vide quaedam peccata etiam poenas
esse peccantium. Quomodo autem id faciat Deus ut intellegas, relege quod te admonui superius de
rege Achab, cuius utique peccatum fuit credere pseudoprophetis; et tamen hoc peccatum, Deo
vindicante, fuit etiam poena peccantis. Ista considera, et noli oblatrare veritati, ne in te quoque
agnoscatur haec poena.

Quid vis?
36. IUL. Quid ergo vis, subtilissime disputator? Sacrilegam esse in Dei operibus verecundiam, quia
omnia quae Deus fecerit, passim agi debeant, ne nostra trepidatio opificem videatur arguere?
Erravit ergo apostolus Paulus, qui Dei opera describens, ait: Verecundiora nostra maiorem
honestatem habent; et Deus temperavit corpus, ei cui deerat abundantiore dato honore, ut non sit
scissura in corpore 58.
AUG. Lege diligenter, et inspice codicem graecum; et invenies Apostolum inhonesta dixisse, quae
verecundiora tu dicis; et quaerens cur inhonesta sint, quae prius usque adeo fuerant honesta, ut
nudi essent duo illi, et non confunderentur 59; reperies, si non te animositas contentionis excaecet,
ut hoc sequeretur, praecessisse peccatum; neque in hominibus primis Deum aliquid fecisse
inhonestum; sicut nec mortem fecit Deus, cum corpus non faciat nisi Deus; et tamen: Corpus
quidem mortuum est propter peccatum 60, verax dicit Apostolus.

Etiam naturalibus rebus prae- tenduntur umbraculae verecundiae.
37. IUL. Errat etiam honestorum cautio, quae naturalibus rebus verecundiae praetendit umbracula.
Tu ergo ipse reliquias ciborum, quas certe confiteris non pertinere ad libidinem, sub oculis depelle
populorum; immo ut dogmati tuo auctoritatem concilies exemplo, in Ecclesia facito omnia, quae ad
nutum dicis fieri voluntatis, contentusque operam solius commixtionis occulere, a qua, et olim
proposito, forsitan, et nunc senio destitisti, dicito ad grande sacrilegium pertinere, si res quae
Deum conditorem habet, publicum vitet aspectum. Comede igitur in foro, aut in synagogis, in
quibus disputationes tuae personant; et cum vestimenta sub sole torrido fuerint, oneri, tegens illam
tantummodo corporis tui partem quam diabolus movit, reliqua nudus incedito; quia pronuntias
ingratum esse et profanum, si quid tegatur quod Dei operibus adscribitur. Quod cum horum nihil
facis (si tamen non proficiendo feceris), ipsis operibus confirmas alterum de duobus, aut omnia ista
ad diabolum pertinere, quae non exsequeris sub conspectu publico; aut dogma vestrum, si non
corde, vel ventre tuo teste cecidisse.
AUG. Eorum quae occultat pudor, alia sunt horribilia, alia concupiscibilia; illa occuluntur, ne
horreantur, sicut egestiones reliquiarum ex alimentis; ista vero, ne concupiscantur, vel ne id quod
per ea fieri solet, admoneant concupisci, sicut sunt ea membra, quae ab ipso pudore proprie

227

