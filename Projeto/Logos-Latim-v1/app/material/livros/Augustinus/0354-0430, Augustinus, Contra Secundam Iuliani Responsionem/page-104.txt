tamen continuo noceret culpa nascentibus, qui nihil ad eam assensionis admovere potuissent. Ac
per hoc, etsi aequalis esset gratiae peccatique taxatio, clarebat tamen ne tum quidem eiusmodi
appensionem eo usque constare, ut quisquam nasci probaretur reus.
Aug. In illo gravi iugo, quo etiam parvuli premuntur, quomodo est iustus Deus, si nullus nascitur
reus?

In comparatione pereuntium pauci sunt qui salvantur.
142. Iul. Nunc autem, cum Apostolus non solum non postposuerit culpae gratiam, verum etiam
praeposuerit dicens multo in plures abundasse beneficia quam irrepsisse dispendia, per opinionem
autem traducis multo magis constet nocuisse peccata quam profuisse gratiam, irrefutabiliter
approbatum est apostolum Paulum nihil sensisse de traduce, sed eius sententia Traducianos cum
Manichaeis magistris suis pariter fuisse destructos.
Aug. Non dixit apostolus Paulus: " Multo in plures abundasse beneficia quam irrepsisse dispendia ",
non hoc dixit; prorsus falleris, si ipse non fallis. Multo magis enim abundasse gratiam dixit in
multos, non in magis multos, sed magis abundasse. In comparatione namque pereuntium pauci
sunt, qui salvantur; sine comparatione autem pereuntium et ipsi multi sunt. Sed quare sint illi
plures quam illi, consilium Dei velle nosse multorum est, nosse autem vel paucissimorum hominum
vel omnino nullorum. Posset enim omnipotens non creare, quos omnium rerum praescius malos
futuros ignorare non posset, nisi uti etiam malis pluribus optime optimus posset; unde nos aliquid
Apostolus docuit, id est ut iram suam potentiamque monstraret in eis, quae attulit in multa
patientia vasa irae, et ut notas faceret divitias gloriae suae in vasa misericordiae 189. Sed nolunt
credere Pelagiani, quod in uno homine tota est massa vitiata et tota damnata; a quo vitio et
damnatione sola sanat et liberat gratia. Quare enim iustus vix salvus erit 190? Numquid liberare
iustum labor est Deo? Absit! Sed ut ostendatur, quo merito fuerit damnata natura, non vult facile de
tanto malo nec ipse omnipotens liberare; propter quod et peccata proclivia sunt et laboriosa iustitia
nisi amantibus; sed caritas, quae hos amantes facit, ex Deo est 191.

Fui longior.
143. Iul. Verum, quia hic fui longior, pergamus ad reliqua.
Aug. Ita hoc dicis, quasi alibi brevior sis futurus, cum loquacissime inquiras, quemadmodum
Apostoli manifestissimis verbis nebulas ingeras vanitatis.

Magna iniquitas grave iugum sine peccato.
144. Iul. Omnes autem dixit ad condemnationem per Adam et omnes ad iustificationem vitae per
Iesum Christum, cum utique non omnes eos, qui moriuntur in Adam, transferat Christus ad vitam,
sed omnes dixit atque omnes, quia sicut sine Adam nullus ad mortem, ita sine Christo nullus ad
vitam. Sicut dicimus de litterarum magistro, si in civitate solus est: omnes iste hic litteras docet,
non quia omnes discunt, sed quia nemo nisi ab ipso. Quos autem omnes dixerat, multos postea
dixit, eosdem tamen omnes multosque significans. " Sicut enim per unius inoboedientiam
peccatores constituti sunt multi, ita et per unius oboedientiam iusti constituentur multi " 192. Adhuc
quaerat, per quid peccatum inveniatur in parvulo; respondent ei Paginae sanctae: " Per unum
hominem peccatum in mundum intravit " 193. Sanctas quidem Apostoli esse paginas confitemur non
ob aliud, nisi quia rationi pietati fidei congruentes erudiunt nos et Deum credere inviolabilis
aequitatis et opera eius bona honestaque defendere et praeceptis eius moderationem prudentiam
iustitiam vindicare.
Aug. Ipsa te convincit in parvulis aequitas Dei, quoniam magna est iniquitas, si iugo gravi
premuntur et parvuli sine ullo merito vinculoque peccati.

Non omnes, sed multos intellexit Apostolus.
145. Iul. Ac per hoc negare quemquam pro alterius peccato posse damnari, negare ullum peccatum
ad posteros naturae condicione transire atque credere atque asserere hominem de instituta a Deo
fecunditate genitum liberi arbitrii iustis legibus conveniri, ut vitet omne, quod malum est, exerceat
omne, quod bonum est, nec secundum vos aestimet amorem et necessitatem criminum

104

