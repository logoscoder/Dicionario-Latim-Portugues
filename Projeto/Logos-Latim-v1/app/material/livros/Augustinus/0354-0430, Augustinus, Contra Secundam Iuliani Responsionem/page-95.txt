107. Iul. Quid igitur hac disputatione confectum est? Sensui videlicet tuo et Apostolo non
convenire. Apostolus enim ait multa delicta gratiae liberalitate donari; dogma vero tuum asserit
unum peccatum naturale, quod legem peccati vocas, in cunctis hominibus desideria iniquitatis
effingere. In absoluto itaque est a te naturam, quae est opus Dei, ab illo argui voluntatem. Non
autem aliter prorsus eloqui debuit quam elocutus est, id est ex uno condemnationem fieri posse
peccato, quia et primus ille homo per unum peccatum delinquendi praebuit exemplum et, sicut illi
ipsi ad condemnationem una praevaricatio abundavit, sic etiam ceteris ad reatum una potest culpa
sufficere. Propter quod Ecclesiastes: Qui in uno peccaverit, multa bona perdit 147; et Iacobus: Si
totam legem observaveris, offendas autem in uno, factus es omnium reus 148.
Aug. Ergo peccatum Adae ipsum solum laesit, non et genus humanum? Non enim in tantum eris
absurdus, ut dicas peccato eius laesos esse vel laedi homines nescientes vel non credentes, utrum
fuerit et quid egerit, quia, etsi nescientes homines aliquid imitantur, eo tamen peccato laedi et fieri
peccatores, quod ante annorum millia factum esse nesciunt, nimis insipienter dicis, nisi hoc
peccatum ad omnes generationes transisse fatearis. Dicentes autem quod Adae peccatum ipsum
solum laeserit et non genus humanum, nisi damnaret Pelagius, damnaretur ab eis iudicibus, qui
Manichaei utique non sunt.

Non per singula peccata singula remedia.
108. Iul. Gratia vero Domini Iesu Christi non est ita data, ut per singula peccata, quasi per singula
vulnera, singula quoque indulgentiae remedia provideret diversisque baptismatibus peccatis variis
veniam praeberet, sed pro efficacissimae potestate medicinae, quae criminibus id est malae
voluntatis operibus admovetur, ita communiter subvenit, ut diversas species reatuum unius vi
consecrationis abstergat.
Aug. Quomodocumque dicas datam gratiam Domini Iesu Christi, separas ab ea parvulos, quos ea
salvos fieri negas, ut scilicet vobis ipsa vocabula pro vestro arbitrio dividentibus Christus ad
parvulos pertinere videatur propter regnum Dei, quo non nisi baptizatos posse pervenire conceditis,
Iesum autem sit ab eis prorsus alienus, quoniam non in illis operatur, unde hoc vocatur. Scriptum
est enim: Vocabis nomen eius Iesum, continuoque causam subiciens quare Iesum: Ipse enim
salvum faciet - inquit - populum suum a peccatis eorum 149. Quod in parvulis fieri negantes et a
nomine Iesu illos et ab eius populo separatis et audetis indignari, quod vos potius ab eodem populo
separamini. Quantum autem attinet ad delicta voluntaria, sicut ex multis iudicium mittit in
condemnationem sic ex multis gratia in iustificationem. Quare ergo dictum est: Iudicium ex uno in
condemnationem, gratia autem ex multis delictis in iustificationem 150, nisi quia hoc loco non est
opposita voluntati voluntas aut imitationi imitatio, sed generationi regeneratio? Sicut enim
generatio iudicium habet ex uno in condemnationem, ita regeneratio gratiam ex multis delictis in
iustificationem. Clarum est, quod voluit intellegi Apostolus; vos si subditas aures aperiatis,
contentiosa ora claudetis.

Fides historica et baptismatis munificentia.
109. Iul. Prudenter ergo, cum de Adam loqueretur, nominavit unum peccatum, quod voluit intellegi
formam praevaricationis fuisse; ideo, inquam, unum et non multa memoravit, quia sciebat unum
tantum Adae peccatum in legis historia contineri. Gratiam vero ex multis delictis in iustificationem
imbutos a se laudavit emittere, ne beneficii pauperis suspicio nasceretur; et si dixisset: Gratia ex
uno in iustificationem, non tam omnia videretur abolere quam singula. Quod ergo praemisit unum
peccatum, fidem servavit historiae; quod subdidit: Ex multis gratia in iustificationem, munificentiam
mysterii commendavit et copiam.
Aug. Quid autem opus erat, ut de Adam loqueretur, cum Christi gratiam commendaret, nisi quia per
illum generatio, per istum regeneratio est?

Ut rationi concinit, ita vos destruit.
110. Iul. Quae expositio ut rationi concinit, ita vos destruit; hoc enim ipso confiteri tibi necesse est
in omnibus superioribus verbis Apostolum de peccato Manichaeae traducis non locutum, quando in
commemoratione gratiae multa absolvi peccata monstravit.

95

