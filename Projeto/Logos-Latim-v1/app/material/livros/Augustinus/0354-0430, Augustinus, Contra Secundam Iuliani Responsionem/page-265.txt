parvulorum, quibus providet lavacrum regenerationis, ut eos mittat in regnum; et unde aliis non
praestet hoc beneficium; cum eos non discernant ulla merita voluntatum, nec sit apud Deum, quam
nobis insulsissime soletis obicere, acceptio personarum. Quamquam ubi dictum est: Amas animas,
nec dictum est: Omnes animas, nulla sit quaestio. Fortasse quippe sic positum est, ut omnes Deus
animas condat; nec omnes tamen diligat, sed quas a ceteris non meritis earum, sed suae gratiae
largitate discernit, ut habitent cum sapientia; quia neminem diligit Deus, nisi eum qui cum
sapientia habitat; Dominus autem dat sapientiam 190.

Poenitentiam vestrum dogma non recipit.
126. IUL. Paenitentiam quoque, quam Deum affirmat dare, vestrum dogma non recipit, in quo
malum naturale et nequitia mutari nesciat continetur.
AUG. Immo nos potius contra vos dicimus, et ipsam paenitentiam Deum dare; quia licet voluntate
quisque agat paenitentiam; praeparatur etiam voluntas a Domino 191, et haec est immutatio
dexterae Excelsi 192, quam sacer insonat Psalmus; quia ut fleret Petrus, eum respexit Dominus 193;
unde ait de quibusdam coapostolus eius: Ne forte det illis Deus paenitentiam 194. Et quod
immutabilis malitia dicitur, homini est immutabilis, qui eam mutare non potest; non Deo, qui omnia
potest.

Relinqui non possunt congenita.
127. IUL. Quod autem commendavit admonere Deum, ut relicta malitia peccatores credant in eum,
evertit omnino opinionem naturalis mali; quia certum est relinqui non posse congenita.
AUG. Possunt etiam congenita relinqui; sed quando id operatur in homine Omnipotens; nam et
corruptio congenita est corpori, quod tamen erit incorruptibile.

Exempla.
128. IUL. Hinc explicata patientia Dei, et dispensatione mitissima, qua non vult mortem morientis,
nisi ut revertatur et vivat, approbare quod dixerat etiam per exempla persistit, facitque mentionem
eorum, qui in terra chananaea viventes pessime iram Omnipotentis accenderant, ut impenderetur
ultione iustissima Israelitarum triumphis, sub Dei iam lege viventium. Illos enim antiquos
habitatores sanctae tuae terrae odiens, quoniam odibilia opera tibi faciebant, per medicamina et
sacrificia iniusta, et necatores filiorum sine misericordia, voluisti perdere per manus parentum
nostrorum, ut dignam percipiant peregrinationem puerorum Dei, quae tibi omnium charior est terra
195
. Septem gentes, quibus ex maxima parte deletis, Israelitis terra repromissionis data est, propter
quid Deus voluerit perire, testatur. Ne enim in una hominum natura per aliquam personarum
acceptionem apud Deum videretur esse discretio; propter quid Chananaei meruerint interfici,
commendat. Illos ergo antiquos habitatores sanctae tuae terrae, inquit, odio habuisti. Quamobrem?
Certe secundum te debuit subdere, quia de diabolica erant commixtione generati, quia a
tenebrarum principe possidebantur, quia tabificavit Adam omnes de sua stirpe venturos. Verum
nihil horum: sed quam causam reddit odiorum? Sola opera commissa per voluntatem liberam.
Oderas, inquit, eos, quoniam exosa tibi opera faciebant. Verum ne nesciremus, quae essent opera,
tuque haec gentium facta concupiscentiam genitalem vocares, ipsas species operationis
exsequitur. Per medicamina, inquit, et sacrificia iniusta, et necatores erant filiorum sine
misericordia; id est, maleficiis et sacrificiis serviebant, quae iniusta erant, cum idolis offerebantur,
cultu Creatoris abiecto; quibus sacrilegiis ipsas necessitudines deputabant; daemonas videlicet
etiam parricidiorum immanitate placantes. Vide itaque quam non de eo loquatur crimine, quod
confingit Manichaeus, id est, cunctis per naturam adhaerente mortalibus, qui hinc illos potissimum
offendisse commemorat, quod nec a parvulorum suorum exitiis temperabant. Quorum certe mors
non recurreret ad interfectoris invidiam, si propter unum peccatum et parricida Deo displiceret, et
filius.
AUG. Sic ista loqueris, quasi propter unum aliquod peccati genus omnes homines puniantur, aut
nos dicamus propter solum originale peccatum esse irae filios eos, qui iam grandes aetates agunt.
Quisquis non credit in Filium, sicut ait ipse Filius, non habebit vitam, sed ira Dei manet super eum
196
; sed sunt aliis alii peiores, super quos Dei utique ira maior manet; nec tamen omnes sic
evertuntur atque delentur, ut isti de quibus agitur, qui terram, quae Israelitis data est, possidebant.
Quid est ergo quod dicis: Vide itaque quam non de eo loquatur crimine, quod confingit Manichaeus?
Ubi vis intellegi originale peccatum; quod non confingit Manichaeus, sed, ut ceteri Catholici, et

265

