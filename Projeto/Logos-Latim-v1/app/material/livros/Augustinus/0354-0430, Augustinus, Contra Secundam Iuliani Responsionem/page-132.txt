tubam non concisis stridoribus, sed absolutis vocibus increpantem! Auctoritatem sermoni suo de
exhortationis humanitate conciliat.
Aug. O te deceptorem spiritu haeretico plenum, totum dantem hominis voluntati contra eum qui
dicit: Quid enim habes, quod non accepisti? 401 Homo Pelagiane, plantando et rigando ista dicebat
Apostolus; sciens autem quod neque qui plantat est aliquid neque qui rigat, sed qui incrementum
dat, Deus 402, non praecipiebat tantum, sed etiam orabat ad Deum, ut malum non facerent, quibus
eius eloquia praedicabat. Aperte quippe alibi dicit: Oramus autem ad Deum, ne quid faciatis
mali 403.

Quod sufficit disciplinae in qua estis.
233. Iul. Ne quid enim arduum et inaccessum homini praecipere videretur, verbum de
consuetudine usurpavit, ut humanum diceret, id est facile tractabile, et quod causarum
comparatione mitescat. Non a vobis, inquit, reposco parem augustis rebus intentionem nec, quam
magnae sunt virtutum opes, tam nova vobis, quibus eas capessatis, praecepta constituo, nihil
ferum ingero, nihil quod vix portari possit indico, ne, si pro splendore iustitiae tale aliquid
imperarem, de carnis infirmitate conquesti allegaretis iugem vos laborem ferre non posse. Nunc
itaque hac moderatione convenio, ut tale studium virtutibus ad hibeatis, quale adhibuistis ante
criminibus; cumque iniuria sit honestarum rerum, si tali appetantur proposito, quale est deformibus
impensum rebus, tamen disciplinae huic, in qua estis, sufficit, si vel tali intentione iustitiam
sectemini, quali iniquitatem estis immunditiamque sectati.
Aug. Hoc tamen non facient, nisi illi formosae susceptae tuae concupiscentiae carnis repugnent
robore caritatis; cum qua lege membrorum repugnatura legi mentis omnis homo nascitur et cuius
obligatione reus est, si non renascatur; quam mortales non vincunt suo spiritu, si non aguntur Dei
Spiritu: Quotquot enim Spiritu Dei aguntur, hi filii sunt Dei 404. Ite nunc et contra istam christianam
atque apostolicam veritatem extollendo praecipitate liberum arbitrium et in vestra virtute non
assurgendo, sed cadendo confidite.

Vere humanum.
234. Iul. Credamus itaque Magistro Gentium et reddamus ei testimonium veritatis suae. Vere enim,
sicut dixit, humanum est, quod praecepit, ut voluntatis correctio emendaret vitia voluntatis.
Aug. Sed correctio haec humana non fit nisi opitulatione divina. Quis enim hominis corrigit
voluntatem nisi ille cui dicitur: Deus virtutum, converte nos 405, et: Deus, tu convertens vivificabis
nos 406? A Domino enim gressus hominis diriguntur et viam eius volet 407. Si autem non ab illo
dirigantur, homo viam Dei non volet, etsi iubeat lex, ut velit.

Aliud insanum.
235. Iul. Sed ut hoc humanum, sic illud aliud, si putasset, non solum inhumanum, non solum ferum,
verum etiam iniustum, non solum iniustum, verum etiam insanum, ut peccatum si nosset innasci,
exprobraret suae aetatis hominibus vitia partus antiqui et ab his praeciperet abstinendum, quae
innata credebat, atque cum interminatione praescriberet debere me ea deponere, quae ante
habere coeperam, quam anima in corpus meum, in hunc vero mundum corpus intraret.
Aug. Ergo carnis concupiscentia non est innata aut non ab ea praecipit abstinendum, qui dicit:
Contine te ipsum 408, et: Desideria iuvenilia fuge 409. Cur non dixit: Voluntaria desideria fuge?
Iuventus utique nomen aetatis est, aetates autem natura, non voluntas habet et ea concupiscentia
de iuvenili aetate maxime accenditur, cuius utique vis in infante sopita est sicut rationis, sicut ipsius
voluntatis. Sed discernit oculus christianus, non Pelagianus, quid de Creatoris institutione, quid de
vitii contaminatione vel sumat natura vel contrahat, Conditorem suo bono praedicans eodemque
propter malum, quo vitiata est, indigens Salvatore; de reatu enim, cum quo homo nascitur, non est,
quod ei praecipiatur, nisi ut renascatur.

Imperii modum tenere.
236. Iul. Iustius admoneretur ab his, quos emendare studebat, ut, quantum imperaret, expenderet
et sciret primum esse consilii constantis gradum imperii modum tenere; exauctorata quippe

132

