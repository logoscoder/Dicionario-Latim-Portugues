Aug. Iam responsum est. Opus est ut taceas; nam non potes nisi perversa dicere conando Apostoli
verba pervertere. Ille enim et in eos, qui non peccaverunt, id est parvulos peccata propria non
habentes, dixit tamen regnasse mortem in similitudine praevaricationis Adae, qui est forma futuri,
quia ita Christus traicit in eos iustitiam, sicut Adam peccatum; ita Christus vitam, sicut Adam
mortem. Alioquin a forma Christi alieni erunt et Christiani non erunt; quod quidem sentitis, sed
aperte dicere formidatis.

Superatur malum peccati copia gratiae.
204. Iul. Sed videamus et cetera. Sed non sicut delictum ita gratia; si enim in unius delicto multi
mortui sunt, multo magis gratia Dei et donum in gratia unius hominis Iesu Christi in plures
abundavit 330. Superari dicit malum delicti copia gratiae et eorum qui salvantur numerum illis, quos
praevarica tione perisse asserit, anteponit.
Aug. Iam saepe diximus: non ait plures, sed multos, nec magis multos, sed magis abundavit,
quoniam in aeternum victuri sunt, in quos transiit vita Christi, quibus ad tempus nocuit mors in eos
transiens per Adam; ecce quomodo multo magis in eos abundavit gratia quam peccatum.

Peccatores plures sunt quam iusti.
205. Iul. Si veritatem Apostoli verbis vindicas nec eum impudenter putas fuisse mentitum, doce,
quemadmodum de naturali peccato dicenti haec sententia non incutiat publicae falsitatis pudorem.
Nam si esset originale peccatum, quod omnem omnino naturam hominum ad ius diaboli faceret
pertinere, qui erat locus ad aequiparandum partium numerum, eorum videlicet qui salvantur, et
illorum qui intereunt? In Evangelio Dominus, cum beatorum ostenderet raritatem: Quam arta et
angusta - inquit - via, quae ducit ad vitam, et pauci sunt, qui inveniunt eam! Quam lata et spatiosa
via, quae ducit ad perditionem, et multi sunt, qui intrant per eam! 331
Aug. Hoc est, quo sensus iste vester evertitur, quoniam pauci sunt, qui salvantur, in eorum
comparatione, qui pereunt 332; nam sine illorum comparatione per se ipsos etiam ipsi multi sunt;
eorum quippe multitudinem dicit Apocalypsis numerare neminem posse 333. Ideo Paulus si eos non
multos, sed plures dixisset, non possemus eos dicere pauciores; verbum enim comparationis est
plures, quod verbum vos supponitis, non Apostolus ponit. Sed nec sic vobis ratio constabit; vestra
quippe illa imitatio, quam vobis videmini velut acute invenisse contra verborum apostolicorum
clarissimam veritatem, ut non per generationem, sed per imitationem peccatores omnes ad
peccatum primi hominis pertinere credantur, multo plures unius delicto vel ob unius delictum perire
affirmat quam gratia unius hominis Iesu Christi liberari. Quis enim non videat peccatores plures
esse quam iustos? Quos peccatores non aliquos, sed omnes, non quidem per generationem, sed
tamen per imitationem ad unius delictum dicitis pertinere. Sed etsi non omnes peccatores, sed
tantum praevaricatores legis peccato primi hominis per imitationis vinculum dicatis obstrictos,
etiam sic, ex quo lex Dei per multas gentes praedicatur, quam lata et spatiosa via est, quae ducit in
interitum, et multi praevaricatores ingrediuntur per illam! Quam arta et angusta via est, quae ducit
ad vitam, et pauci sunt, qui inveniunt eam, in comparatione utique multorum, qui pereunt, etiamsi
paucis, qui liberantur, et parvuli, qui baptizati moriuntur, addantur. Quomodo ergo Apostolus
diceret: Multo magis gratia Dei in plures abundavit? Quod vos dicitis, ille non dixit; sed ille dixit:
Multo magis abundavit in multos, quia etiam, qui salvantur, ut iam dictum est, in comparatione
pereuntium pauci, sine comparatione autem illorum tam multi sunt, ut eos quisquam numerare non
possit. Multo magis autem in eos abundat gratia, quia temporaliter per Adam misere atque
mortaliter vivunt, per Christum vero beatissime et sine fine victuri sunt. Turbata est vestra inventio,
iam tandem intentio corrigatur.

In comparatione mutua pauci salvantur, multi pereunt.
206. Iul. Hoc nempe, quod dicitis multos et paucos, ad quantitatem infinitam pertinet, quoniam in
comparatione mutua aut multitudo invenitur aut paucitas; conferens itaque Dominus multitudini
pereuntium eos qui salvandi sunt, paucos eos vocavit; et hic Apostolus conferens his, qui ita
peccassent ut Adam, illos, quos salvat Christi gratia, multo plures esse pronuntiat.
Aug. Non pronuntiat " plures ", sed " multos ". Graece locutus est: pollo√πs dixit, non " pleisous ";
lege et tace.

Doctores catholici et deceptores manichaei.
122

