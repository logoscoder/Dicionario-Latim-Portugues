198. IUL. Hanc ergo tu in parvulis criminosam, vitiosam et damnatam voluntate sua arguis an
conditione nascendi? Si propria voluntate, ut videlicet illi parvuli suis studiis peccasse dicantur,
monstrum quidem opinionis exoritur, peccati tamen tradux negatur, non enim accepit ab alio, quod
potuit ipse committere; sin autem tot mala non actione sua, sed conditione sortitur, naturaliter
iniqua convincitur.
AUG. Nec sua voluntate arguo naturam parvulorum, nemo enim, quia vult, nascitur, nec conditione
nascendi, nisi quia miseri nascuntur, non quia nascuntur. Nasceretur enim etiam in paradiso natura
humana ex Dei benedictione fecunda, etiamsi nemo peccasset, donec Deo praecognitus sanctorum
numerus compleretur. Sed illi parvuli nec flerent in paradiso nec muti essent nec aliquando uti
ratione non possent nec sine usu membrorum infirmi et inertes iacerent nec morbis affligerentur
nec a bestiis laederentur nec venenis necarentur nec aliquo casu vulnerarentur, vel ullo sensu aut
ulla parte corporis privarentur nec a daemonibus vexarentur nec surgentes in pueritiam
domarentur verberibus aut erudirentur laboribus nec ulli eorum tam vano et obtunso nascerentur
ingenio, ut nec labore nec dolore ullo emendarentur, sed excepta propter incapaces uteros matrum
sui corporis quantitate, tales omnino, qualis Adam factus est, gignerentur. Nunc autem nec tales
essent, quales videmus, nec talia paterentur nisi peccato illo magno natura humana in has miserias
mutata atque damnata. Non ergo ita se habent conditione nascendi, sed contagione peccati et
conditione supplicii.

Aristoteles Poenorum.
199. IUL. Quo ergo super naturae iudicio Manichaeus tuque distatis? Quia ille, inquis, malam eam
fatetur. Tu ergo si id abnuis, bonam eam esse pronuntia et sublata contentio est; capieris statim
veritatis retibus in salutem. Sed reclamas. Audiamus ergo, quid parias, Aristoteles Poenorum.
Tantum - inquis - malum ei inest, ut possideatur a diabolo atque aeternum mereatur incendium.
AUG. Tu autem, qui eam negas a diabolo possideri, procul dubio negas a potestate erui
tenebrarum, cum in Christi regnum regeneratione transfertur, et accusas universam catholicam
Ecclesiam magno crimine maiestatis. Non enim legibus huius mundi alio crimine tenetur reus,
quisquis imaginem, quamvis non vivam, tamen imperatoris exsufflat. Exsufflantur autem parvuli in
exorcismo, priusquam baptizentur; exsufflantur igitur vivae imagines, non regis cuiuscumque, sed
Dei; immo vero exsufflatur, sed diabolus, qui contagione peccati tenet parvulum reum, ut illo foras
misso parvulus transferatur ad Christum 251. Exsuffletur itaque Iuliani amentia, ne maiestatis rea in
parvulorum mundatione et exsufflatione dicatur Ecclesia. Si autem non eruitur a potestate
tenebrarum et illic remanet parvulus, quid miraris in igne aeterno cum diabolo futurum, qui in Dei
regnum intrare non sinitur? An quia Pelagiani nescio quem parvulis non baptizatis praeter Dei
regnum quietis et vitae aeternae locum praeparant, ideo Christi erit falsa sententia: Qui crediderit
et baptizatus fuerit, salvus erit; qui autem non crediderit, condemnabitur 252? Quisquis autem negat
parvulos credere per ora gestantium, neget eos et accipere baptismum, quia in manibus
gestantium reluctantur.

Nisi Manichaeus.
200. IUL. Sed adeo mala non est, ut nisi Manichaeus eam accusare non possit.
AUG. Manichaeus ergo dixit: Omnes sub peccato nascimur, quorum ipse ortus in vitio est
quia hoc dixit doctus et Doctor catholicus, quid es nisi deceptus et deceptor haereticus?

253

? Sed

Mala tanta vis perpeti sine merito malo.
201. IUL. Ego, inquit, tamen non sum Manichaeus, qui eam absolvo verbis et condemno iudiciis.
AUG. Tu eam condemnas iudicio et hoc iniquo, quam mala tanta vis perpeti sine merito malo.

Quae Deo placent, nobis nota sunt.
202. IUL. Quid igitur hic primum accusem, impudentiam mentientis, libidinem disputantis an
profanitatem tam prava credentis? Nobis tamen intellego utendum Prophetae esse verbis: Beati
sumus, Israel, quoniam quae Deo placent, nobis nota sunt 254.

203

