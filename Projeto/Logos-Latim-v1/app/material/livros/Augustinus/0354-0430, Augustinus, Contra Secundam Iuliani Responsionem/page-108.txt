credidit, qui vivificat mortuos et vocat ea, quae non sunt, tamquam quae sunt; qui praeter spem in
spem credidit, ut fieret pater multarum gentium secundum id, quod dictum est: Sic erit semen
tuum, et non infirmatus in fide consideravit corpus suum iam emortuum, cum fere centum
annorum esset, et emortuam vulvam Sarrae; in repromissione autem Dei non haesitavit diffidentia,
sed confirmatus est fide dans gloriam Deo plenissime sciens, quia quaecumque promisit potens est
et facere, propter quod et reputatum est illi ad iustitiam 213.
Aug. Haec te commemorare non pudet, qui oppugnas gratiam, qua ista promissa complentur?
Contra Deum enim loquimini dicendo: Nos facimus, quod ille se facturum esse promisit. In Isaac
quippe, qui Abrahae promissus est filius, hi praefigurati sunt, non qui se ipsos iustos, sed quos Deus
fuerat ipse facturus. Unde universae per Prophetam dicit Ecclesiae: Ego enim sum Dominus qui
facio te 214. Propter quod et filii promissionis vocantur apertissime dicente Apostolo: Non potest
autem excidere verbum Dei; non enim omnes qui ex Israel hi sunt Israel neque quia semen
Abrahae omnes filii, sed in Isaac vocabitur tibi semen; hoc est: Non hi qui filii carnis hi filii Dei, sed
filii promissionis deputantur in semine 215. Quod itaque Deus promisit, Deus facit. Hoc ergo totum
sicut aedificat eos, quorum spes in Deo est, sicut evertit eos, qui confidunt in virtute sua 216; ac per
hoc sicut catholicam fidem aedificat, sic Pelagianum evertit errorem.

Locus opinioni vestrae infestus.
154. Iul. Qui locus quam sit opinioni vestrae totus infestus, et primo opere disputatum est et, si
quid hinc recoli oportuerit, disseretur. Nunc autem advertatur promissionem, quae facta est ad
Abraham ob remunerationem fidei eius, in qua dicitur, quia pater multarum gentium constitueretur,
ostendisse nec unius illum populi genitorem debere defendi, qui multarum gentium sit pater
praedictus, nec ita solum credulitatis recepisse mercedem, ut alios similiter credentes a praemii
consortio putetur excludere. Non est autem scriptum - inquit - tantummodo propter ipsum, quia
reputatum est illi, sed et propter nos, quibus reputabitur credentibus in eum, qui suscitavit Iesum
Christum Dominum nostrum a mortuis, qui traditus est propter delicta nostra et resurrexit propter
iustificationem nostram 217.
Aug. Dicite nobis, o vani, non defensores, sed inflatores liberi arbitrii, qui ignorantes Dei iustitiam et
vestram iustitiam volentes constituere iustitiae Dei non estis subiecti 218; dicite, inquam, nobis: Si
noluissent gentes credere iusteque vivere, evacuaretur promissio, quae facta est ad Abraham? Non,
inquies. Ergo ut Abraham ob stipendium fidei consequeretur dilatationem seminis, praeparata est
gentium voluntas a Domino, et ut vellent, quod et nolle potuissent, ab illo factum est, qui ea, quae
promisit, potens est facere.

Gentiles restituunt fidem Abrahae.
155. Iul. Cum ergo ille adhuc in praeputio testis sit fidei pronuntiatus et ob eius stipendium
dilatationem fuerit seminis consecutus qua, inquit, regula tu, Iudaee, non putas ad consortium
iustitiae pertinere gentiles, qui fidem Abrahae paria de Dei virtutibus credendo restituunt?
Aug. Bene contra vos loqueris, quia utique, si de Dei virtutibus credunt, non sicut vos confidunt in
virtute sua, ut iustificentur, id est ut iusti fiant, sed in illius, qui iustificat impium.

Sine lege non possunt gentes perduci ad Abrahae stemma.
156. Iul. Cur putes, inquit, sine consecrationibus legis ad Abrahae stemma nationes non posse
perduci, cum constet promissionem, quae facta est ad Abraham, anteriorem fuisse quam legem nec
eam ablutionibus tributam fuisse, sed moribus?
Aug. Hos mores, quos procul dubio bonos vis intellegi, si, ut putatis, homo sibi facit, praedicere ista
debuit Deus praescius, non promittere, ut non de illo in hac causa diceretur: Quae promisit potens
est et facere 219, sed: Quae praescivit, potens est et praenuntiare, aut: Potens est et ostendere.
Quando autem dicunt homines: Quod Deus promisit, nos facimus, se ipsos faciunt instantia
potentes, illum arrogantia mentientem.

Deus facit volentes ex nolentibus.

108

