263 - PELAGIUS, De lib. arb. 3; cf. De grat. Christi 47.
264 - 2 Tim 2, 19.

5 LIBER QUARTUS
Congrediamur cum manichaeis.
1. IULIANUS. Existimo ego sollicitum lectorem posse mirari, cur cum opusculum meum certo
librorum numero, ex scribentium sollemnitate distinxerim, tamen libri alterius solvam in altero
quaestiones; unde est illud quod in tertio volumine disputavi, Apostoli sensus, qui per unum
hominem peccatum in mundo intrasse dixit 1 (quo numero opinionem mali originalis oppressit), illud
quod ex uno Abraham generatio Iudaeorum descendisse perhibetur 2, nihil vel exigui intulisse
concussus. Id autem putet lector iste, cui nunc satisfacere instituo, in secundo debuisse volumine
collocari. Norit igitur, hanc responsionis fidem, qua etiam illa quae putantur intermissa, vel in libro
sequenti supplentur, nec quidquam incommodare certamini, nec de ulla festinationis perturbatione,
sed tam de causarum necessitate, quam de consilii ratione contingere. Suppetit vero magnorum
ingeniorum copia, quorum exemplis talis stili consequentia vindicetur; sed inepta iactatio est, ad
defensionem simplicis negotii sonantia priscorum nominum advocare suffragia, et securitatem facti
reddere defensione suspectam. Secundum ergo librum, quem asserendis Apostoli sententiis
destinaram, ne in nimiam longitudinem levium quaestionum proferret adiectio, disputatione
necessaria terminavi. Verum quia munere seriae dissertationis impleto, libuit etiam ineptis
quaestionibus obviare, et tardissimorum quorumque, qui et frigidis possunt obiectionibus
permoveri, placuit habere respectum, tertio libro qualiter ex uno multi nati dicerentur ostendi. Est
tamen etiam decentissimum, si volumen sequens prioris debitum luat, ut et magna inter libros
videatur esse concordia, et ad cognitionem totius operis invitentur legentes; cum et si dilata in
primis aliqua aestimaverint, intellegunt praetermissa non esse. Ostenso igitur fidei et industriae
operis convenire quod fecimus, congrediamur cum Manichaeis pro Dei operibus et legibus; ab illis
naturalis mali deformitatem, ab istis iniquitatem iudiciorum feralium repellentes; docentes in
istarum praeceptis nihil de bono suo perdidisse iustitiam, in illorum seminibus nihil de malo suo
diabolum miscuisse; haec postremo digna esse Deo rectore, illa Deo dignissima conditore.
AUGUSTINUS. Congressionem tuam Manichaei, ne in nostra congressione superarentur, pro auxilio
magno sumerent, nisi et vos cum eis fides catholica superaret; quandoquidem discordiam
concupiscentiarum carnis et spiritus, et miserias generis humani, quibus plena est natura
mortalium, incipientes a fletibus et calamitatibus parvulorum, propterea non sinuntur duarum, quas
inducunt, naturarum commixtioni tribuere; quia haec omnia naturae peccato vitiatae, quam Deus
bonam condidit, nec vitiatam fecunditatis munere et bono opificio suo deserit, auctoritate divina et
verissima ratione tribuuntur. Quod vos negantes, arma quidem quibus vincuntur, conamini
infringere; sed tam sunt firma et invicta, ut sive illis ad vos, sive vobis ad illos transfixis et
peremptis perveniant, utrosque prosternant.

Duo per quae Deus potest intellegi.
2. IUL. Quibus duobus si creditis, id est Dei nec opera mala esse, nec iniqua iudicia; totum traducis
dogma conteritur: sicut e regione, traducis impietate suscepta, haec duo, conditio Dei atque
iudicatio, per quae solum Deus potest intellegi, destruuntur.
AUG. Nec opera mala sunt Dei, quando et de malis quibuscumque bene operatur, et parvulis, quod
de massa per primi hominis praevaricationem perdita bene operatus est, etiam sanandis benigne
opitulatur; nec iniqua iudicia, quando gravi iugo super filios Adam a die exitus de ventre matris
eorum 3, nonnisi peccatorum merita ulciscitur. Haec cum creduntur atque intelleguntur, et
Manichaeorum et Pelagianorum error exstinguitur; Manichaeorum scilicet, quia mala ista generis
humani volunt deputari nescio cui mali principio aeternitati Dei coaeterno; Pelagianorum autem,
quia nolunt imputare peccato.

Illa chartula!
3. IUL. Iam ergo ea quae contexuit lacerator naturalium, ponderemus; sed ut rerum, quae mutua
sunt responsione perplexae, lectori nostro tam intellegentia quam discretio suggeratur, quo genere

216

