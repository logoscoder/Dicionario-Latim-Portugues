bona sine dubio quae absolvit Dei fidem; si sine concupiscentia, noxia non potest esse progenito;
quae nec cum conciperetur, nec cum pareretur, interfuit.
AUG. Sine concupiscentia carnis Abrahae filium seminatum fuisse, quis dicat? Neque enim hoc opus
aliter fieret in corpore mortis huius, de quo dicit Apostolus: Corpus quidem mortuum est propter
peccatum 20. Hoc autem malo bene usus est Abraham in concubitu coniugali; quod malum non erat
in corpore vitae illius, quae in paradiso fuit ante peccatum. Sed si propterea bona tibi videtur carnis
concupiscentia, quia per illam reddita est proles, quam promiserat Deus; bonus tibi videatur et
diabolus, quia per illum sanguis Christi, quo redimeremur, effusus est, quem Deus promiserat. Aut
fatere, etiam per aliquod malum reddi posse aliquod bonum.

Vis voluptatis.
11. IUL. Illis ergo praetermissis physicus iste novus falsum esse pronuntiat, quod nos diximus:
Sicut tunc limus qui assumptus est, materia, non auctor hominis fuit, ita nunc vis illa voluptatis,
confectrix commixtrixque seminum, non explet divinae operationis vicem; sed de thesauris naturae
offert Deo, unde ille hominem dignetur operari. Quae tamen recte a me prolata testatur, sed
excepto eo quod dixi, semina vi voluptatis confici; philosophaturque hoc modo: Voluptas, inquit, illa
concupiscentiae carnalis non conficit semina, sed ea quae iam sunt in corporibus a vero Deo
condita s, non fiunt voluptate, sed excitantur et emittuntur cum voluptate 21. Hoc sane apparet
eum, non fraude, sed defectu intellegentiae protulisse. Vim quippe ego voluptatis, ipsam virilis
corporis rationem pronuntiavi, cui necesse habui virilitatis nomen imponere. Ipsa ergo (quia
trivimus iam hoc verbum) virilitas, in genitalium et viscerum compage ac sanitate consistens, quae
et appetentiae et efficientiae vires ministrat, vis a me voluptatis et concupiscentiae nominata est.
Ideo enim non voluptatem simpliciter, sed vim voluptatis appellare malui, ut universum illum
ardorem, qui et ante opus, et in opere sentitur, ostenderem. Neque enim debilitati genitalibus
membris, id est spadones, semen habent; cum certe quibusdam favillis moveantur ignis t exstincti;
at vero quoniam virtute partium, quarum ministerio conficiuntur de internis humoribus semina,
speciali debilitate caruerunt, generationum non fiunt potentes. Sic ergo instituit Deus, ut esset vis
in corpore, quae legitimis explicata temporibus, si adfuisset sanitas, ad fecunditatis valentiam
perveniret. Conficiuntur itaque in corporibus semina, maturae pubertatis adiutu. Inde est quod
impuberes stimulat quidem praecoqua voluptas, sed sine annorum legibus sterilis scintillat
accensio. Quod autem cum voluptate semina misceantur, verum quod alia sit voluptas quae
sensibus supernatat, alia viscerum interior et effectui propior, apud medicorum auctores latissime
disputatur; unde ille etiam Mantuanus poeta naturalium gnarior quam philosophaster Poenorum,
macie signat armenta tenuari, ut ubi concubitus primos voluptas nota sollicitat, et frondibus
arceantur et fontibus. Saepe etiam cursu quatiunt, et sole fatigant; cum graviter tunsis area gemit
frugibus, et leves paleae flatibus efferuntur. Hoc ideo, ne luxu nimio usus obtunsior sit genitali
arvo, et sulcos oblimet inertes; sed siccitatem quamdam secreta patiantur; sicque rapiat sitiens
venerem, interiusque recondat 22. Verum in his quoque, non multum causae necessariis, acumen
hominis notasse sufficiat.
AUG. Verba tua, quae me praetermisisse dicis, quam vana sint, satis superius demonstravi; quod
fortasse vidit etiam ille qui chartulam misit, et tibi parcendo eadem praetermisit. Quod autem de vi
voluptatis u, quam confectricem seminum esse dixisti, homo loquacissimus inventa occasione
loquaciter disputas, non opus habeo resistere tibi; haec enim non multum esse causae necessaria,
etiam ipse commemoras. Ego quippe vim voluptatis acceperam te intellegi voluisse, qua voluptas
aliquid facere posset, non qua ipsa fieret. Sic enim solemus loqui, ut vim rei cuiusque dicamus, qua
valet ut aliquid faciat, non qua valet alia res quae ipsam facit. Tu autem, ut nunc tua verba
exposuisti, vim voluptatis te dixisse asseris, qua voluptas effici potest, non qua efficit ipsa quae
potest; tamquam si vim diceres esse ignis, qua ipse accenditur ut sit; cum omnes homines vim
dicant esse ignis, qua urit, vel calefacit quaecumque potuerit. Insolito igitur more locutus es: sed
quid ad nos? Utcumque didicimus, ubi de re constat, non certare de verbis. Convenit enim nobis,
non solum homines de seminibus, sed ipsa etiam semina, opera Dei esse, quocumque efficiantur
modo; ne physicos vel medicos, vel etiam poetas, ubi nihil opus est, testes adhibeamus; aut
contendamus quomodo sit loquendum, cum id propter quod loquimur, ambo verum esse
sentiamus, id est, Dei opera esse semina omnium naturarum. Sed falsum est quod hinc conaris
ostendere, ideo nulla esse vitia seminum, quia Deus summe bonus est conditor seminum; quod non
diceres, si eo modo rationem seminum nosses v, quomodo eam noverat qui dicebat: Homo vanitati
similis factus est; atque ut hoc ipsam naturam, quae in ipsam mortalitatem lapsa est, meruisse
doceret, addebat: Dies eius sicut umbra praetereunt 23, cum sciret hominem ad Dei similitudinem
factum, et tamen discerneret ab institutione divina depravatae humanae originis vitium. Quod in
ipsis quoque tuis verbis quibus me momordisti, videre debuisti. Dixisti enim: Verum in his quoque,
non multum causae necessariis, acumen hominis notasse suffecerit; obtunsum me scilicet esse

282

