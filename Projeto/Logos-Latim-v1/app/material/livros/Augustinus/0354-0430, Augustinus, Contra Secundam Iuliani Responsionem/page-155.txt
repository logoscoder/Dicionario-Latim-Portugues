eius occidit 34, vel per eumdem populi sui ducem filios Chananaeorum etiam parvulos nondum
parentum peccata suis moribus imitatos cum eisdem tamen parentibus, ut perirent, non iniusta
utique severitate damnavit 35. Noli ergo loquaciter ac inaniter multiplicare tua scripta, sed
Scripturam Dei diligenter attende ne, quod in una eius parte aperuisse te putas, clausum contra te
in altera invenias.

Disputationis regulae.
31. IUL. Duobus et tribus testibus etiam contra sanguinem hominis credi solet; quanto magis
duobus sacris testibus, legi, quae in Deuteronomio continetur, et historiae, quae regum facta
complectitur, pro Dei honore crederetur! Quomodo iudicari vellet, ipse praescripsit; quomodo, quod
mandaverat, accipi deberet, secundum legem eius iudicia prolata testantur; et dubitatur adhuc
traducem peccati Scripturarum probari auctoritate non posse? Certe sunt ista contraria, pro quibus
tam longis conflictibus dimicatur, id est unum quod a vobis, aliud quod a nobis defenditur, et ita
contraria atque repugnantia, ut vos persequendo, nos disputando, vos furore, nos ratione certemus.
Utraque ergo pars distare sibi haec et repugnare consentit, id est propter parentum peccata puniri
filios et propter parentum peccata filios non puniri; crimen naturale esse et crimen naturale non
esse; ut parentum peccata filiis imputentur, Dei lege praescribi et, ut non imputentur parentum
peccata filiis, Dei lege praescribi. Has opiniones contra semet sententiasque bellantes pariter veras
non posse esse manifestum est. Nam et disputationis eruditae regulis indicatur, cum de rebus
incertis opinio duplex nascitur, utramque falsam esse posse, utramque veram esse non posse; quod
quidem in speciebus diversis et quae medium habere dicuntur, non tamen in his, quae contraria
sunt, sed medio carent, evenire potest. Notae dialecticis res sunt, sed propter lectorem disciplinae
huius expertem aliquo id reseremus exemplo.
AUG. Ita quaeris, unde libros loquacissimos impleas, ut etiam dialecticam, ubi non opus est,
lectores eorum docere coneris non cogitans, quomodo abiciat Christi Ecclesia dialecticum, quem
cernit haereticum. Quis enim te id agere non intellegat, ut in sapientia verbi evacues crucem
Christi 36, qui pro omnibus, pro quibus mortuus est, in quibus et te confitente sunt parvuli, in
remissionem peccatorum sanguinem fudit?

Goliae color.
32. IUL. Veniat verbi gratia in quaestionem Golias quo fuerit affectus colore, et unus eum nigrum,
alter candidum fuisse confirmet 37; diversa haec opinio potest utraque falsa, utraque autem vera
esse non potest. Non enim potest verum esse nigrum illum fuisse, si candidus fuit semper, aut
candidum fuisse, si niger omni aetate permansit. Haec ergo utraque opinio, quae simul vera esse
non potest, simul falsa esse hoc modo potest, si nec candidus nec niger, sed flavus eius color fuit
vel infracto candore nec tamen infusa nigredine ex contrariis mediocriter temperatus. Facilius ergo
res diversae et contrariae negari possunt pariter quam pariter approbari. Ista autem contraria, quae
medium non habent, ut puta bonum et malum, iustum et iniustum, innocentia et reatus, ut uno
tempore in unum atque idem convenire non possunt, ita necesse est, ut altero eorum posito
alterum denegetur, id est, ut vel praeceptum vel consilium vel adiumentum non potest simul in uno
tempore et iustum et iniustum esse, ita et homo non potest uno eodemque tempore et reus et
innocens et bonus et malus esse.
AUG. Nemo quaerit cuius fuerit coloris Golias; sed tu quaeris, ut insidieris, quibus te coloribus
versipellis involvas. Si dialectica ista, quae te non aedificat, sed inflat et ridiculum, quoniam
iactanticulum facit, si haec, inquam, dialectica, quae asserit unumquemque bonum et malum simul
esse non posse, ad leges christianae disputationis admittitur, non potest esse unus homo simul et
natura bonus et vitio malus, quod tamen esse posse clamat veritas nec tu negas; et contra
dialecticam tuam testis etiam ipse produceris, cum, sicut se res habet, horum duorum, quae
contraria esse non ambigis, alterum tribuis Conditori hominis, alterum voluntati. Erubescat ergo
dialectica tua et sicut tu de communione, ita et ipsa de catholicorum disputatione discedat; si
autem, quod optamus, tu redire volueris, foris ipsa remaneat.

Rea aut non rea proles.
33. IUL. Ad causam itaque referantur exempla. Ut parentum peccata filiis imputentur et parentum
peccata filiis non imputentur, non potest hoc utrumque contrarium pariter iustum probari; sed si
iustitia est generantium subolem ream teneri, necesse est, ut iniustitia sit, si propter eadem
peccata rea non esse dicatur; et sicut bonum est iuste praecipere, ita malum est iniuste quidquam

155

