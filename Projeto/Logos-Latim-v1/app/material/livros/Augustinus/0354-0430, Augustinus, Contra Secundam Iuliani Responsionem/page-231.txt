AUG. Numquid posses in carnis concupiscentia vel libidine bestias hominibus comparare, nisi etiam
illos primos parentes generis humani tamquam corruptibilia gerentes corpora, etiamsi non
peccassent, crederes fuisse morituros? Ac hoc in haeresis vestrae errore novitio sic catholica
damnat Ecclesia, ut Pelagius princeps vester id sibi inter cetera obiectum apud quattuordecim
episcopos orientales, a quibus iudicibus audiebatur, damnationis suae timore damnaret. In quo
iudicio profecto etiam tu ipse damnatus es, qui dicis Adam ita factum, ut sive peccaret, sive non
peccaret, moriturus esset; contradicens Apostolo dicenti: Corpus mortuum est propter peccatum 74.
Porro, si non praecedente peccato moritura illa non erant corpora, utique nec corruptibilia erant, ne
beatas animas illas aggravarent: Corpus enim corruptibile, sicut scriptum est, aggravat animam 75.
Ac per hoc, quemadmodum mors atque corruptio belluinis humanisque corporibus potuit non esse
communis, quamvis communis eis esset terrena materies; ita potuit nec in propagandis filiis eis
esse libido communis; sed aut nulla in hominibus, ut quemadmodum aliis membris ad opera
congrua, sic ad opus generandi voluntate motis etiam genitalibus uterentur; aut non talis qualis in
bestiis, sed ad nutum serviens, et numquam mentem a cogitationis vigilia, nec ipsa postremo
voluptate deponens. Nunc autem praecedente peccato, quo humana in deterius natura mutata est,
facta sunt ei poenalia, quae sunt naturae pecoris congrua; sed in hoc malo, quo caro concupiscit
adversus spiritum, maior pudoris est causa, quod inter duo, quorum ad nostram pertinet utrumque
naturam, et quorum imperare unum, servire alterum debet, exorta est non dolenda tantum, verum
etiam multum erubescenda discordia. Quid igitur tibi profuerunt ad rem non pertinentia convocata
auxilia Cynicorum; quandoquidem te in hac tui erroris via de via deficientem, nec ea quae
hominibus comparasti, iumenta iuvare potuerunt?

Testimonium validius praestatur a progenitoribus.
44. IUL. Tempus admonet ut ad alia transeamus; sed quoniam certum est, nihil te habere quod
vendites imperitis auribus praeter verecundiam naturalium; quam brevissime potero, quod putatur
superesse, contingam. Quis ergo neget, honestatem hanc, qua genitalia nostra contegimus, pro
personis, locis, officiis moribusque variari? Sic in conventiculis publicis obscenior nuditas, nihil
habet turpitudinis in lavacris. Sic alter est cubicularis habitus, seminudus et securus; alter vero
forensis, sollicitior et profusior. Quid, quod ad testimonium crebro familiaritatis, respicit negligentia
cautionis, et quanto persona aut ignotior aut honoratior adfuerit, tanto diligentior habitus
comparatur? Quid, quod nautis et opificibus plerisque nemo vitio nuditatem dedit? Ac ne ista
simplicitas personis magis quam negotiis imputetur, more omnium etiam Petrus apostolus, et post
resurrectionem Domini nudus in navigio piscabatur 76. Dirige hinc oculos ad medicantum munera;
ducunt artem studio salutis in locos pudoris. Athletis nuditas etiam decora est. Iam vero non solum
adolescentulis, et petulanti sibi societate coniunctis, sed etiam totis quibusdam gentibus uterque
sexus retectus, et sine secreti est electione commixtio. Quid tamen mirum, si id Scotus
vicinarumque gentium barbaries agat; cum et philosophia, cuius supra commemorationem fecimus
idem censuerit, et Traducianorum huc dogma pervenerit? Quae ergo pudoris tenebitur quantitas,
quive limes inter tot eius diversitates, atque inter coeptus partim necessarios, partim societate
defensos, per quem possit doceri, diabolum naturalem ardorem sexibus miscuisse? Ac per hoc, ut
praesidium opinionis tuae constat, officiis, locis, moribus, artibus et totis simul gentibus dissolutum;
ita remansit invictum, quod nos ipsa ratione et apostolo Paulo docente defendimus, omnia corpora,
omnia membra corporum, omnesque sensus corporum, Deum auctorem universorum creasse; sed
ita ordinasse, ut quaedam in membris nostris pro opportunitatibus temporum amiciret pudor,
quaedam honestas naturalis offerret, quibus tam indecorum esset tegimen adhiberi, quam
importune genitalium vulgare secretum.
AUG. Tu potius importune culpa importunitatis aspergis eos, de quibus ait Scriptura divina: Nudi
erant, et non confundebantur 77. Et certe tunc ita recti erant, ut recti facti erant: Fecit enim Deus,
sicut legimus, hominem rectum 78. Illo ergo tempore tantae rectitudinis suae, numquid tam pravi
erant, ut imprudenter, impudenter, inhoneste, importune, genitalium secreta vulgarent? Agnosce
igitur nondum fuisse causam pudendi, quando nondum pudenda erant illa membra, quae nunc
proprie pudenda dicuntur. Non enim habitabat in membris lex repugnans legi mentis, sine qua nunc
nascitur nemo. Nondum fuerat iusto iudicio Dei, qui merito deseruit desertorem, inoboedienti
homini suae carnis inoboedientia retributa. Neque enim non est carnis inoboedientia contra
spiritum concupiscere, quamvis etiam spiritu contra eam concupiscente non sinatur quod conatur
implere. Hoc ergo nondum erat, quando nudi erant, et non confundebantur. Non itaque illi vera
nuditate importune genitalium secreta vulgabant: sed adhuc importunum nihil in genitalibus
senserant. Quid colligis verba inania, tamquam folia levia, quibus et tu contegas carnalem
contentionem tuam contra spiritalem auctoritatem, quasi concupiscentem contra spiritum carnem?
Quid quaeris quae pudoris tenenda sit quantitas, sive limes, inter tot eius diversitates, quae fiunt
diversis necessitatibus, artibus, opinionibus, moribus, sive rectis, sive perversis? Ecce habes
homines, non alicuius gentis, sicut Scotos, sed parentes omnium gentium; non aliqua prava

231

