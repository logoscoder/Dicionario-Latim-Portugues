Aug. Manichaeos tu adiuvas, quibus inducendi aliam naturam malam das locum negando in originali
malo esse causam miseriae parvulorum, quam miseriam in paradiso utique non haberent, si
perseverante ibi naturae humanae rectitudine ac beatitudine nascerentur.

Cum illo, non praeter illud.
111. Iul. De istorum enim peccatorum genere, quae multa esse et dimitti omnia per gratiam
commendavit, ostendit se etiam illud unum superius dixisse peccatum; tu autem haec multa ea
consentis esse, quae committuntur ab unoquoque homine motu propriae voluntatis; et illud ergo
unum de eodem genere est.
Aug. Simul cum illo uno dico esse multa, non praeter illud; potest autem et hoc recte dici de eodem
genere esse, si ad originem referatur, quia et ipsum ex primi hominis voluntate manavit, quando
illius peccatum intravit in mundum et per omnes homines pertransiit.

Peccatum unum et peccata multa.
112. Iul. Ut intellegatur ab unoquoque motu propriae voluntatis attractum; et iam non fecunditas
seminum, sed studiorum pravitas arguetur. Ceterum si illud unum originale voluisset intellegi, non
utique in sequentibus peccata multa dixisset, quae per gratiam dimissa testatur.
Aug. Quare non dixisset, nisi quia hoc volunt Pelagiani? Sed non vult veritas, qua Pelagiana
redarguitur novitas et vincitur vanitas. Multa enim delicta, ex quibus gratia mittit in iustificationem,
simul cum illo uno multa sunt; ex quo uno iudicium, etiamsi alia non addantur, mittit in
condemnationem. Sic ergo Adam unum delictum potuit generatis inserere, Christus autem
regeneratis multa dimittere, quoniam plus iste profuisse quam ille nocuisse monstratur.

Professus es esse peccatum naturale, sed unum.
113. Iul. Et quamvis quae acta sunt, ad defensionem veritatis exuberent, tamen ad ea, quae
inferimus, ut sit lector intentus, admoneo. Apparebit enim irrefutabiliter nihil in his locis apostolum
Paulum de natura, sed de conversatione mortalium disputasse; vim nempe gratiae Christi et
peccati primi e regione constituens comparansque effectus utriusque laboravit ostendere magis
Christi profuisse mysterium quam primi hominis nocuisse peccatum. Id autem docuimus in sensu
traducis non posse constare; ut ergo multa quae enumeravit, ita hoc peculiariter ad laudem voluit
gratiae pertinere, quod ait: Iudicium ex uno in condemnationem, gratia autem ex multis delictis in
iustificationem vitae 151. Quod hoc modo naturalis mali assertor exposuit: Ideo - inquit - " ex uno in
condemnationem ", quia sufficiens est illud unum peccatum, quod originaliter trahitur, ad
condemnationem ducere, sicut ducit parvulos, qui ex Adam nascuntur, si in Christo non
renascantur, etiamsi alia peccata nulla sint. " Gratia autem ex multis delictis in iustificationem ",
quia non solum illud dimittit, quod originaliter trahitur, sed etiam cetera, quae ab unoquoque motu
propriae voluntatis adduntur 152. Ecce professus es, licet impietate Manichaea, esse quidem
naturale peccatum, verumtamen unum, ob quod ais nascentes debere damnari.
Aug. Quid dixit: Omnes sub peccato nascimur 153, Manichaeus non erat, sed vos, responde, quid
sitis, qui tot imagines Dei sine ullius peccati merito separatis a regno Dei, negatis damnari iudicio
Dei et facitis duas aeternas felicitates, unam, quae sit in regno Dei, alteram, quae sit extra regnum
Dei; dicite, obsecro, in ea felicitate, quae extra Dei regnum erit, ullusne regnabit an nullus? Si
nullus, liberior erit procul dubio sine ullo rege illa felicitas; si vero ullus in ea regnabit, quis erit rex
imaginum Dei, qui non erit Deus? Porro si Deus erit, vos introducitis alterum deum et me dicitis
Manichaeum? Quod si Deus ipse ibi regnabit, cuius illae imagines sunt, etiam ipsae imagines eius in
veri Dei sui regno felices erunt. Et ubi erit: Nisi quis renatus fuerit ex aqua et spiritu, non potest
introire in regnum Dei 154? At tandem aliquando extra regnum Dei infelices futuros fatemini
parvulos non renatos. Dicite ergo huius infelicitatis meritum, verbosi et contentiosi, qui negatis
originale peccatum.

Etiam in parvulis gratia operatur iustificationem ex multis delictis.
114. Iul. Proba ergo hoc in eis, quod gratiae Christi apostolus Paulus ascripsit, impleri, videlicet ut
ex multis delictis iustificationem operetur, id est ut iustitiam peccatorum plurium una semel
remissione contribuat; aut ergo doce parvulos multis obnoxios esse criminibus, ut eis quoque illud
persuadeas convenire, in quo laudem munificentiae Christi Apostolus collocavit, ut ex multis eos

96

