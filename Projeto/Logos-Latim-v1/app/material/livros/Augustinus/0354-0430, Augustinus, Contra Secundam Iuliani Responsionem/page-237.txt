implet quidem quod scriptum est: Post concupiscentias tuas non eas 93; sed non implet quod ait lex:
Non concupisces 94. Christus ergo qui legem perfectissime implevit, nulla illicita concupivit; quia
discordiam carnis et spiritus, quae in hominum naturam ex praevaricatione primi hominis vertit,
prorsus ille non habuit, qui de Spiritu et Virgine non per concupiscentiam carnis est natus. In nobis
autem caro concupiscit contra spiritum illicita, ita ut omnino perficiat, nisi et contra carnem spiritus
ita concupiscat, ut vincat. Dicis mentem Christi omnium sensuum domitricem: sed hoc domandum
est, quod resistit; caro autem Christi nihil habebat indomitum, nec in aliquo spiritui resistebat, ut ab
illo eam domari oporteret. Quo proposito perfectionis exemplo, ad hoc se debet omnis imitator
extendere, ut concupiscentias carnis, quas vetat Apostolus perfici 95, nitatur atque optet penitus
non habere: sic enim eas potest provectu quotidiano minuere, quas nullas habeat salute perfecta.

De Scripturae sanctae vena.
58. IUL. Tu igitur, ut omnia, profanissime effatus es, in Christi carne non fuisse quod humanae
naturae est; quod certe de nulla Scripturae rationabilis vena, sed de solo Manichaeorum coeno
deceptus hausisti. Verum ut maior copia defendendae veritatis appareat, concedamus te
somniasse, in Christo carnis quam dicis concupiscentiam non fuisse; quod certe in Manichaei prius,
postea in Apollinaris furore damnatum est; tuo tamen quid possit dogmati suffragari; cum non
continuo sequeretur malum esse, si quid ille assumere noluisset? Quoniam gradatim crescentibus
meritis bonorum, diceretur isse per optima, nec bona tamen infra se locata superiorum electione
damnasse. Quomodo enim nuptias non infamavit, integritatem secutus; ita nec sensum carnis
genitalis damnasset, si eius possibilitatem nec in substantia sua habere voluisset.
AUG. Iam superius dixi, quod Christus non solum non perpetravit, sed nec concupivit illicita, ut
impleret legem dicentem: Non concupisces 96. Hoc certe de sanctae Scripturae vena, non de coeno
Manichaeorum manat in corda fidelium, quod vestrum dogma exstinguit haereticum. Somniasse me
dicis, non fuisse in Christo carnis concupiscentiam spiritui resistentem; cuius tu etiam ipsis somniis
non pepercisti. Dormisse quippe novimus Christum, in quo si erat ista tua suscepta, profecto
sopitos eius sensus aliquando per talia somnia deludebat, ut sibi etiam concumbere videretur,
atque ita caro eius isto tuo bono stimulante commota, et in irritum extenderet genitalia et irrita
effunderet semina. Si autem hoc de Christi carne credere contremiscis (non enim sic es lapideus, ut
non contremiscas, quod ego, quamvis ut te redarguerem, sine cordis tamen tremore non dixi);
profecto fateri debes, naturae Christi non solum sine dispendio defuisse talem carnis
concupiscentiam, verum etiam cum perfectarum laude virtutum, qualem concupiscentiam novimus
carni ceterorum hominum et ipsorum non deesse sanctorum. Quod autem dicis, non esse
consequens ut hoc malum sit, etiamsi concedas id Christum noluisse suscipere; sicut non ideo
damnavit nuptias, quia noluit habere coniugium; hoc de libidine pecorum dici potest, quibus ideo
non est malum, quia non habent rationis bonum, unde caro eorum non concupiscat adversus
spiritum; quod vero resistit spiritui hominis volentis facere bonum, quantalibet loquacitate abs te
defendatur, non est bonum. Sic igitur Christus abstinuit a peccato, ut abstineret etiam ab omni
cupiditate peccati; non ut ei existenti resisteret, sed ut illa numquam prorsus existeret; non quod
eam non posset habere si vellet, sed non recte vellet, quod eum caro peccati quam non gerebat,
etiam invitum habere non cogeret. Proinde ille vir perfectus, non per concupiscentiam natus, quae
indifferenter appetit et illicita et licita, sed de Spiritu Sancto et Virgine Maria, quidquid concupivit,
licuit; quidquid non licuit, non concupivit. Natus enim de carne per Sanctum concipiente Spiritum,
absit ut in se haberet discordiam carnis et spiritus.

Res confirmetur aliquo exemplo.
59. IUL. Et ut res plana aliquo confirmetur exemplo, melius est habere rationem, quam non habere;
homines autem rationabiles facti sunt, pecora vero irrationabilia; non tamen ideo quia humana
natura quadrupedibus antestat, quadrupedia aut malum aliquod, aut diaboli opus esse dicenda
sunt. Fac ergo, quoniam Christus, cum sua membra formaret, noluerit eis sensum admiscere
genitalium, quo usurus non erat; num ideo cum Isaac, Iacob, et omnium membra fingebat, eisque
et sexum dabat et sensum, malum aliquid faciebat? Aut ad haec veniens, in adiutorium advocabat
diabolum, ut membris quae ipse compegerat, necessaria oblectamenta misceret? Nec exiguum
quidquam igitur omnino (sicut et in hoc, et in priore opere, Deo adiuvante monstravimus) per
Christi personam contra divina opera obtinere potuisti. Claruit enim nihil minus de natura hominum,
Salvatoris corpus habuisse.
AUG. Immo claruit hominum naturam, ad illam integritatem, rectitudinem, salutem, in qua primitus
condita est, minus haec habere nunc omnia. Hanc venit Christus redintegrare, corrigere, atque
sanare, integer sine ulla corruptione, rectus sine ulla pravitate, salvus sine ulla cupiditate peccati.

237

