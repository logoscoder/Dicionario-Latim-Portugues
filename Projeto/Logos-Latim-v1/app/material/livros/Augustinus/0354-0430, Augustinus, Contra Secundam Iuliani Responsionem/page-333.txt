Nos enim dicimus in illa beatitudine nullam fuisse cupiditatem, quae resisteret voluntati. Porro si
cupiebant illi homines, unde abstinere potius volebant; procul dubio voluntati eorum cupiditas
resistebat. Hoc ergo non contra me, sed contra te, Manichaeum dicere per tua verba fecisti. Si enim
tales erant illi, ut in eis cupiditas resisteret voluntati, iam caro concupiscebat adversus spiritum, et
spiritus adversus carnem; ubi manifestissimum carnis intellegitur vitium, propter quod fidelibus
dicebat Apostolus: Haec enim invicem adversantur: ut non ea quae vultis faciatis 64. Nullus quippe
sanctorum est, qui non velit facere ne caro adversus spiritum concupiscat; quamvis ei resistat ne
concupiscentiam carnis sua consensione perficiat, eumdem Apostolum audiens, ubi ait: Dico
autem: Spiritu ambulate, et concupiscentias carnis ne perfeceritis 65. Non ait: Concupiscentias
carnis adversarias ne habueritis; quoniam videbat perfectam pacem carnis et spiritus non posse in
corpore mortis huius impleri; sed ait: Concupiscentias carnis ne perfeceritis; ubi certamen nobis
potius, quod contra carnem adversantem debeamus exercere, proposuit, ut concupiscentias eius
non perficiamus consentiendo, sed resistendo vincamus. Pax vero, ubi non eas adversantes
repugnantesque patiamur, fuit in corpore vitae illius, quam natura vitiata primi hominis
praevaricatione perdidimus. Nam si nec ibi fuit ante peccatum pax carnis et spiritus, falsumque est
quod ait Ambrosius, utriusque discordiam per praevaricationem primi hominis in nostram vertisse
naturam 66; vera erit, quod absit, ista sententia, quam contra nos Manichaeum fecisti loquentem,
miserum, scilicet, animal primum hominem conditum, quem cupiditas innata reddebat inquietum,
quam cupiditatem rei interdictae et venustas irritabat et suavitas. Nos autem dicimus tam beatum
fuisse illum hominem ante peccatum, tamque liberae voluntatis, ut Dei praeceptum magnis viribus
mentis observans, resistentem sibi carnem nullo certamine pateretur, nec aliquid omnino ex aliqua
cupiditate sentiret, quod nollet; voluntatemque eius prius fuisse vitiatam venenosa persuasione
serpentis, ut oriretur cupiditas quae sequeretur potius voluntatem, quam resisteret voluntati;
perpetratoque peccato iam poena infirmatae menti etiam carnis concupiscentia repugnaret. Ac per
hoc, nisi prius homo faceret peccando quod vellet, non pateretur concupiscendo quod nollet. Ecce
nos quemadmodum vincimus Manichaeum, introducere conantem naturae hominis conditorem
malum; tu autem, qui certantibus nobis locum tibi spectatoris pro tuo arbitrio delegisti, his ipsis
verbis tuis, quae contra nos Manichaeo danda existimasti, qua, quaeso, arte, quibus viribus
resistere audebis, homo, qui dicis carnis concupiscentiam, qualis nunc est, quam videmus contra
spiritum dimicare, talem fuisse etiam in paradiso ante peccatum? Deponimus ergo te, velis nolis, de
theatri sedilibus in arenam, et de spectatore facimus luctatorem. Aggredere certamen, et
adversarium, si potes, vince communem; quoniam tu quoque Deum creatorem etiam carnis te
colere profiteris. Vince igitur inimicum, persuadere conantem malum Deum esse qui condidit
carnem, cuius concupiscentia nondum depravato praevaricatione spiritui iam resistebat, et
miserum hominem sua conflictatione faciebat. An dicturus es: Prorsus et concupiscentiam talem
habebat, et tamen miser non erat? Hoccine est adversarium superare, an potius hoc est adiuvare
Manichaeum et contra Apostolum rebellare? Itane oblitus es quis dixerit: Video aliam legem in
membris meis, repugnantem legi mentis meae; et post huiusmodi verba subiecerit: Miser ego
homo? Si ergo Adam, cum praecepto vellet obtemperare divino, cupiditate irritabatur cibum
manducare prohibitum, eique carnis concupiscentia, qualem illum et tunc dicis habuisse, contra
concupiscenti spiritui resistebat, nonne verissime diceret, si vellet dicere: Condelector legi Dei
secundum interiorem hominem; video autem aliam legem in membris meis repugnantem legi
mentis meae 67? Quomodo ergo non erat miser homo, cum post verba talia dicat Apostolus: Miser
ego homo? Postremo, quomodo miser non erat, et habebat liberam voluntatem, si concupiscente
adversus spiritum carne, teste ipso Apostolo, non faciebat utique quod volebat? Quoniam ergo si
dixeris, qualis nunc est, talem fuisse concupiscentiam carnis ante peccatum, vincet te procul dubio
Manichaeus; in sententiam meam transi, et Ambrosium dicentem, per praevaricationem hominis
primi, in naturam vertisse discordiam carnis et spiritus, ambo approbemus, ut Manichaeum ambo
vincamus. Qui verbis tuis, quae illi composuisti quasi recitaturo, et quod in scholis rhetorum agitari
solet, aliena dicturo, non solum aerumnosum, verum etiam caecum creatum esse dixit Adam; unde
caecum, nisi quia non noverat peccatum; quod dictum est in laudibus Christi 68? Quaecumque enim
mala non per sapientiam, sed quae per experientiam discuntur, feliciter nesciuntur. Sed hoc contra
Manichaeum de ignorantia primi hominis calumniantem, tu quoque mecum forsitan dicis; quid vero
ei respondeas de morte corporis et de concupiscentia carnis, secundum ea quae nunc tibi nos
respondimus, quaere. His enim duabus manifestissimis rebus apparet, aliam fuisse conditionem
primorum hominum, qui de nulla parentum stirpe sunt geniti; aliam vero eorum, qui ita creantur a
Deo, ut etiam ab hominibus procreentur; ab illo enim modum institutionis suae accipiunt, ab istis
meritum originis ducunt, conformationem suam debentes opificio, obligationem iudicio,
liberationem beneficio Conditoris. Quorum mala cum quibus nascuntur, intuentes Manichaei,
hominis opificem malum conantur inducere, cuius (ut de anima taceam, quae carnis est vita) Deum
esse opificem suum, a quo sunt omnia bona sive caelestia sive terrena, carnis ipsius compago
testatur; quod tale bonum est, ut de concordia membrorum eius beatus Apostolus similitudinem
sumeret, ad laudem praecipuam caritatis, cuius inter se pacifico vinculo boni fideles tamquam
Christi membra nectuntur 69. Ita fit ut et illos primos sine vitio factos, et posteros eorum cum
originali vitio natos, propter evidentissimum naturae bonum creare non potuerit nisi bonus conditor.

333

