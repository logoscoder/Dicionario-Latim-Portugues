157. Iul. Si enim qui sunt ex lege, haeredes sunt, evacuata est fides, destructa est repromissio 220.
Qui sermo nisi intellegatur, ingerit maximam quaestionem; dubio enim procul dicit eos esse ex
lege, quos supra dixerat ex circumcisione, quos sibi tantum noverat arrogare, ut putarent praeter
se neminem assumi ad Abrahae seminis dignitatem; atque hoc disputatione collegerat, ut quia non
solum hi, qui ex circumcisione, sed et illi, qui ex praeputio sectari voluissent vestigia fidei Abrahae,
non immerito Abrahae filii censerentur.
Aug. Quid si noluissent, evacuaretur promissio? Admoneo, ut intellegatis, cui gratiae sitis inimici
negando operari Deum voluntates in mentibus hominum, non ut nolentes credant, quod
absurdissime dicitur, sed ut volentes ex nolentibus fiant, non sicut facit doctor homo docendo et
hortando, minando et promittendo in sermone Dei, quod frustra fit, nisi Deus intus operetur et velle
per investigabiles vias suas. Cum enim verbis doctor plantat et rigat, possumus dicere: Forte credit,
forte non credit auditor; cum vero dat incrementum Deus 221, sine dubio credit et proficit. Ecce quod
interest inter legem et promissionem, inter litteram et spiritum.

Non soli haeredes sunt qui ex lege sunt.
158. Iul. Cum ergo superius id egisset, ut intellegeremus a consortio iustitiae non potuisse excludi
gentes, sed per eamdem fidem cum filiis circumcisionis in Abrahae stirpe numerari, nunc intulit
neminem de circumcisione ad eam promissionem, quae Abrahae data est, pertinere; hoc autem
omnino nisi intellegatur, repugnat. Quod itaque ait: Si enim qui sunt ex lege, haeredes sunt,
evacuata est fides et destructa est promissio 222, non hoc pronuntiavit, ut videlicet nemo de Iudaeis
per fidem fieri credatur haeres promissionis antiquae, sed deest sermo, cuius vicem implet
intellegentia, non solos haeredes esse, qui ex lege sunt, ut si hoc modo dictum esset: Si enim qui
sunt ex lege, soli haeredes sunt, evacuata est fides. Vere enim praeputium videretur excludi, si ad
nullos praeter eos, qui ex circumcisione erant, benedictionis haereditas perveniret. Intellegenda
igitur consuetudo Scripturarum est, quia non continuo, quod non dicitur, denegatur, ut
intellegentiae opere verborum dispendia suppleantur.
Aug. Sic intellegunt, qui non intellegunt. Cur non attenditis, rogo, ideo non esse haeredes ex lege,
quia lex iram operatur, ubi enim non est lex, nec praevaricatio 223, ideo autem ex promis sione, quia
Deus, quod promittit, ipse facit? Qui enim praecepta legis implere se putat per arbitrium propriae
voluntatis sine spiritu gratiae, suam iustitiam vult constituere, non iustitiam Dei sumere. Nam unde
dicit idem Apostolus: Ut inveniar in illo non habens meam iustitiam, quae ex lege / CSEL 281/ est,
sed iustitiam, quae ex fide, iustitiam ex Deo 224? Quare suam dicit iustitiam, quae ex lege est,
eamque iustitiam reprobat, non autem suam, sed ex Deo iustitiam, quae est ex fide? Numquid lex
non est ex Deo? Quis nisi infidelis hoc dixerit? Sed ex lege dicit iustitiam suam, in qua homo putat
sufficere sibi legem ad facienda divina mandata confidens in virtute sua. Ex fide autem iustitiam
ideo dicit esse ex Deo, quia Deus unicuique partitur mensuram fidei 225; et ad fidem pertinet
credere, quod in nobis Deus operetur et velle 226, sicut operabatur in illa purpuraria, cuius aperuerat
sensum, ut intenderet in ea, quae a Paulo dicebantur 227. Ac per hoc nec ipsi Iudaei, qui crediderunt
in Christum, in quibus et Paulus fuit, ex lege haeredes omnino dicendi sunt, sed potius ex
promissione. Ideo enim dictum est: In Isaac vocabitur tibi semen, quia non qui filii carnis, hi filii Dei,
sed filii promissionis deputantur in semine 228.

O grosse dialectice!
159. Iul. Collegit itaque Apostolus argumentum hoc modo: Si nulli essent haeredes benedictionis,
nisi qui ex lege sunt, ut praeputium constabat exclusum, ita consequens erat neminem, qui fuisset
ex lege, benedictione privari, id est, si circumcisio tantum valeret, ut sine ea fides nihil valeret,
sicut gentes liquebat repulsas, ita probabatur de Iudaeis ad perditionem numquam quisquam ire
potuisse.
Aug. Quomodo erat consequens, o grosse dialectice? Quomodo erat consequens, si nulli essent
haeredes benedictionis, nisi qui ex lege sunt, neminem, qui fuisset ex lege, benedictione privari?
Numquid, quia nemo est haeres, nisi baptizetur, propterea qui baptizantur, omnes haeredes sunt?
Sed hoc dixerim 229, non quia ibi est, quae inter nos vertitur quaestio, verum ut ostenderem, quam
sis ipse acutus, qui me obtunsiorem dicis esse pistillo.

Destrueretur promissio.

109

