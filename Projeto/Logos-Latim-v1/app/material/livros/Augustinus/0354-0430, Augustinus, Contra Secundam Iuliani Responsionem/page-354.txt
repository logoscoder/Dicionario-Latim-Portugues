ac sic inverse, non quia peccatum est, sed ne peccetur, non reatus, sed innocentia puniatur.
Corrige, obsecro, perversam, praeposteramque sententiam; quia utique tunicam corrigeres, si te
dextra in sinistra forte vestires. Hoc dixi, quoniam peccata, ne sequantur, suppliciis praecedentibus
vis caveri; cum soleant et debeant suppliciis sequentibus peccata praecedentia vindicari. Deinde
dic nobis, quomodo calamitosos commoneamus infantes, ut intueantur miseriam suam, ne
peccatum primi hominis imitentur; qui nec imitari quemquam, nec commoneri adhuc possunt.
Maledicta enim terra (unde ad hoc tuum deliramentum sumis exemplum, quia sic potuerunt
nascentes effici miseri, ut caverent peccata gignentium, quamvis non ex eis trahant originale
peccatum, quemadmodum terra maledicta est propter hominis poenam, quamvis ipsa non habens
culpam) cur non attendis quia sicut non habet culpam, sic ex illa maledictione non habet poenam;
sed peccantis hominis cum maledicitur terra, ipsa fit poena? Nascentes autem cum miseri sunt, ipsi
sentiunt miserias suas; ipsi nullum, sicut putatis, trahentes peccatum; immeritas, si hoc ita est,
procul dubio sustinent poenas, qui nec admoneri adhuc, ut dixi, aliquid possunt, nec peccatum
primi hominis imitari, propter quod debeant admoneri. An exspectandum est ut crescendo
perveniant ad liberum arbitrium, quando sentiant admonentem, atque intuendo miseriam suam,
culpam non imitentur alienam? Sed ubi ponimus tam multos qui usque ad diem mortis suae quis
fuerit, vel utrum fuerit, vel quid admiserit Adam nesciunt? Ubi ponimus tam multos qui prius
moriuntur, quam perveniant ad aetatem, in qua sentiant commonentem? Ubi ponimus eos qui tam
insulso ac fatuo nascuntur ingenio, ut nec grandes possint cum aliquo fructu tale aliquid admoneri?
Nempe hi omnes tanta miseria sine ullo merito, sine ulla utilitate plectuntur. Ubi est iustitia Dei?
Quam si cogitares, numquam crederes sine ullo merito peccati originalis tam miseros esse
nascentes. Sed quoniam cum conditione locutus es; non enim aisti: Quoniam docetur, sed aisti: Si
quid doceretur aerumnarum post peccatum primi hominis nostrae illatum esse naturae; paratus es,
ut arbitror, dicere: Non docetur. Ac per hoc restat ut dicas, mala quae videmus parvulos perpeti,
etiam in paradiso futura fuisse, si nemo peccasset, ne propter peccatum primi hominis ea fatearis
exorta. Ita cum hos nodos quaeris evadere, et fieri ex nostris manibus labilis, contra paradisum
stabis immobilis; cui sic es contrarius, ut eius felicitati et quieti turbandae, et dolores parturientium,
et labores operantium, et iactationes aegrotantium, morbosque morientium, audacissimo ore et
fronte perditissima immittas. Sed in laude mortis magnum te putas aliquid invenisse quod diceres:
Prima, scilicet, occasione claruisse, malum non esse mortem, quod eam iustus primus omnium
dedicavit. Ergo redde rationem, quomodo non haberet quam dedicaret iustus, nisi hanc aedificaret
iniustus. Auctor quippe et effector mortis illius Cain exstitit, non Abel. Ille itaque dedicavit, qui
fabricavit. Mors enim hominis boni, malum opus fuit hominis mali. Iste autem qui pro bono malum
pertulit, non mortem, sed martyrium dedicavit, gerens eius figuram, quem populus Iudaeorum
tamquam malus frater carnalis occidit. Propterea itaque gloriosus Abel, non quia aliquid boni
sumpsit a fratre, sed quia patienter pro iustitia moriendo, malo eius usus est bene. Nam sicut bono
legis male utendo praevaricatores puniuntur; ita e contrario malo mortis bene utendo martyres
coronantur. Proinde si non dedignaris dicere, quod te cerno nescire, mors in morientibus omnibus
mala est; in mortuis autem quibusdam mala, quibusdam bona. Hoc secuti sunt, qui de bono mortis
laudabiles disputationes etiam litteris mandaverunt. Mors ergo iusti Abelis habitantis in requie, non
solum mala non est, verum etiam bona est. Tu autem in paradisum non bonorum mortuorum
requiem, sed cruciatus morientium, ne bonorum ibi requies esset, intulisti. Aut si dicis: Si nemo
peccasset, in paradiso sine cruciatu homines morerentur; saltem quia extra paradisum non fere
quisquam sine cruciatu moritur, tandem convictus atque contortus, in deterius commutatam
peccato primi hominis humanam confitere naturam.

Vipereae astutiae tuae.
28. IUL. Quid postremo de ipso serpente dicetur? Diabolum maledictione illa punitum, an hoc
commune reptile animal opinaris? Id est, illam sententiam quae ait ad serpentem: Maledictus tu ab
omnibus pecoribus, et ab omnibus bestiis quae sunt super terram; super pectus et ventrem tuum
ambulabis, et terram manducabis omnibus diebus vitae tuae 178, in diaboli supplicio, an bestiae
huius quae vernis caloribus educitur de cavernis, arbitraris impletam? Si in huius serpentis, cuius
species in corpus enode porrigitur atque ob illius culpae meritum dicas eam factam esse
terrifagam; ergo et omnibus bestiis tradux iniquitatis incumbit, quam putas nisi per libidinem
coeuntium non posse deduci; fitque ut etiam serpentum libidinem, iamque inde irrationabilium
animantium, asseras a diabolo fuisse plantatam, retectaque sententia Manichaei nobis carmen
inclangas. Sin autem quidquid ad serpentem dicitur, intellegibiliter in diabolo profitearis impletum;
annues sine dubio, nec hoc quod ibi pro ultione profertur, indicium nunc reorum esse serpentum,
nec diabolum terram edere corporaliter; sed etsi tunc ministerium draconis arripuit, atque hoc
quasi telum, quo ad vulnerandum hominem usus fuerat, severitas postea paterna confregit; tamen
peccatum in solius agentis voluntate resedisse. Cibos autem et spinas et sudores primo fuisse
naturaliter instituta, post in aliquibus aucta iudicialiter, ad nostram vero aetatem sine peccati illius
admiratione venisse; res tam apertae sunt, ut longiore penitus assertione non egeant.

354

