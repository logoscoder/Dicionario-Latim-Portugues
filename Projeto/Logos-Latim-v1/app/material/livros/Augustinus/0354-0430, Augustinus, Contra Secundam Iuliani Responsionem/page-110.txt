160. Iul. Nunc autem, cum confiteamini praevaricatores in lege non esse benedictionis haeredes,
quia talibus lex iram operatur, constat promissionem illam non circumcisioni convenire, sed fidei.
Destrueretur autem promissio, si praeter legem nemo iustus esset, quandoquidem post
quadringentos et triginta annos promissionis allata lex 230, et ipsum Abraham et Isaac et Iacob et
omnes in medietate sanctos expertes benedictionis ostenderet, quae non potuisset cuiquam sine
lege conferri.
Aug. Immo destrueretur promissio, si ex lege quisquam iustus esset. Si enim qui ex lege, haeredes
sunt, exinanita est fides, evacuata est promissio; lex enim iram operatur 231 ad hoc utique, ut ad
iram evadendam Dei gratia requiratur.

Fulminea contra traducem sententia.
161. Iul. Quod quia manifeste falsum est, et sub lege quippe peccatores poenam merebantur et
ante legem iustitia et fides remunerationis suae fructibus privatae non sunt, constat non ad
truncatas ferro carnes, sed ad illustres probitate mentes promissionis illius gloriam pertinere;
sequitur autem fulminea contra traducem sententia: Lex enim - inquit - iram operatur; ubi autem
non est lex, nec praevaricatio 232. Per suade ergo legem datam esse conceptis, legem posse dari
nascentibus, ut eos praevaricationis reos possit arguere. Ceterum nos cum Apostolo credimus,
quem nihil contra rationem sensisse defendimus, non esse in ea aetate praevaricationem, in qua
lex esse non potuit, quia ubi non est lex, nec praevaricatio, quae lex iram operatur, non vitio suo,
sed eorum iniquitate, qui peccata virtutibus anteponunt.
Aug. Non est ergo lex Christi: Nisi quis renatus fuerit ex aqua et spiritu, non potest intrare in
regnum Dei 233? Quam legem vides etiam ad parvulos pertinere. Verum tu dic potius: parvulus,
cuius anima interibat de genere eius, si die non circumcideretur octavo 234, cuius praevaricationis
arguebatur, ut tali supplicio plecteretur? Nisi quia ipse in se ipso nihil peccans tenebatur reus in
similitudine praevaricationis Adae, in quo omnes peccaverunt 235. Quae verba apostolica tam clara
obscurare, tam recta curvare ingenti quidem, sed inani labore conaris.

Etiam propter nos.
162. Iul. Approbavit ergo Apostolus, quia non sit tantummodo scriptum propter Abraham, quod
reputatum est illi ad iustitiam 236, sed et propter nos, quibus sine dubio reputatur, cum in Deum
credimus, qui Iesum Christum ex mortuis excitavit, qui traditus est - inquit - propter delicta nostra
et resurrexit propter iustificationem nostram 237.
Aug. Ab hac gratia separatis parvulos, quos nullum delictum ex origine tractum habere contenditis;
unde fit consequens, ut non ad eos pertineat beneficium, quo propter delicta nostra est traditus
Christus; et haec sentientes et dogmatizantes Christianos catholicos vos dicere audetis!

Alienum delictum fit nostrum obnoxia successione.
163. Iul. Quam vehementer inculcat apud iustum iudicem Deum aliena peccata aliis non nocere,
qui commendans mortem Christi vigilanter enuntiat propter nostra illum delicta, quae et plura erant
et nostra erant, non propter unum et alienum et olim defuncti hominis mortem oppetiisse?
Aug. Inoboedientia quidem unius hominis non absurde utique delictum dicitur alienum, quia
nondum nati nondum egeramus aliquid proprium sive bonum sive malum; sed quia in illo, qui hoc
egit, quando id egit, omnes eramus tantumque fuit ac tale delictum, ut eo natura universa
vitiaretur humana, quod satis indicat etiam ipsa generis humani tam manifesta miseria, hoc
delictum alienum obnoxia successione fit nostrum; propter quod dictum est a Doctore catholico, qui
recte intellexit Apostolum: Omnes homines sub peccato nascimur, quorum ipse ortus in vitio est 238.
Cuius intellectum et aliorum eius in catholica veritate sociorum si sequi volueritis, non cogemini
alienare parvulos a beneficio mortis eius, qui traditus est propter delicta nostra et unus pro
omnibus mortuus est 239; ubi quod sequitur clamat Apostolus: Ergo omnes mortui sunt et pro
omnibus mortuus est 240, et vos reclamatis: Non sunt mortui parvuli; clamate et quod sequitur: Ergo
non pro ipsis mortuus est, et videte, utrum vos non mortui iaceatis, qui mortuis, ne vivificentur,
Christi mortem negatis; quia non eis, sicut putatis, peccatum debet unius et olim defuncti hominis
imputari. Nec attenditis primum hominem Adam sic olim fuisse defunctum, ut tamen post illum
secundus homo sit Christus, cum tot hominum millia inter illum et hunc orta sint. Et ideo

110

