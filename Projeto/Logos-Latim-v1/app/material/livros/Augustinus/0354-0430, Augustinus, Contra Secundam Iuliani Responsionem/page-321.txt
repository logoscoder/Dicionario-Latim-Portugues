131 - De nupt. et concup. 2, 17, 32. 18, 33.
132 - Cf. Sap 4, 11.
133 - Cf. Eccli 40, 1.
134 - Rom 7, 19.
135 - Cf. Hebr 7, 9-10.

7 LIBER SEXTUS
Tutius iter quo frequentius.
1. IULIANUS. Non dubito eiusmodi opinionem hactenus super nostro fuisse certamine, ut ad
quaestionem involutam magis, quam ad summam spectare fidei crederetur. Procul quippe ab
studiis spiritalibus agitantes, solis famae aurulis commoventur; temporumque formidantes
invidiam, nec compertae veritatis praesidium tenentes (ut fere in rebus trepidis, nulli minus quam
sibi creditur), tutius iter, quod frequentius, arbitrantur.
AUGUSTINUS. Eo frequentius est iter nostrum, quo antiquius, quia catholicum est; vestrum vero
tanto minus frequens, quanto magis novitium, quia haereticum.

Persecutionum procellae.
2. IUL. Hoc autem in praesentiarum duabus ex causis accidit; quia et sententia Manichaeorum de
criminum est probata consiliis, et excitae persecutionum procellae inopes spiritus a veritatis favore
deterrent.
AUG. Quomodo est iter frequentius de sententia Manichaeorum, cum sint admodum rari? Aut
quomodo persecutionem pro veritate patimini, qui subtrahitis parvulos Salvatori?

Vulgaris turba.
3. IUL. Pars igitur et voluptati consulens et pavori, vel arenae, vel circi, vel scenae populis comitata
luxuria, ambiens in omnibus flagitiis obtendere necessitatem, qua commissi invidia semper levatur,
et fragores saeculi praevaricatione vitare; ea ergo sunt, quae comitatiorem faciunt vitiorum
defensionem. Ex quo tamen vulgo pars maxima, ut praefatus sum, Traducianis et Catholicis vel de
Deo rationes credidit consonare.
AUG. Innumerabilis multitudo fidelium, quae promissa est Abrahae 1, quasi a vobis vulgaris turba
contemnitur; quia videlicet paucis, quos Pelagianos, hoc est, venenis novitiae pestis insanos facitis,
potest placere quod dicitis, tam evidentem miseriam generis humani, quae apparet in gravi iugo
filiorum Adam a die exitus de ventre matris eorum 2, de peccati merito, quo in homine primo natura
humana vitiata est, non venire. Unde vos sequitur, ut si nemo peccasset, cogamini etiam dicere in
paradiso futura fuisse non solum tot et tanta onera molestiarum, quas videmus parvulos ferre;
verum etiam tot et tanta vitia ingeniorum et corporum, cum quibus plerique nascuntur. In quo
felicitatis et quietis loco etiam susceptam vestram, qua caro concupiscit adversus spiritum,
libidinem ponitis; et nos qui eam tamquam adversarium vitium contra concupiscente spiritu
debellamus, clausis oculis accusatis velut amicos voluptatis et luxuriae; in quam nullus flagitiose ac
turpiter cadit, nisi qui vestrae illi susceptae, quam nos arguimus, vos defenditis, sollicitanti
suadentique consentit.

Plurimi corrigantur.
4. IUL.Verum quia et in primo et in praesenti certamine, argumentatione Augustini claruit non esse
eum Traducianorum Deum, quem Christiani iustum atque omnium conditorem concinenti
assertione venerantur; praecipio iam animo, quo plurimi eorum quoque, qui caeco errore lapsi sunt,
his agnitis corrigantur.

321

