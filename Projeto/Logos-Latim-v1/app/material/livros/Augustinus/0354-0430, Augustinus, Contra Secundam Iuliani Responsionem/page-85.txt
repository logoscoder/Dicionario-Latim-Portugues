68. Iul. Mors autem iudicialis transiit in eo, in quo peccaverunt omnes, sed libera voluntate; quo
verbo, id est omnes Scripturarum more multitudo, non universitas indicatur.
Aug. Frustra recta verba torquere et clara obscurare conaris: in eo peccaverunt omnes, in quo
moriuntur omnes. Ipse est Adam, in quo si parvuli non moriuntur, profecto nec in Christo
vivificabuntur; sed quoniam, sicut in Adam omnes moriuntur, ita et in Christo omnes
vivificabuntur 97, ideo qui volunt haec verba pervertere, ipsi eis manentibus evertuntur.

Regnum mortis est mors aeterna.
69. Iul. Sed iam pergamus ad reliqua, ut, cui dogmati Apostolus concinat, sicut ex multa parte
claruit, processibus sacri sermonis ostendat. Quid autem aliud indicant etiam sequentia verba
apostolica? Cum enim hoc dixisset, adiunxit: " Usque ad legem peccatum in mundo fuit ", id est
quia nec lex potuit auferre peccatum; " peccatum autem non deputabatur, cum lex non esset " 98.
Erat ergo, sed non deputabatur, quia non ostendebatur, quod deputaretur; sicut enim alibi dicit:
" Per legem cognitio peccati 99, sed regnavit - inquit - mors ab Adam usque ad Moysen ", hoc est,
quod supra dixerat:" usque ad legem "; non usque ad Moysen, ut deinceps non esset peccatum,
sed quia nec lex per Moysen data regnum potuit mortis auferre, quae non regnat utique nisi per
peccatum. Regnum porro eius est, ut hominem mortalem in secundam etiam, quae sempiterna est,
praecipitet mortem. " Regnavit autem ". In quibus? " Etiam in his - inquit - qui non peccaverunt in
similitudine praevaricationis Adae, qui est forma futuri " 100. Cuius futuri nisi Christi? Et qualis forma
nisi a contrario? Quod alibi etiam dicit: " Sicut in Adam omnes moriuntur, ita in Christo omnes
vivificabuntur " 101. Sicut in illo illud, ita in isto istud; ipsa est forma. Sed haec forma non omni ex
parte conformis est; unde hic Apostolus secutus adiunxit: " Sed non sicut delictum ita et donatio; si
enim ob unius delictum multi mortui sunt, multo magis gratia Dei et donum in gratia unius hominis
Iesu Christi in multos abundavit " 102. Quid est: " multo magis abundavit "? Quia omnes, qui per
Christum liberantur, temporaliter propter Adam moriuntur, propter ipsum autem Christum sine fine
victuri sunt 103. Nihil aliud consequentibus Apostoli sermonibus indicari professus es quam originale
peccatum; quod nos approbavimus ipso sui exordio non ab eo ostensum fuisse, quia per unum, non
per duos peccatum transisse signaverat.
Aug. Iam responsum est et adhuc tu vana loqueris, neque hoc mirum est; adhuc enim, quid
responderim, nescis. Tunc eris impudentior, quando scieris, si vanis relictis vera tenere nolueris.

Quodcumque tempore ablatum est, naturale non fuit.
70. Iul. Verumtamen utrum id, quod praeterie rat, vel nunc intimet, expendendum est. Usque ad
legem - inquit - peccatum in mundo 104. Tu dicis, quia hoc peccatum Apostolus naturale voluerit
intellegi; quaero ergo, si usque ad legem fuit, cur desierit esse post legem. Neque enim acquiesco,
ut usque ad legem usque ad finem eius potius quam usque ad exortum intellegam; mecum facit
verbi proprietas: quod dicit usque ad legem fuisse, ostendit non esse post legem et, quodcumque
tempore ablatum est, naturale non fuit. Quod ergo infregit censura legis et infringendo ex multa
parte restinxit, imitatione apparet, non generatione susceptum.
Aug. O intellectum, quid aliud dicam quam haereticum! Si ergo lex abstulit peccatum, quia sic vis
intellegi usque ad legem, fuit ergo per legem iustitia. Si per legem iustitia, ergo Christus gratis
mortuus est 105. Si autem peccatum lex non abstulit, ut non esset, quod prius eam fecisse dixeras et
mox te paenituit, sed tamen peccatum lex infregit, ut postea correxisti, et ex multa parte restinxit,
mentitus est qui ait: Lex subintravit, ut abundaret delictum 106; sed quia ille verum dixit, tu nihil
dicis et tamen nihil dicendo haeretica pertinacia contradicis.

Quomodo peccatum mundi tollit Agnus Dei.
71. Iul. Verum ne videar hic nimis tecum agere tenaciter, acquiescamus, quod usque ad legem 107
usque ad Christum possit intellegi; concedis ergo peccatum hoc, quod dicis originale, non esse post
Christum. Et quomodo et in Apostolorum membris et in omnibus baptizatis et usque hodie post tot
saecula adventus Christi opus diaboli, fruticem adversariae potestatis, legemque peccati manere,
vigere, vivere dicis?
Aug. Non hoc dico; nihil dicis. Aliud est peccatum, aliud concupiscentia peccati, cui non consentit,
qui per gratiam Dei non peccat, quamvis et ipsa concupiscentia peccati vocetur peccatum, quia

85

