enim dicit: Quis nuntiavit tibi nuditatem tuam, nisi quia peccasti? Et tu dicis (ut ipsa verba tua
ponam, quae paulo ante locutus es): " Sic est homo per universa formatus, ut melius a nullo fingi
posset; qui accepit prudenter in corpore et locos decoris et locos pudoris, ut in se ipso et
verecundiam et confidentiam disceret; ne et deformis videretur, si esset per cuncta velatus; et
deses redderetur ac negligens, si semper esset per cuncta vulgatus ". Ac per hoc, secundum te
longe melior peccando factus est homo; nisi enim peccasset, quem Deus fecerat bc rectum 38,
viveret imprudenter non dignoscendo in corpore suo locos decoris et locos pudoris, et impudenter
nulla velando, et negligenter cuncta vulgando; neque enim vitaret haec vitia, nisi ei, quia
peccaverat, sua fuisset nuditas nuntiata.

Usus naturalis licitus aut illicitus.
17. IUL. De quo quoniam satis actum est, ad illa properemus, quae super naturali malo Manichaeus
olim acute, sed, ut probabo, perplexitate quaestionum deceptus obiecit. Breviter tamen prius, quid
Augustinus contra Apostoli testimonium retulerit, ventilemus. Ego ergo cum notam istam operam
sexuum a Deo auctore corporum institutam, etiam beati Pauli testimonio apertissime dixissem
probari, qui invectus in flagitia eorum, quos in virilis quoque sexus concubitum praecipitarat
insania, ait: Relicto naturali usu feminae, accensi sunt in desideria sua 39; intuli Apostolo teste,
approbari usum feminae naturaliter institutum. Ad hoc ergo iste rescribens: Non dixit, inquit,
Apostolus coniugalem usum, sed naturalem, eum volens intellegi qui fit membris ad hoc creatis, ut
per ea possit ad generandum sexus uterque misceri; ac per hoc, cum eisdem membris etiam
meretrici quisque miscetur, naturalis est usus, nec tamen laudabilis, sed culpabilis. Non ergo isto
nomine, id est, usu naturali, coniugalis est laudata commixtio; sed immundiora et sceleratiora
flagitia denotata sunt, quam si illicite feminis, sed tamen naturaliter uterentur 40. Id est, hic usus
feminae quem pronuntiavit Apostolus naturalem, non intellegitur coniugalis, ut bonus licitusque
doceatur; sed ideo, inquit, dictus est naturalis, quia diversitatem sexus ad hoc indicat institutam, ut
et commixtui pararetur et partui. Queis molitionibus cum iuvaretur nihil, cur tantum immoratus est?
Profecto ob hoc solum, ut hi qui eum sequuntur, solutum putent quod viderint fuisse contactum;
ceterum quam nihil dixerit, brevis disputatio palam faciet. Nempe Apostolus feminae usum ait
naturaliter institutum, nec commendavit alteram commixtionem primitus ordinatam; sed de eo usu
disputans, in quo libidinem cunctis noverat viguisse temporibus, naturalem illam vocavit.
AUG. Usus feminae naturalis est, cum eius masculus illo membro utitur, quo natura eiusdem
generis animantium propagatur; propter quod etiam ipsum membrum natura proprie dici solet;
unde Cicero ait, mulierem vidisse se in somnis praesignatam habere naturam 41. Usus itaque
naturalis et licitus est, sicut in coniugio, et illicitus, sicut in adulterio; contra naturam vero semper
illicitus, et procul dubio flagitiosior atque turpior; quem sanctus Apostolus et in feminis et in
masculis arguebat, damnabiliores volens intellegi, quam si in usu naturali, vel adulterando, vel
fornicando peccarent. Usus itaque concumbentium naturalis idemque inculpabilis, et in paradiso
esse potuisset, etiamsi nemo peccasset; non enim aliter ad humanum genus secundum
benedictionem Dei multiplicandum filii gignerentur; sed eum vocatum esse ab Apostolo usum
naturalem, in quo libidinem cunctis noverat viguisse temporibus, quis tibi dixit, nisi haeresis vestra?
Absit enim ut Apostolus etiam illo tempore hominum crederet pudendam viguisse libidinem,
quando nudi erant, et non pudebat eos. Verumtamen etiamsi Apostolus diceret, quod ipse dixisti: "
in usu feminae naturali cunctis temporibus viguisse libidinem "; in his quoque verbis haberem quod
recte intellegerem, ne pudendam susceptam tuam in illius beatae vitae corporibus, quae nondum
fuerant corpora mortis huius, sicut tu facis, mente stultissima, lingua loquacissima, fronte
impudentissima, collocarem. Cunctis quippe temporibus ex quo utriusque sexus fieri concubitus
coepit, procul dubio usus feminae naturalis sine hac pudenda libidine esse non potuit; iam enim non
vitae illius, sed mortis huius habebant corpus, quando post peccatum de paradiso egressi,
masculus et femina utrumque sexum naturaliter primitus miscuerunt. Quod si ante facerent, ibi
libido vel nulla esset, vel pudenda non esset; non enim sollicitaret invitum, et repugnare sibi
cogeret castum; sed aut sine illa officium suum genitalia, iubente mente, peragerent; aut illa si
esset, cum opus esset, assurgeret, tranquillissimum nutum subsequens voluntatis, nec opprimens
cogitationem turbulento impetu voluptatis. Talem se modo non esse, multis suis importunis et
coercendis motibus confitetur; ergo aut vitium esse, aut vitiatam se esse testatur. Ecce unde
dicebat Apostolus: Scio quia non habitat in me, id est in carne mea, bonum 42. Ecce unde trahitur a
nascentibus originale peccatum. Hoc malo bene utitur pudicitia coniugalis: hoc malo melius non
utitur religiosa continentia vidualis, vel sacra integritas virginalis.

Cur non est culpabilis usus coniugalis?

287

