24. IUL. Constat itaque beatum Ioannem nullam tibi erroris occasionem dedisse: te porro id quod
Manichaeus protulit imbibisse. Atque ut Apostoli iam existimatione defensa, manum super hoc vel
breviter construamus: quid hic sanctum Ioannem existimas intimare, cum concupiscentiam carnis
et concupiscentiam oculorum ex Deo non esse pronuntiat? Genusne ipsum concupiscentiae, quae
non mediocritate concessa, sed nimietate prohibita in vitium cadit; an solum excessum, qui non
naturalis, sed voluntarius deprehenditur?
AUG. Si in vitium cadit, tunc eam saltem malum esse concede; sed cur eam tunc quoque bonum
esse contendis, et eum bono male uti dicis, qui concessum eius modum excedit? Sic enim non ipsa,
sed ille cadit in vitium, qui ea male utitur. Videsne quam nescias quid loquaris, quando nec in tua
definitione consistis?

Licita est rerum naturalium voluptas.
25. IUL. Si dixeris, nomine concupiscentiae, etiam illum ipsum modum, quo licita rerum naturalium
afficitur voluptate, ut concupiscentia carnis in universum reprobata videatur; ergo et sensum
oculorum, et mundum ipsum, et quidquid in mundo est, a diabolo conditum profitere; quia omnia
pariter ex Deo non esse dicuntur. Quod certe si annueris, non efficieris Manichaeus; es enim etiam
nunc; sed hoc te esse, ut argumentis tuis olim, ita quoque professione monstrabis. Si autem
nudatum errorem pavescens, dixeris Apostolum nomine concupiscentiae carnis et oculorum
concupiscentiae, et nomine mundi, non res ipsas, quae cum intra concessos fines tenentur,
innocuae sunt; cum autem in illicita procurrunt, fiunt reprehensibiles, adnotasse; clarebit, quod in
primo opere egimus, concupiscentiae naturalis non genus, non speciem, non modum, sed
excessum tantum in culpam venire. Atque ideo hoc testimonium Apostoli in reliquum pudenter
caveto, ne illud si vel levi commemoratione pollueris, defensus quidem nihil, propalam vero
proditus approberis.
AUG. Sed, homo contentiose, modus concupiscentiae, quem dicis esse concessum, tunc non
servatur, quando illi impellenti consentitur, aut ceditur, et itur in eius excessum; quo ut non eatur,
resistitur malo. Quis enim dubitet malum esse, cui si oboedias, malum facis; si repugnes, bonum?
Qui ergo vult temperanter vivere, non consentiat malo quod laudas; et qui vult fideliter vivere, non
tibi consentiat cum malum laudas; proinde ut vos caveat, concupiscentiam carnis malum esse sciat;
ut autem et vos et Manichaeos, unde sit sciat.

Nullo modo ostendisti.
26. IUL. Exercui hunc locum in secundo prioris operis libello, atque ostendi, prius in homine
concupiscentiam carnis quae speciem irritat saporis et oculorum fuisse, quam culpam.
AUG. Huic libro tuo secundo, satis respondi quarto meo. Nam sicut ibi, ita et hic garris inania. Nullo
enim modo ostendisti, concupiscentiam carnis, qua caro concupiscit adversus spiritum, prius in
homine esse coepisse, quam culpam. Quidquid illud est, quod duo illi homines post peccatum in
membris suis senserunt novum, unde pudor eorum pudenda contexit, procul dubio culpa contraxit.

Somniasti!
27. IUL. Hic tamen necessario exigo, quibus tibi somniis revelatum sit, ut nomine concupiscentiae,
coeuntium libidinem indicatam putares. Salvis enim opibus veritatis, quas disputatio longa
patefecit, putemus necdum claruisse, ad eumdem auctorem attinere sensus carnis, ad quem eius
forma pertineat.
AUG. Alii sunt carnis sensus, quibus caro praesentia corporalia spiritui quodam modo nuntiat; et alii
sunt carnalis concupiscentiae motus, quibus caro adversus spiritum concupiscens in quaeque illicita
atque inhonesta praecipitat, nisi adversus eam etiam ipse spiritus concupiscat; quae discordia
carnis et spiritus, non creatori carnis aut sensus, sed malo suasori et homini praevaricatori tribuitur
ab eis, quorum fide sana error insanus Pelagianorum et Manichaeorum damnatur.

Concupiscentia carnis nullum tenet genitalium indicium.
28. IUL. Sed si hoc fingatur ambiguum, te continuo crassissima dubii nubes involvet. Hac quippe
concupiscentia carnis nullum absolute genitalium tenetur indicium. Dicam ergo aures hoc vocabulo

224

