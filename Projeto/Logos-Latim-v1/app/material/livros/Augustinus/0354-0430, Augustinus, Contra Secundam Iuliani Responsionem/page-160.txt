iugo filios Adam, non utique iniuste, a die exitus de ventre matris eorum usque in diem sepulturae
in matre omnium 57; unde sacra mysteria etiam parvulis renuntiantibus satis quid agatur ostendunt.

In lumbis Abrahae Levi non erat cum sua anima.
43. IUL. Postquam parabolae illius vanitate reprehensa sanxit sententiam promulgatione atque
obtestatione divina, etiam iustitiae suae dignatur aperire rationem, cur necessitudines peccatis non
graventur alternis. Quoniam omnes animae - inquit - meae sunt, quemadmodum anima patris, ita
et anima filii; omnes animae meae sunt; anima, quae peccat, ipsa morietur 58. Quare ergo esset
aequissima sententiae ista moderatio, proprietate quoque ostendit animarum.
AUG. Ista proprietas animarum ad vitas pertinet separatas; non enim renasci aliquis nisi natus
potest. Quare autem decimatus est Levi, cum esset in lumbis Abrahae, nisi quia nondum in eis
fuerat suarum proprietas animarum?

Nihil debent semini animae.
44. IUL. Cum anima, inquit, patris mea sit et anima filii mea sit, quo testimonio ut multis aliis
docetur animam nihil debere seminibus, quam Deus iuri suo vindicat, iniquissimum, inquit, et
stolidum est, ut mea res, mea imago alienis gravetur operibus.
AUG. Separas ergo carnem a iure Dei, quem putas animam solam iuri proprio vindicare, et oblitus
es quod scriptum est: Sicut enim mulier ex viro, ita et vir per mulierem, omnia autem ex Deo 59.
Quod certe aut secundum carnem dictum est aut secundum utrumque, non tamen secundum
animam solam. Quod autem tibi placet, ut dicat Deus: Iniquissimum et stolidum est, ut mea res,
mea imago alienis gravetur operibus, cur non quaeris, unde sit iustum, ut anima carne de
parentibus tracta et ipsius Dei gravetur operibus? Corpus enim corruptibile aggravat animam 60. Et
puto te agnoscere Dei opus esse etiam corruptibile corpus. Quid igitur meruit imago Dei, ut ad
impedimentum rerum sciendarum corruptibili corpore gravetur, si nullum est originale peccatum?
Cur autem non etiam hoc facis Deum dicere: Iniquissimum et stolidum est, ut mea res, mea imago
per infidelitatem vel neglegentiam parentum vel quorumlibet, inter quos vivit, vel per quamcumque
necessitatem sine baptismo de corpore exeat et ad regnum meum non admittatur nec vita vivat,
quia carnem sanctam non manducavit nec sanguinem bibit 61? An et contra istam Christi
sententiam disputabis atque clamabis dicens: Prorsus, etiamsi non manducaverit carnem Christi
neque biberit eius sanguinem, vita vivet? O vocem cuius nisi antichristi! Vade, dic ista, doce ista,
audiant te christiani viri et feminae, audiant homines mente corrupti, reprobi circa fidem, audiant
te, ament te, honorent te, pascant, vestiant, ornent te, et perditum sequendo perdant et se. Sed
novit Dominus, qui sunt eius 62, nec desperandum est et de vobis, quamdiu patientia eius
impenditur vobis.

Nemo externus nocet animae.
45. IUL. Cui hunc statum dedi, ut ei nolenti nemo noceret externus, sed sponte capesseret vel
peccatum vel iustitiam vel praemium vel reatum.
AUG. De prima natura hominis hoc dici potest, non de ista vitiata atque damnata. Neque enim et in
paradiso ante peccatum aggravabat animam corpus corruptibile; aut vero usque adeo vos mente
corrupti estis, ut etiam hoc dicere audeatis? Si autem non audetis, dicite, quare corruptibili corpore
imago Dei meruerit aggravari, qui non vultis cum catholica Ecclesia peccati originem confiteri.

Nec vitia nec virtutes eunt per semina.
46. IUL. Indignaris itaque mihi, cur iuranti magis Deo credam quam Manichaeo somnianti, qui nulla
praesertim si non sanae fidei testimonia vel argumenta promit vigilantis ingenii, quae, licet
numquam tanta inveniri queant, ut veritatis valeant fundamenta convellere, tamen quae vel
impraesentiarum contra stoliditatis pudorem solacii quippiam, si apte dicerentur, afferrent. Persistit
Deus id, quod sacrum fecerat praecipiendo, communire iurando. Pergit planum facere etiam per
exempla quod sancit, et dicit, quia, si fuerit homo omnes iustitiae species impolluta devotione
custodiens et hic genuerit filium, qui pestilentibus moribus adhaerescat atque ab itineribus
deflectat paternis, nihil ei prosit tanta patris cura iustitiae comparata nobilitas; atque item e
regione huius peccatoris filium statuit patris sui vias consilio meliore fugientem ostenditque nihil ei

160

