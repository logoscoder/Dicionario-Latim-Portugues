Iustitiae differentia, modus, qualitas.
38. IUL. Differentiam vero eius non absurde intellegere possumus, variam pro opportunitate
temporum dispensationem. Verbi gratia, hostiae de pecoribus in Vetere Testamento fuerant
imperatae. Id tunc implere pertinebat ad reverentiam iussionis; nunc vero indicta eorum
dissimulatio ita servit iustitiae praecipienti, ut tunc oblatio serviebat. Modus vero eius est vel status,
quod nec cuiquam amplius quam vires patiuntur indicit, vel quod misericordiam non retundit.
Qualitas autem eius intellegitur, per quam piis mentibus sapit dulciter. Est igitur procul dubio
iustitia, sine qua deitas non est; quae si non esset, Deus non esset; est autem Deus, est itaque sine
ambiguitate iustitia. Non est autem aliud quam virtus omnia continens, et restituens suum
unicuique, sine fraude, sine gratia. Consistit autem maxime in divinitatis profundo .
AUG. Definisti esse iustitiam virtutem omnia continentem, et restituentem suum unicuique, sine
fraude, sine gratia. Proinde videmus eam sine fraude restituisse denarium eis, qui per totum diem
in opere vineae laboraverant; hoc enim placuerat, hoc convenerat, ad hanc mercedem se fuisse
conductos negare non poterant 34. Sed dic mihi, quaeso te, quomodo eis sine gratia tantumdem
dedit, qui una hora in illo opere fuerunt? An amiserat fortasse iustitiam? Cohibe itaque te potius.
Neminem quippe fraudat divina iustitia, sed multa donat non merentibus gratia. Cur autem huic sic,
illi autem sic, aspice quod secutus adiungis. Verissime quippe dicis, eam consistere maxime in
divinitatis profundo. In hoc profundo est, quod neque volentis, neque currentis, sed miserentis est
Dei 35. In hoc profundo est, quod ille parvulus in honorem adoptatur per regenerationis lavacrum,
ille in contumelia relinquitur, non admittendus ad Regnum; cum amborum in neutram partem sit
meritum per voluntatis arbitrium.

Clementia pars magna est iustitiae.
39. IUL. Testimonium vero, ut ab auctore suo, ita etiam vel a probis, vel a improbis meretur, quod
et illos iure provexerit, et istos iure damnaverit. Cum vero per se nec boni quidquam nec mali
merentibus misericordiam liberalem esse permittit, nihil sentit iniuriae; quia et hoc ipsum, ut sit
clemens operi suo Deus, cum in severitatem non cogitur, pars magna iustitiae est .
AUG. Saltem misericordiae nomen attende, et unde dicta sit, respice. Quid igitur opus est
misericordia, ubi nulla est miseria? Miseriam porro in parvulis si nullam esse dicitis, eis
misericordiam praebendam negatis; si ullam esse dicitis, malum meritum ostenditis. Neque enim
sub Deo iusto miser esse quisquam, nisi mereatur, potest. Ecce duo parvuli iacent: unus eorum
baptizatus, alter non baptizatus exspirat; cui eorum dicis Deum fuisse clementem? Si uni, ostende
alterius malum meritum, qui negas esse originale peccatum; si ambobus, ostende baptizati ullum
bonum meritum, qui negas gratiam, ubi nulla est acceptio personarum; et dic, si potes, cur ambos
adoptare noluerit, qui certe ambos ad imaginem suam condidit. An ita iustus est, ut non sit
omnipotens, si voluit et non potuit? Ubi certe illorum nullus noluit, ne impedimentum potestatis
divinae referatis ad meritum voluntatis humanae; hic certe nulli eorum dicere potest Deus: Volui, et
noluisti. Aut si propterea non vult infans, quia plorat cum baptizatur, ambo ergo relinquantur, ambo
enim nolunt; et tamen unus assumitur et alter relinquitur, quia magna est gratia Dei, et verax
iustitia Dei. Sed quare ille potius quam ille: Inscrutabilia sunt iudicia Dei 36.

Iustitia et gratia.
40. IUL. Quos enim fecit quia voluit, nec condemnat nisi spretus; si cum non spernitur, faciat
consecratione meliores; nec detrimentum iustitiae patitur, et munificentia miserationis ornatur .
AUG. Qui non condemnat nisi spretus, dic, utrum spernat suam imaginem nisi spretus. Quod si non
audes, dic unde spernat eos quos parvulos non adoptat, a quibus eum spretum non invenies, nisi
eos invenias in Adam. Ubi simul invenies, ut spernantur, deberi omnibus per iustitiam, nec tamen
sperni omnes propter ineffabilem et inscrutabilem gratiam.

Infirma eligit Deus.
41. IUL. His igitur iustitiae, quas praemisimus, divisionibus explicatis, discutiamus quae sit definitio
peccati. Equidem affatim mihi tam philosophantium quam eorum qui catholici fuerunt, quod
quaerimus, scripta suppeditant; sed vereor ne refrageris et, si philosophorum ego senatum
advocavero, tu continuo sellularios opifices omneque in nos vulgus accendas .

10

