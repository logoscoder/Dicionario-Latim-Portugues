tamen, quoniam veritati arma suppeditant ad omnem documentorum satietatem, in id ipsum
ostendere testes acerrimos non pigebit. Impletus itaque Sancto Spiritu loquitur Ezechiel propheta:
Factus est sermo Domini ad me dicens: Fili hominis, quid vobis parabolam istam, in terra Israel
dicentium: Patres manducaverunt uvam acerbam et dentes filiorum obstupuerunt? Vivo ego, dicit
Adonai Dominus, si amplius dicetur parabola haec in Israel, quoniam omnes animae meae sunt,
quemadmodum anima patris, ita et anima filii; omnes animae meae sunt. Anima, quae peccat, ipsa
morietur, homo autem, qui fuerit iustus, qui faciet iudicium et iustitiam, in montibus non
manducabit et oculos suos non extollet ad desideria domus Israel et uxorem proximi sui non
contaminabit et ad mulierem menstruatam non accedet et hominem non deprimet et pignus
debitori reddet et rapinam non rapuerit, panem suum esurienti dabit et nudum operiet vestimento
et pecuniam suam in usuram non dabit et superabundantiam non accipiet et ab iniustitia avertet
manum suam et iudicium iustum faciet inter virum et proximum eius et in praeceptis meis
ambulavit et iustificationes meas custodivit, ut faceret eas, iustus est iste, vita vivet, dicit Adonai
Dominus. Et si genuerit filium pestilentem, effundentem sanguinem et facientem peccata, in via
patris sui iusti non ambulavit; sed qui in montibus manducavit et uxorem proximi sui contaminavit
et mendicum et pauperem depressit et rapinam rapuit et pignus non reddidit et in simulacra posuit
oculos suos et iniquitatem fecit, cum usura dedit et superabundantiam accepit, hic vita non vivet;
omnes iniquitates istas fecit, morte morietur, sanguis eius super ipsum erit. Si autem genuerit
filium et viderit omnia peccata patris sui, quae fecit, et timuerit et non fecerit secundum ista, in
montibus non manducavit et oculos suos non laevavit ad desideria domus Israel et uxorem proximi
sui non contaminavit et hominem non depressit et pignus non pigneravit et rapinam non rapuit,
panem suum esurienti dedit et nudum operuit vestimento et ab iniquitate avertit manum suam,
usuram et superabundantiam non accepit, iustitiam fecit et in praeceptis meis ambulavit, iste non
morietur in patris sui iniquitatibus, vita vivet, pater autem eius, quia tribulatione tribulavit et
rapinam rapuit, contraria fecit in medio populo meo et mortuus est in sua iniquitate. Et dixistis:
Quid est, quod non accepit iniquitatem patris sui filius? Quia filius iustitiam et iudicium et
misericordiam fecit, omnia legitima mea conservavit et fecit ea, vita vivet, anima autem, quae
peccat, ipsa morietur. Filius non accipiet iniustitiam patris sui neque pater accipiet iniustitiam filii
sui, iustitia iusti super ipsum erit et iniquitas iniqui super ipsum erit. Et iniquus, si convertat se ab
omnibus iniquitatibus suis, quas fecit, et custodiat omnia mandata mea et faciat iudicium et
iustitiam et misericordiam, vita vivet et non morietur, omnia delicta eius, quaecumque fecit, non
erunt in memoria, in sua iustitia, quam fecit, vita vivet. Numquid voluntate volo mortem iniusti,
dicit Adonai Dominus, quantum ut avertat se a via sua mala et vivat? Cum se autem converterit
iustus a sua iustitia et fecerit iniquitates secundum omnes iniquitates, quas fecit iniquus, si fecerit,
non vivet, omnes iustitiae eius, quas fecit, non erunt in memoria, in delicto eius quo excidit, et in
peccatis suis quibus peccavit, in ipsis morietur. Et dixistis: Non dirigit via Domini. Audite nunc,
domus Israel: numquid via mea non dirigit? Nunc via vestra non est aequa. Cum convertit se iustus
a sua iustitia et facit delictum, morietur in eo delicto, quod fecit, in ipso morietur; et cum averterit
se iniquus ab iniquitate sua, quam fecit, et fecerit iudicium et iustitiam, hic animam suam custodivit
et vivit, ut averteret se ab omnibus iniquitatibus suis, quas fecit, vita vivet et non morietur. Et dicit
domus Israel: Non corrigit via Domini. Numquid via mea non corrigit, domus Israel? Nonne magis
via vestra non corrigit? Ideo unumquemque vestrum secundum vias ipsius iudicabo vos, domus
Israel, dicit Adonai Dominus 46.
AUG. Haec per Ezechielem prophetam promissio est Novi Testamenti, quam non intellegis, ubi
Deus regeneratos a generatis, si iam in maioribus aetatibus sunt, secundum propria facta discernit;
de quibus enim dicitur: Anima patris mea est et anima filii mea est 47, separatim procul dubio suas
vitas agunt. Si autem filius adhuc esset in lumbis patris sui, sicut scriptum est de Levi, quod in
lumbis fuit Abrahae, quando decimatus est a Melchisedech Abraham 48, non posset tunc dici: Anima
patris mea est et anima filii mea est, quando una utique anima erat. Velans autem Propheta
mysterium suo tempore revelandum regenerationem non nominavit, per quam quisque filius
hominis ex Adam transit ad Christum, sed quod non dixit illo tempore, intellegi voluit isto tempore,
quo fuerat ad Christum transeuntibus auferendum velamen. Nam quoniam profiteris te esse
Christianum, quamvis ostendas antichristum id efficere moliens, ut Christus gratis mortuus sit,
quaero abs te, utrum, si homo faciat opera illa cuncta iustitiae, quae propheta Ezechiel totiens
repetendo commemorat, etiam non regeneratus vita vivat. Si dicis eum vita vivere, contradicit
Christus antichristo et dicit: Nisi manduca veritis carnem meam et biberitis sanguinem meum, non
habebitis vitam in vobis 49; quem cibum et potum ad regeneratos pertinere velis nolis cogeris
confiteri. Si autem tanta mole auctoritatis obtritus responderis eum, qui omnia illa bona fecerit, si
non fuerit regeneratus, vita non vivere, responde, quae causa sit, et vide generationi
regenerationem, non imitationi imitationem in eo, quod Apostolus Adam ex parte peccati et
Christum ex parte iustitiae proponit, opponi. Evidentius autem tibi ostendam ad Novum
Testamentum pertinere, in quo regeneratorum haereditas est, quod Ezechielem prophetam dixisse
commemoras, non quidem nunc, sed cum dixeris omnia, quae de ipsis verbis eius tuae loquacitatis
more dicturus es.

158

