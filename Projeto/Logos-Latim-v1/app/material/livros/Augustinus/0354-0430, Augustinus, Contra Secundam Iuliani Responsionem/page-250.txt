quantum autem intersit, ex tuis verbis aperiam. Ubi enim dixisti: Non potest esse sine sexibus
fetus, quis non te verum dixisse consentiat? Aliter enim non existit fetus, nisi ex maris et feminae
sexibus. Si autem dixisses: Non potest manere sine sexibus fetus; quis tibi hoc verum esse
concederet? Manet enim sine parentum sexibus fetus, sine quibus tamen esse non posset; nec
omnino ipsi faciunt ut maneat, qui fecerunt ut esset. Sic ergo peccatum, quod esse sine voluntate
non potest, manere sine voluntate potest. Itaque etiam peccatum Adae, quoniam ipsum est quod
originaliter manet in posteris eius, nisi quibus in Christo remittitur, profecto cum dicitur et in ipsis
sine voluntate non esse, ad illius voluntatem refertur, qua factum est ut esset quod manendo et in
posteris esset, non qua factum est ut maneret quod et sine voluntate iam posset. Si autem hoc
dicis esse, quod est manere; non contendo verbis, sed plane dico, quantum attinet ad manendum,
sine voluntate esse posse omne peccatum. Quis est enim qui peccatum quod sine voluntate non
fecit, manere etiam velit? Et tamen manet nolente peccatore peccatum, quod a voluntate
commissum est. Manet ergo donec remittatur: et si numquam remittatur, manebit in aeternum;
neque enim mendaciter in Evangelio dictum est: Reus erit aeterni peccati 141.

Sine radicibus et per radices.
97. IUL. Deinde quia multa in propositionibus invenitur diversitas, dixeras: Non esse sine voluntate
delictum, et respondisti: sed per unius voluntatem esse delictum. Numquid concinit superiori
definitioni, quae ablativi casus praepositione munitur, secuta responsio per praepositionem
accusativi casus illata? Quaesitum erat utrum esset crimen sine voluntate, quod non posse
constiterat; tu subdidisti per unum hominem intrasse peccatum, cum non referret per quid
coepisset, sed sine quo esse non posset.
AUG. Ego sic dixi peccatum sine voluntate esse non posse, quomodo dicimus poma vel frumenta
sine radicibus esse non posse; ubi etiam sine offensione grammaticorum possumus dicere, poma
vel frumenta nisi per radicem esse non posse. Cum ergo recte utrumque dicatur, quamvis illud per
ablativi, hoc per accusativi casus praepositionem enuntietur; quid est quod nobis casibus nominum,
velut cassibus aranearum, quanto subtilius, tanto infirmius tendis insidias? Quaere muscas
morituras, quas istis reticulis capias. Non hoc erant illi, quos ideo sequimur, ut tuas tendiculas
dissipemus. Non hoc erat Apostolus, qui dixit: Corpus quidem mortuum est propter peccatum 142.
Non hoc erat Hilarius, qui dixit: Ex peccato omnis caro est, a peccato scilicet Adam parentis
deducta 143. Non hoc erat Ambrosius, qui dixit: Omnes sub peccato nascimur, quorum ipse ortus in
vitio est 144. Utinam tu potius istorum Christi piscatorum retibus tenaciter salubriterque capiaris;
tunc accusativum casum, quo ipse a te ipso es accusatus, et ablativum, quo de Ecclesia catholica
es ablatus, correctus melius declinabis. Praepositiones autem si recte atque integre sequeris, cur
non istos doctores Ecclesiae tibi, deposita elatione, praeponis?

Quomodo in nascentibus sit peccatum.
98. IUL. Apparet certe furtum detestabile, quod quidem confestim ea, quae peccatis adhaeret,
ultione punitum est, videlicet ut antequam in pestem procederet audientium, suum circumveniret
auctorem. Ecce enim non abnuitur primum hominem aliquod incurrisse peccatum; sed quaeritur
quomodo hoc peccatum posset in nascentibus inveniri. Defini tu peccati primi qualem putes
conditionem fuisse; dicis: Voluntas fuit libera, non enim potest esse sine voluntate peccatum; nos
hoc probamus. Tu vero subdis: Sed hoc peccatum, quod sine voluntate esse non potest, haeret sine
voluntate nascentibus 145.
AUG. Haeret per contagium, non per arbitrium.

Non est falsum.
99. IUL. Falsum est ergo quod concesseras, non esse sine voluntate peccatum; si licet commissum
sit per voluntatem, tamen ad alios potuit sine voluntate transire.
AUG. Non est falsum quod concesseram, quia sine voluntate illius, a quo est origo nascentium, non
est factum originale peccatum; potuit autem ad alios per contagium sine voluntate transire, quod
non potuit ab illo sine voluntate committi. Ac per hoc, sine voluntate esse non posset, ut esset quod
in alios sine voluntate transiret; sicut frumenta sine radicibus esse non possent, ut essent quae in
alia loca transire sine radicibus possent.

250

