stare iustitiam, quam si illud imputet in peccatum, cuius noverit fuisse liberam cautionem; ac per
hoc nulla lege, ea quae naturalia sunt, in culpam posse reputari; nec quemquam suscipere crimen,
quod non ipse commiserit, cum vitare possit. Qua potentia Manichaeus et Traducianus consumitur,
qui effossis totius intellegentiae oculis, rem voluntatis conatur seminibus admovere.
AUG. His tuis erroribus iam saepe respondimus: unde qui ea legunt, et memoriae commendant,
non ubique desiderant responsionem meam, ubicumque tu repetis verbositatem tuam. Sed ne
quisquam queratur, ignoscentibus mihi celerioribus ingenio, etiam tardiusculis deesse non debeo.
Ecce et hic tibi respondeo de peccati definitione, qua te multum adiuvari putas. Illud quod
peccatum ita est, ut non sit etiam poena peccati, definitio ista determinat, qua dicitur: Peccatum
est voluntas appetens quod iustitia vetat, et unde est liberum abstinere. Quod maxime ad illum
pertinet, ex cuius peccato illo magno posteris eius est exorta miseria per grave iugum a die exitus
de ventre matris eorum, et per corpus corruptibile quod aggravat animam. Ille quippe lege
brevissima accepta sciebat quid vetaret iustitia; et inde illi utique liberum fuerat abstinere, nondum
adversus eius spiritum carne concupiscente, propter quod malum etiam fidelibus dictum est: Ut
non ea quae vultis faciatis 88. Caecitas igitur cordis, qua nescitur quid iustitia vetet, et violentia
concupiscentiae, qua vincitur etiam qui scit unde debeat abstinere, non tantum peccata, sed poena
sunt etiam peccatorum. Et ideo non includuntur illa definitione peccati, qua non definitum est nisi
peccatum solum, non quod est et poena peccati. Cum enim quis ignorat quid facere debeat, et ideo
facit quod facere non debeat; non ei fuit liberum abstinere, unde abstinendum esse non noverat.
Itemque ille qui, ut dicitis, non origine, sed consuetudine premitur, ut exclamet: Non quod volo,
facio bonum; sed quod nolo malum, hoc ago 89, quomodo ei liberum est abstinere ab eo malo, quod
non vult et facit, odit et agit? His autem poenis carere si esset in hominum potestate, non Deus
rogaretur, et contra caecitatem, ubi ei dicitur: Illumina oculos meos 90; et contra iniquam
cupiditatem, ubi ei dicitur: Non dominetur mihi omnis iniquitas 91. Porro si etiam peccata ideo ista
non essent, quia non ab eis liberum est abstinere, non diceretur: Delicta iuventutis meae et
ignorantiae meae ne memineris 92: non diceretur: Signasti peccata mea in sacculo, et adnotasti si
quid invitus admisi 93. Illa ergo definitione peccati, quale commisit Adam, qui sciebat quid vetaret
iustitia, et non inde abstinuit, unde illi liberum fuerat abstinere, vincuntur Manichaei; sed a nobis,
quia hinc esse originem dicimus malorum humanorum, quibus videmus et parvulos aggravari, et
propter quod etiam illud scriptum est, cum de peccatis ageretur: Quia non est mundus a sordibus,
nec infans cuius est diei unius vita super terram 94. Tu autem hoc negans, nostram quidem
naturam, ne liberatorem misera inquirat, conaris perniciosa defensione plus premere; Manichaeum
vero, cum quaeritur unde sit malum, alienam Deo coaeternam permittis introducere. Neque enim
ille, unde naturam culpet humanam, timoris affectum et sensum doloris impingit; quae duo tu
adversus eum putasti esse laudanda, quia scilicet timor et dolor adiutores et provectores iustitiae
perdocentur, dum non peccat homo timore iudicii, aut peccasse se dolet aculeis paenitendi. Non
hoc a te quaeritur, sed quid sit poena timoris in parvulis, qui peccata non fugiunt, et cur tantis
doloribus affligantur, qui peccata non faciunt. Tu nempe dixisti: Quid severitas iudicantis valeret,
nisi voluntaria peccata illati cruciatus aerumna puniret? Qua ergo iustitia, quorum voluntaria
peccata nulla sunt propria, illati cruciatus aerumna parvuli puniuntur? In his certe apparet vana et
inepta esse tua praeconia, quibus timorem doloremque laudasti. Gravia sunt quippe ista supplicia,
quae non paterentur ab exortu recentes et novae imagines Dei sub iustissimo iudicio et
omnipotentia Dei, si meritum non traherent originalis veterisque peccati. Denique in paradiso, si
nemo peccasset, et provenisset coniugatorum ex illa veraci Dei benedictione fecunditas, absit ut
quisquam ibi vel magnorum vel pusillorum pateretur ista tormenta. Non solum enim dolor, quod
valde manifestum est; sed etiam timor, divina Scriptura testante, tormentum habet 95; absit ergo ut
in loco illius felicitatis essent ulla tormenta. Proinde in aetate qualibet, nemine terrente quid
timerent? Nemine laedente quid dolerent? In hoc autem praesenti saeculo maligno, quod ut nostris
miseriis perageretur, de paradiso deliciarum proiecti sumus, in his etiam quibus peccata dimissa
sunt, timorum et dolorum aerumna permanet, ut nostra de saeculo futuro fides, ubi nulla erunt ista,
non solum in nostris, verum etiam in nostrorum parvulorum aerumnis probetur; quia non eos ideo
regenerari volumus, ut non patiantur haec mala; sed ut in regnum, in quo talia non erunt,
pervehantur. Hanc fidem veram atque catholicam tibi respuenti, et vano buccarum strepitu refutare
conanti, cum Manichaeus ingesserit quaestionem unde mala sint parvulorum, omnis tua loquacitas
obmutescet; quoniam neganti originale peccatum, mox ille collidet frontem tuam, et mali naturam
introducet alienam. Non autem timet catholica fides, quod tibi videtur, rem voluntatis non posse
seminibus admoveri; cum audiat dicentem Deum, reddi peccata patrum in tertiam et quartam
progeniem filiorum 96. Utique res voluntatis, qua peccant patres, seminibus admovetur, quando in
filios vindicatur; et pater Abraham, ut decimaretur a Melchisedech, voluntate illi sacerdoti decimas
dedit; et tamen etiam filios eius, quia in lumbis erant eius, tunc esse decimatos Sacra Scriptura
testatur 97; quod profecto non fieret, si non posset res voluntatis admoveri seminibus.

Quid tam prodigale quam quod Poenus eloquitur.
337

