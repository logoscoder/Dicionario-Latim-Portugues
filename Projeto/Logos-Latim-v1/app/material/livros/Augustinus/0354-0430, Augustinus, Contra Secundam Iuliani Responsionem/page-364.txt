poenalis vanitate et malignitate solvendum est? Quid est ergo quod dicis: Ideo baptizari parvulos,
ut quos Deus fecerat condendo bonos, faciat innovando et adoptando meliores? Bonos quidem
fecit, quia omnis natura in quantum natura est, bona est; sed quos fecit bonos, non iniuste faceret
vel sineret esse miseros. Quamvis et tu, qui eos innovari dicis, ducere vetustatem veteris hominis,
cum sint nascendo utique novi, incautus et nesciens confiteris. Compelleris igitur unum ex his tribus
eligere, ut aut paradisum impleas poenis hominum; aut iniustum Deum dicas in poenis imaginum
eius, quas patitur innocentia parvulorum; aut quia haec duo detestanda et damnanda sunt,
agnoscas originale peccatum; et sic intellegas, omnes qui morte corporis moriuntur, in Adam mori,
quia per ipsum hominem mors, id est, per culpam eius et poenam; et omnes qui resurrectione
corporis non damnantur, sed vivificantur, in Christo vivificari, quia per ipsum hominem resurrectio
mortuorum, id est, per iustitiam eius et gratiam. Quia enim est poenalis corporis mors, ideo illi
resurrectionem corporis tantummodo praemialem (cum sit alia quoque poenalis), e contrario
videmus oppositam.

Novissima inimica mors destruetur.
37. IUL. Unusquisque autem in suo ordine: primitiae Christus, deinde hi qui sunt Christi in adventu
eius, deinde finis 222. Idem et alibi: Qui est primogenitus - inquit - ex mortuis 223. Deinde hi qui sunt
Christi: id est, sancti rapiuntur in nubibus 224. Post hoc finis: quoniam hi ibunt in regnum aeternum,
impii vero in ignem aeternum 225. Cum tradiderit regnum Deo et Patri, cum evacuaverit omnem
principatum, et omnem potestatem, et virtutem; oportet enim eum regnare, donec ponat inimicos
omnes sub pedibus eius; omnia enim subiecit subtus pedes eius; novissima autem inimica
destruetur mors. Cum autem dixerit: Omnia ista subiecta sunt, sine dubio praeter illum qui illi
subiecit omnia; nam cum subiecta fuerint illi omnia, tunc et ipse subiectus erit ei qui sibi subiecit
omnia, ut sit Deus omnia in omnibus 226. Regnum Dei et Patris est, ut impleto numero sanctorum
qui in eius praescientia continetur, omnis principatus et universa virtus adversariae potestatis
intereat. Oportet quippe hanc efficientiam tanti esse mysterii, ut omnes inimici iustitiae sub divinis
pedibus collocentur. Quod tunc fiet, cum destructam se et victam ab omnibus sanctis mors aeterna
conspiciet. Cum autem fuerint tam Christo quam corpori eius omnia illa potestatum genera regni
manifestatione subiecta, multo maxime congregatio omnis glorificata sanctorum esse Deo subdita
non desistet; sed totum corpus dignum regno caelorum, quod sub Christo capite construitur,
divinae voluntati perfecta affectione cohaerebit, ut exstincta omni cupiditate culparum, Deus et
contineat cunctos, et compleat.
AUG. In hac parte disputationis tuae nihil pene, quod ad causam quae inter nos agitur pertineat,
prosecutus es. Cur enim totum locum istum, ubi de resurrectione corporis Apostolus disserit,
inserendum putasti, nisi propter illud quod ait: Sicut in Adam omnes moriuntur, ita et in Christo
omnes vivificabuntur? Quia scilicet corporis mortem non vultis peccato primi hominis tribuere, sed
naturae; quam sic in illo homine primo dicitis institutam, ut sive peccaret, sive non peccaret,
moriturus esset. Unde satis tibi existimo esse responsum. Quamobrem praetermissis eis, in quibus
exponendis superfluo te dilatare voluisti, illud quod ait Apostolus: Novissima inimica destruetur
mors, discutiendum forsitan sit, de qua morte sit dictum; utrum de ista quae nunc est, qua de
corpore exire anima compellitur; an de illa qua de corpore anima exire non sinitur; ut simul
utrumque sempiterno igne crucietur; quae mors utique nondum est, sed futura est; neque tunc
destruetur, sed potius esse tunc incipit; quam nunc nondum esse quis ambigit? Haec autem, quae
tunc in omnibus corpore morientibus frequentatur, cui contraria est corporis resurrectio, de qua ut
haec omnia diceret Apostolus disputabat; haec, inquam, quae nunc agitur, usitata et omnibus nota
mors corporis, tunc utique novissima destruetur, cum corruptibile hoc induerit incorruptionem, et
mortale hoc induerit immortalitatem 227. Quod procul dubio de resurrectione corporis quae tunc erit,
contra mortem corporis quae nunc est, dictum esse perspicimus. Quapropter, si mors aeterna quae
numquam fuit, non potest tunc destrui, quando esse potius incipit, nec umquam destruetur, quia
semper erit; restat ut ista quae nunc est, ipsa novissima, hoc est, in fine destruatur, quando fiet
resurrectione carnis ut non sit. Porro inimica quomodo esset, si naturalis ita esset, ut poenalis non
esset? Poenalis autem sub iusto et omnipotente iudice nullo pacto esset, nisi meritis peccati
accidisset. Iam tandem sensum tuum, rogamus, emenda; et paradisum beatorum, quem poenis
hominum contaminaveras, munda. Dici autem non potest, quamtum mihi placeat, quod dixisti: In
regno caelorum futurum esse, ut exstincta omni cupiditate culparum, Deus et contineat cunctos, et
compleat. O utinam tuae huius sententiae commonitione te corrigas, et cupiditatem culparum,
quae in carne nostra nunc, etiam coercita, nobis repugnare non desinit, tunc vero, ut rectissime
confiteris, exstincta nulla erit, iam non te libeat laudare ut aliquod bonum, sed ut malum potius
accusare! Ipsa est enim tua illa suscepta, qua caro concupiscit adversus spiritum, ut necesse sit
etiam spiritui adversus carnem concupiscere 228, ne committatur unde homo damnetur. Quod
discordiae malum, rei utriusque bonae et a Deo bono conditae, id est carnis et spiritus, per

364

