nec ch fit ab homine aliqua natura; quamvis enim, ut scriptum est, a Domino iungatur mulier viro 58;
quoniam nisi adiuvante ipso non fit, quando recte fit; quis tamen nesciat opera hominum esse
coniugia? Porro si naturam non facit homo, non est natura coniugium; quia coniugium facit homo.
Ac per hoc, quia coniugium natura non est, profecto naturae species, tamquam illa sit genus, nullo
esse pacto potest. Coniugia igitur ad mores hominum pertinent, ipsi autem homines ad naturam.
Licet itaque nobis mala vitiatae vituperare naturae, et laudare mores bene utentes bonis malisque
naturae. Laudo ergo coniugia; absit autem ut laudem malum, quo caro concupiscit adversus
spiritum; sine quo malo quisquam hominum non potest nasci; cuius mali reatus, nisi renascendo,
non potest solvi; cuius mali bonus usus laudatur in concubitu coniugali. Proinde originale peccatum,
quod non trahitur ci ex alienae commixtione, sed ex nostrae depravatione naturae, non dicunt
Manichaei, sed dicunt Catholici; quod vos negando estis haeretici.

Dicens me sentire quae dicuntur manichaei multum falleris.
25. IUL. Ad cuius nominis cavendam invidiam, frustra omnino diversarum facis haereseon
mentionem. Ais enim: Sicut Ariani Catholicos Sabellianos vocant, quamvis certam personarum
distinctionem faciant, naturae tamen communione servata; ita et a nobis Manichaeorum vobis
nomen imponi; cum vos non dicatis malum esse nuptias, quod dicunt Manichaei, sed dicatis malum
in omnes homines naturae conditione transire 59. Haec autem argumenta tua prudentibus non
ambigo irrisum iri; nam ut Ariani falsos Catholicos Sabellianos dicunt, cum a nobis et Patris et Filii et
Spiritus Sancti personarum fiat sine ulla confusione et sine mutatione substantiae distinctio, illique
hebetissime calumnientur, inter unum et tres nihil interesse; ita etiam Catholici iure meritoque vos
Manichaeos esse pronuntiant; quia id a nobis dici fides vestra compellit. Asserunt quippe Manichaei
naturalem peccatum: vos dicitis naturale. Dicunt Manichaei libidinem corporum a diabolo esse
plantatam; tu id multiplicata disputatione confirmas. Contendunt illi per liberum arbitrium non
posse malum caveri, quippe quod naturale sit; tu quoque iisdem sermonibus liberum commentaris
arbitrium, sed per quod malum fieri possit cl, a malo autem non possit desisti. Dicit Manichaeus
semen esse maledictum: tu id Scripturarum auctoritate probare conaris. Dicit Manichaeus
inconvertibilem esse malitiam; tu sic esse vociferaris. Sed dicis tu Adam solum naturae fuisse
melioris; dicit etiam Manichaeus ad Patricium, meliorem illum secutis credi oportere, quasi de
primae concretum flore substantiae. Dicis tu commixtionem propter naturales motus esse
diabolicam, atque homines a diabolo quasi fruticis a se plantati fructus iure decerpi; dicit etiam hoc
Manichaeus, quippe a quo id credere et affirmare didicisti. Dicit Manichaeus et naturam et nuptias
malas esse: tu autem bonas nuptias, sed ream naturam. Non tu hic religiosior, sed ille prudentior.
Quomodo ergo falsum est, quod dicunt Ariani, Catholicos Sabellianos esse; ita verissimum est, quod
dicunt Catholici, Traducianos non esse aliud quam Manichaeos; distinctionem autem inter vos
illusoriam quidem, non fide vestra, sed imperitia contigisse. Unius ergo fidei tu et Manichaeus; sed
ille minus impudens, quam tua gravitas invenitur; neque enim facile Manichaeus aut Melitidis alter
offenditur, qui dicat se damnare naturam hominum, sed non infamare coniugia.
AUG. Cur ego Arianos et Sabellianos commemoraverim, qui librum illum meum intellegens legit,
mox invenit; teque pervidet dolose agere, qui eamdem causam totam commemorare noluisti. Tibi
enim dixi: Sicut Ariani dum Sabellianos fugiunt, in peius aliquid inciderunt, quia Trinitatis ausi sunt
non personas discernere, sed naturas; ita Pelagiani dum Manichaeorum pestem in perversum vitare
conantur, de nuptiarum fructu ipsis Manichaeis convincuntur perniciosiora sentire, credendo
parvulos Christo medico non egere 60. Haec verba mea tibi proposuisses, vel certe hanc sententiam
meam, si mihi quoquo modo respondere voluisses; quibus praetermissis dicis tibi ipse quod vis, ut
mihi, non ea quae a me dicta sunt refellendo, sed non tacendo respondisse videaris. Et nunc, quod
ea me sentire dicis, quae sentiunt cm Manichaei, multum falleris; vel potius quos potes fallis. Nam
Manichaei malum coaeternum Deo, idemque cn malum esse substantiam, alienam quamdam
dicunt esse naturam, quae in bonum mutari, nec per se ipsam, nec a bono Deo possit omnino; cuius
immutabilis mali commixtione co, animam bonam, quam credere audent boni Dei esse naturam,
inquinatam perhibent atque corruptam; et ob hoc in qualibet hominis aetate necessarium habere
salvatorem, a quo mundata et redintegrata atque a tali captivitate eruta liberetur. Vos autem dum
in perversum fugitis Manichaeos, in has impietatis cp tenebras incidistis, ut ab omni malo
asserendo parvulos salvos, Salvatorem miseris necessarium non putetis; et adiuvandis eis ipsis,
quos fugitis, Manichaeis nescio quomodo per circuitum vestri occurratis erroris, negando malum
vitiatae naturae nostrae; ut quidquid malorum vel recte creditur, vel aperte invenitur in parvulis,
commixtioni (quod volunt ipsi) naturae tribuatur alienae. Catholica vero ut Manichaeos et
Pelagianos devitet, nullam naturam atque substantiam esse dicit malum; sed voluntario malo, quod
per unum hominem in omnes homines pertransiit, nostram naturam atque substantiam ideo cq
mutabilem, quia Dei natura non est, non negat esse vitiatam; eique malo, quod insanabile Deo non
est, ut absumi possit, in omnibus aetatibus Salvatorem necessarium confitetur. Proinde nec de
peccato naturali, nec de libidine corporum, nec de libero arbitrio, nec de semine maledicto, nec de
inconvertibili malitia, nec de natura primi hominis, nec de commixtione sexuum, nec de potestate

293

