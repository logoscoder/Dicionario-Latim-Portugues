gratiam, quam libertas nostra etiam in statum pristinum restituta sibi esse intellegit necessariam.
Quaero autem a te, utrum iam in pristinum statum ita fuerit restituta libertas eius qui dicit: Non
quod volo, ago; sed quod odi, illud facio; et: Velle adiacet mihi, perficere autem bonum, non
invenio 35; et quibus dicitur: Caro concupiscit adversus spiritum, et spiritus adversus carnem; ut
non ea quae vultis faciatis 36. Puto quod non usque adeo desipis, ut in his dicas esse status pristini
libertatem; et tamen si nulla eis esset, id quod sanctum et iustum et bonum est, nec velle
potuissent. Sunt enim quos peccare ita delectat, ut nolint oderintque iustitiam; quam nec velle
aliquis potest, nisi paretur voluntas a Domino, ut ad perficiendam iustitiam praecedat desiderium
voluntatis, et paulatim effectus potestatis accedat, aliis citius, aliis tardius, unicuique sicut Dominus
dedit, qui solus potest hominis reparare salutem atque augere iam perditam et donare etiam hoc,
ut iam perire non possit. In quo liberatorum numero est et sanctus Abel, quem dicis bene vivendi
non caruisse virtute. Non caruit plane, sed postquam coepit illi esse; antea vero, quis est mundus a
sorde? Nec infans, cuius est diei unius vita super terram 37. Redimuntur ergo, quicumque
redimuntur, ab eo qui venit quaerere quod perierat, qui et antequam in carne veniret, per fidem
ipsam redemit, qua credebatur esse venturus. Redimuntur autem in libertatem beatitudinis
sempiternam, ubi iam peccato servire non possint. Nam si, ut dicis, boni malique voluntarii
possibilitas sola libertas est, non habet libertatem Deus, in quo peccandi possibilitas non est.
Hominis vero liberum arbitrium congenitum et omnino inamissibile si quaerimus, illud est quo beati
omnes esse volunt, etiam hi qui ea nolunt quae ad beatitudinem ducunt.

Primum peccatum et iustitia quae praecessit.
12. IUL. Deinde, ut praerupta opinionis tuae sequamur, argumentaris tali conditione liberum
arbitrium ordinatum fuisse, ut vim suam merito secutae voluntatis amitteret, et qualitatis quam
elegisset necessitatem, in reliquum sustineret. Hinc ergo quid a nobis referatur attende. Siccine
putas hominem creatum, ut hanc electae qualitatis necessitatem in utraque parte pateretur, id est,
ut si bonum voluisset, ulterius peccare non posset; et si elegisset malum, ultra se emendare
nequiret? An ut tantummodo malam partem mali necessitas sequeretur, in bona autem nihil tale
contingeret, sed semper periculis varietatum pateret? Ex his duobus quodlibet sumito: si dixeris
talem factam esse naturam, quae mali tantum necessitatem pateretur; nulli dubium remanebit,
teterrimam eam definiri, cui peioris partis violentia sola tribuatur; probaturque Adam quoque malae
fuisse naturae; et nullius remanebit voluntarii, sub qua delitescas, umbra commissi. Sin autem
profitearis, etiam in boni parte idem fuisse secuturum, id est, ut si bonum voluisset, ulterius
peccare non posset; refero: Cur ergo peccavit? Cur nullam passus est boni necessitatem, ut insidiis
diaboli impenetrabilis appareret, qui aliquo tempore, priusquam peccaret, fuisse obediens Deo
invenitur? Neque enim illico quod ingressu animae limus intepuit, in appetitum malae voluntatis
exarsit. Legitur quinimmo, ad culturam paradisi custodiamque translatus accepisse praeceptum a
Deo, ut universis fructibus vesceretur, sed a ligno scientiae boni et mali, dicto audiens abstineret.
Antequam ergo de latere eius corpus formaretur uxoris, obediens mansit imperio, amoeni ruris
cultor innocuus; post hoc vero, adiutorium similis sibi consortis emeruit. Inculcavit nempe has
distinctiones temporum Scripturae fides. Postquam vero iam sibi mulierem vidit paratam, in tantum
praecepto Dei sedulo famulabatur officio, ut etiam feminae legem, quam acceperat, intimaret. Non
solum igitur custos divini, sed etiam praedicator imperii, condocefecit Eva et reverentiam
praecipientis, et genus servitutis, et causam timoris. Inde est quippe quod etiam mulier
congredienti diabolo obluctata sollicite, cui nihil Deus imperaverat, refellit serpentis prima fronte
mendacia, et dicit non abstinentiam omnium lignorum, sicut ille confinxerat, sed cum permissu
fertilitatis universae unius tantum mandatam arbusculae cautionem, metumque mortis obiectum,
qui praevaricatores iure sequeretur. Non ergo brevi tempore apparet Adam custodisse mandatum;
sed etiam Evam curam devotionis habuisse, quae scientiae et divinitatis amore collapsa est. Cur
ergo illa iustitia, illa devotio, quae in Adam diu, in Eva aliquandiu viguit, non eripuit delinquendi
possibilitatem, ut boni necessitas impenetrabiles eos suadelis sontibus exhiberet? Fuerunt ergo
quamdiu voluerunt obedientes, nec tamen perdiderunt merito devotionis facultatem praevaricandi;
denique lapsi sunt 38; igitur et posteaquam peccaverunt, manifestum est nequaquam eos potuisse
vim correctionis amittere. Et ideo ut in omnibus locis, hic quoque totum quod confinxeras perdidisti;
quia peccatum illud primorum hominum nec ullorum fecit criminum necessitatem, nec transiit in
naturam; sicut iustitia quae praecessit, nec virtutum intulit necessitatem, nec sibi vias seminum
vindicavit.
AUG. Totum quod tamdiu et tanta verborum perplexitate dixisti, breviter sic potest dici. Cur, inquis,
Adam male agendo perdidit posse bene agere, et bene prius agendo non perdidit posse peccare? Et
vis intellegi, si ita est, hominem non bonae, sed malae factum fuisse naturae, in quo plus valuit
actio mala, ne posset agere bene, quam actio bona, ne posset agere male. Posses isto modo dicere,
male fuisse hominem cum oculis creatum, quia cum eos exstinxerit, fit in illo ut non possit videre;
videndo autem non in illo factum est ut eos non posset exstinguere; aut male fuisse totum corpus

328

