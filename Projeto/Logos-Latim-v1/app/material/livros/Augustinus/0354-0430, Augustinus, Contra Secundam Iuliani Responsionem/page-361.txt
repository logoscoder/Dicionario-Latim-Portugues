natus et ex Virgine Maria; quod aliorum hominum nemo: ille potestatem habuit ponendi animam
suam, et iterum sumendi eam 208; quod aliorum hominum nemo: quid ergo mirum, si a mortuis
resurgere potuit; quod aliorum hominum poterit nemo? Si ergo ista dicant, quia Christum solum
resurrexisse concedunt, ceteros nolunt; numquid ideo illas Christi tam magnas a ceteris differentias
negaturi sumus, ut aliorum quoque mortuorum resurrectionem de Christi cum eis aequalitate
persuadere possimus? Sic ergo nec istam differentiam denegantes, qua fatemur solam carnem
Christi, non ut aliorum fuisse carnem peccati, sed carnis peccati similitudinem; non ideo tamen
solam resurrexisse, sed aliorum quoque resurrecturam esse defendimus, et sic defendimus, ut
dicamus quod Apostolus dixit: Si mortui non resurgunt, neque Christus resurrexit; resurrexit autem
Christus; resurgunt igitur mortui. Neque enim quia non eadem sunt in utraque carne originis merita,
ideo non est eadem terrena mortalisque substantia. Habet quidem differentiam suam similitudo
carnis peccati, qua discernitur a carne peccati; sed absit ut Christus eis se disparem faciat
resurgendo, quibus se voluit aequare moriendo. Non itaque propterea debemus similitudinem
carnis peccati carni aequare peccati, quantum attinet ad differentiam pertinendi ad peccatum et
non pertinendi, quia noluit esse inter utramque carnem differentiam resurgendi et non resurgendi,
qui noluit esse non moriendi atque moriendi. Imitatio autem quam, suffulcis, ubi non opus est, quid
ad istam causam valet? Imitatio quippe in voluntate est; sed cum bona est, praeparatur, sicut
scriptum est, voluntas a Domino 209. Nemo ergo imitatur, nisi velit; moritur autem homo et resurgit,
velit nolit. Verum et ipsa imitatio non semper tunc fit, quando eadem natura est imitandi, quae
imitantis; alioquin Angelorum, quorum diversa natura est, iustitiam et pietatem non possemus
imitari; quod tamen nos a Domino poscere in oratione, cum dicimus: Fiat voluntas tua sicut in caelo
et in terra 210, etiam ipse confessus es 211. Nec Deum Patrem imitaremur, cuius a nobis longe
diversa natura est; tamen Dominus ait: Estote sicut Pater vester qui in caelis est 212; et per
Prophetam dicitur: Sancti estote, quia ego sanctus sum 213. Non ergo ideo Christum non possumus
imitari, quia ille in similitudine carnis peccati in hoc saeculo fuit, nos autem in carne peccati.

Vires contra traducem.
35. IUL. Has vires exseramus in traducem, dicamusque: Si Christus, qui homo factus est, non
habuit naturale peccatum, quomodo dicunt quidam in vobis quia imagini Dei pravitas dominetur
ingenita? Si autem in natura malum est, et Christus, qui in eadem natura deprehenditur, sub regno
diaboli est constitutus. Si autem ille creditur reus, inanis est praedicatio nostra, et vacua est fides
vestra; inveniuntur autem falsi testes Apostoli, quia testimonium dixerunt adversus Deum, quod
Filium suum, ex semine David secundum carnem, innocuum sanctumque formaverit, si eum
maledicti seminis crimen infecit. Prorsus si in tali Christo speramus, miserabiliores sumus omnibus
hominibus. Nunc autem Christus non minus verus homo, quam verus Deus, de Adam stirpe
generatus, factus ex muliere, factusque sub lege, nullum fecit, et ideo nullum habuit peccatum.
Apparet igitur crimen voluntatis esse, non seminis.
AUG. Ex hoc certe quasi fundamine tota ratiocinationis tuae structura consurgit, quod primum
posuisti, dicens: Si Christus, qui homo factus est, non habuit naturale peccatum, quomodo dicunt
quidam in vobis quia imagini Dei pravitas dominetur ingenita? Istaque propositione convulsa et
effossa, quidquid deinde tamquam subsequens addidisti, facillima labe subvertitur. Non enim
sequitur ut si Christus, qui homo factus est, non habuit naturale, hoc est, originale, peccatum, nulla
imagini Dei pravitas dominetur ingenita; quoniam non sequitur ut si nihil habuit pravitatis similitudo
carnis peccati, nihil habeat pravitatis cui est ista similis, id est, caro ipsa peccati; immo vero id
sequitur, ut si est similitudo carnis peccati, sit etiam caro peccati. Quia omne simile, alicui simile sit
necesse est; et si solus habuit Christus veram quidem carnem, sicut ceteri homines, sed tamen
carnis peccati non proprietatem, sed similitudinem; non solum necesse est ut sit alia cui haec
similis sit caro peccati, sed omnium ceterorum hominum non sit nisi caro peccati. Quapropter etsi
malum est in carne peccati, non est tamen in Christo, qui venit in carne vera, non tamen in carne
peccati, sed in similitudine carnis peccati, carnem sanare peccati. Non ergo ille creditur reus, sed
ab illo noster solvitur reatus, et originalis, et additus. Unde nec inanis est Apostoli praedicatio, qui
non praedicaret in Christo similitudinem carnis peccati, nisi aliorum carnem sciret esse peccati. Nec
vacua est fides nostra, qua vacuatur haeresis vestra. Nec falsi testes inveniuntur Apostoli, qui
similitudinem carnis peccati discernunt a carne peccati, quod non facit haeresis vestra; et sic ex
semine David evangelizant Christum, ut tamen de Spiritu Sancto natum asserant et Virgine Maria,
non de carnis concupiscentia, ut similitudinem carnis peccati haberet, carnem vero peccati habere
non posset. Nec miserabiliores sumus omnibus hominibus ista credentes; sed carnem Christi a
carne peccati non esse discretam magna miseria credimus. Proinde argumentationem tuam vana
conclusione determinas, dicens: Apparet igitur crimen voluntatis esse, non seminis. Hoc omnino
inaniter intulisti; quoniam superiora, ex quibus eam confectam putas, consequentia non esse
monstravi; et procul dubio, quia in paradiso esse possent, nulla esse post paradisum vitia
nascentium, nisi mala voluntate primorum gignentium vitiarentur et semina. Cur non ergo potius

361

