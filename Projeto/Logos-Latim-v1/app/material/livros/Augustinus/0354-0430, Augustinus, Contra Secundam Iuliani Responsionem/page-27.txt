hoc malum est, non negandum; vincendum est, non defendendum. Postremo, si ei consentis,
malum agnosce peccando; si ei resistis, malum agnosce pugnando.

Concupiscentia se accusat ipsa sua praesentia.
72. IUL. Vel quid prodest eius rei modestia, cuius accusat se ipsa praesentia? Vide ergo quo tua
acumina provehantur. Primo, quia peccat natura sine voluntate; quod non potest. Secundo, quia est
peccatum, et non peccat, id est, una res est, et non est. Deinde, quando turbat pacem, miserabilis
est, nec pro tanto crimine plectitur dissipatae quietis; quando autem perficit iniquitatem,
damnabilis est. Sed lex peccati sicut meretur ipsa tormentum, ita excusat hominis voluntatem. Quia
lex et cogens, et naturalis, et numquam recedens, superari utique a voluntate non potest; et nemo
propter hoc reus est, quod vitare non potuit. Sed nec ipsa lex peccat, quia aliud facere non potuit.
Deus autem inevitabilia reatui adscribit; nec ut hoc tantum mali faciat, ab ullo cogitur; omnibus
igitur absolutis, hic solus in crimine reperitur, qui mira fronte imputat aliis necessitatem, cum ipse
sine necessitate delinquat. Macte virtute prudentiae, nobilissime disputator, qui gradibus Punicae
dialexeos, ut commendares dona, evertisti iudicia; ut simulares gratiam, subruisti iustitiam; ut
infamares naturam, criminatus es hominum Conditorem; et ita criminatus es, ut non solum aliquo
peccatore, sed ipsa lege peccati Deus tuus nocentior appareret. Et post haec profanissime
catholicis sacerdotibus convicium facis, ut dicas eos negare gratiam Christi, cuius aequitatem
tuentur; cum nos laudemus quidem clementiam remediorum, sed legum manente iustitia .
AUG. Utinam catholicos agnosceres sacerdotes, qui longe priusquam esse coepistis, dixerunt
concupiscentiam carnis, quae concupiscit adversus spiritum, quamvis adversus eam etiam spiritus
concupiscat, quae lex intellegitur esse peccati, resistens legi mentis post peccatum quod in
paradiso perpetratum est, humanam vitiasse naturam; unde sine illa modo nascitur nemo; eique
spiritus adversatur in sanctis, ut iuste vivant, pugnando contra illam, donec perfecta hominis salute,
et carne cum spiritu plenissime concordante iam non sit. Dicit Ambrosius, per praevaricationem
primi hominis in naturam vertisse dissensionem carnis et spiritus 168; eamque dissensionem sic
Cyprianus ostendit, in quo Poeno Punicam dialexim, ut puto, irridere non audes, quod facere in me
ausus es: Est, inquit, inter carnem et spiritum colluctatio, et discordantibus adversum se invicem
quotidiana congressio, ut non quae volumus ipsa faciamus, dum spiritus caelestia et divina quaerit,
caro terrena et saecularia concupiscit; et ideo petimus inter duo ista, ope et auxilio Dei concordiam
fieri, ut dum et in spiritu et in carne voluntas Dei geritur, quae per eum renata est anima servetur.
Quod aperte atque manifeste Apostolus sua voce declarat: "ro, inquit, concupiscit adversus
spiritum, et spiritus adversus carnem; haec enim invicem adversantur sibi; ut non ea quae vultis,
ipsa faciatis " 169. Hanc tu concordiam carnis et spiritus, quam nos optare, et a Domino dicit orare
Cyprianus, nec in paradiso ante peccatum fuisse concedis; aut si fuit, cur non fateris eam per
praevaricationem primi hominis vitiata periisse natura, beataeque paci animae et corporis miseram
successisse discordiam? Et indignaris nobis, quod velut catholicis sacerdotibus, id est vobis,
faciamus nostro sermone convicium, quia dicimus vos negare gratiam Christi; cum vos istis vere
catholicis sacerdotibus impudentissime ac profanissime conviciemini his verbis, quae in me, qui
eorum fidem sequor et tueor, indigesto furore ructatis. Apostolus dicit: Spiritu ambulate, et
concupiscentias carnis ne perfeceritis 170. Rogo cur eas appellat, si nullae sunt? Cur eas perfici
vetat, si bonae sunt? Sed adhuc quales sint, ostendit et dicit: Caro enim concupiscit adversus
spiritum, et spiritus adversus carnem; haec enim invicem adversantur; ut non ea quae vultis
faciatis 171. Quibus dicebat: Ut non ea quae vultis faciatis? Numquid Iudaeis, secundum mirabilem
vestram intellegentiam, nondum sub Christi gratia constitutis; et non eis quibus dixerat: Ex
operibus legis Spiritum accepistis, an ex auditu fidei? 172 Fideles itaque christianos dicebat non ea
quae vellent facere, concupiscente adversus spiritum carne. Quid ita, nisi quia volebant inferiorem
partem suam consentire superiori, id est, carnem spiritui, nec valebant perficere quod volebant;
eisque restabat non consentire illi vitio, sed adversum carnem spiritui concupiscere? Verum et si
hoc in eis erat, quod vos putatis, ut propter consuetudinem malam etiam nolentes male viverent;
quid est ergo quod dicis, naturam sine voluntate peccare non posse, cum istos non volentes
peccare fatearis? Cur autem dicta sit concupiscentia carnis peccatum, lexve peccati, iam supra
diximus 173; cui si bonum est non consentire ad illicita, profecto ipsa malum est, qua concupiscuntur
illicita, etsi nulla consensione, nulloque opere perpetrantur. Iudicia Dei porro vos evertitis, qui
generis humani miserias incipientes a parvulis, sine ullo peccati merito fieri dicitis; nec donum Dei
poscitis, ne intretis in tentationem 174, hoc est, ne peccetis; in vestra enim virtute confiditis, et vos
in Psalmo sancto notatos esse atque damnatos 175, vel non videtis caeci, vel stolidi non doletis.

Ne vocentur haeretici fiunt manichaei.

27

