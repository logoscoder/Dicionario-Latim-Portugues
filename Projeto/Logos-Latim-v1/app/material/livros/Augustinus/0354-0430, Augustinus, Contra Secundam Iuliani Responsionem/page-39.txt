AUG. Dicturus es, ut video, Deum necessitate premi, ut peccare non possit; qui utique nec potest
velle, nec vult posse peccare. Immo vero, si necessitas dicenda est, qua necesse est aliquid vel
esse, vel fieri; beatissima est ista omnino necessitas, qua necesse est feliciter vivere, et in eadem
vita necesse est non mori, necesse est in deterius non mutari. Hac necessitate, si necessitas etiam
ipsa dicenda est, non premuntur sancti Angeli, sed fruuntur; nobis autem est futura, non praesens.

Nullum peccatum in rebus invenitur.
104. IUL. Verumtamen, ad destructionem totam dogmatis tui proficit, ut etiam recordemur
definitionum superiorum. Si peccatum non est nisi voluntas retinendi et admittendi, quod iustitia
vetat et unde liberum est abstinere, nullum peccatum in rebus penitus invenitur .
AUG. Ista definitio peccati eius est, quod peccatum tantummodo est, non quod etiam poena
peccati, qua periit libertas non peccandi; a quo malo non liberat, nisi ille cui non tantum dicimus:
Dimitte nobis debita nostra, verum etiam: Ne nos inferas in tentationem, sed libera nos a malo 272.

Iustitia divina non imputat peccatum a quo non est liberum abstinere.
105. IUL. Nam si non imputat iustitia, nisi unde liberum est abstinere; et ante Baptisma necessitas
mali est, quoniam voluntas, sicut dixisti, ad faciendum bonum non est libera, perque hoc aliud
agere non potest nisi malum; ab infamia mali ipsa quam patitur necessitate defenditur; quoniam
apud eam iustitiam gravari operibus suis non potest, quae non imputat malum, nisi a quo liberum
est abstinere. Post Baptisma autem, si necessitas boni est, nullum utique potest esse peccatum.
Vide igitur quam illud quod esse peccatum ratio demonstrat, inveniri nequeat in seminibus, quando
secundum definitiones tuas iam nec in moribus invenitur.
AUG. Multum erras, qui vel necessitatem nullam putas esse peccandi, vel eam non intellegis illius
peccati esse poenam, quod nulla necessitate commissum est. Si enim necessitas nulla peccandi est
(ut omittam vim mali eius quod originaliter trahitur; hoc enim nullum esse vos vultis) quid
patiebatur, quaeso, qui secundum vestrum sensum, tanta mole malae consuetudinis premebatur,
ut diceret: Non quod volo, facio bonum; sed quod nolo malum, hoc ago 273? Deinde cogitare te
existimo, quid appetendum, quid vitandum sit in agenda vita, quanto labore discatur. Qui autem
hoc nesciunt, ipsa boni appetendi malique vitandi ignorantia patiuntur peccandi necessitatem.
Necesse est enim ut peccet, qui nesciendo quid facere debeat, quod non debet facit. De quo genere
malorum Deus rogatur, ubi dicitur: Delicta iuventutis et ignorantiae meae ne memineris 274. Quod
genus delictorum si non imputaret Deus iustus, non ea sibi dimitti posceret homo fidelis. Unde dicit
et Dei famulus Iob: Signasti peccata mea in sacculo, et annotasti si quid invitus commisi 275. Tu
quoque ipse in libro novissimo tuo eorum, quos contra unum meum quattuor edidisti, ex
affectionibus atque passionibus animi dicis: Evenire hominibus affectionalem qualitatem atque ita
inhaerescere, ut aut magnis molitionibus, aut nullis separetur omnino 276. Quisquis ergo ea
timiditate peccaverit, quae ab illo non potest separari, quid aliud quam necessitate peccabit? Sed
vos ista peccata ex illis venire peccatis, quae nulla necessitate commissa sunt, in illo saltem
conceditis, qui dicit: Quod nolo malum, hoc ago. Qui enim, ut istam patiatur necessitatem, non nisi
peccandi consuetudine premitur; procul dubio priusquam peccaret, nondum necessitate
consuetudinis premebatur. Ac per hoc, etiam secundum vos, peccandi necessitas unde abstinere
liberum non est, illius peccati poena est, a quo abstinere liberum fuit, quando nullum pondus
necessitatis urgebat. Cur ergo non creditis tantum saltem valuisse illud primi hominis ineffabiliter
grande peccatum, ut eo vitiaretur humana natura universa, quantum valet nunc in homine uno
secunda natura? Sic enim a doctis appellari consuetudinem nos commemorandos putasti 277. Cum
igitur et illa fateamur in hominibus esse peccata, quae committuntur, non necessitate, sed
voluntate, quae tantummodo peccata sunt, unde ab eis liberum est abstinere; et peccatis de
ignorantiae vel affectionum necessitate venientibus, quae iam non solum peccata, verum etiam
poenae sunt peccatorum, plenum sit genus humanum; quomodo dicis definitionibus nostris
peccatum nec in moribus inveniri? Sed quod non vultis, audite. A peccatis omnibus sive
originalibus, sive moralibus, vel quae facta sunt, vel ne fiant, non liberat nisi gratia Dei per Iesum
Christum Dominum nostrum, in quo regenerati sumus, et a quo didicimus orando dicere, non
solum: Dimitte nobis debita nostra, id est, quia peccavimus; verum etiam: Ne nos inferas in
tentationem 278, id est, ne peccemus.

Baptisma tuum propter solam genitalium commotionem fuit provisum.

39

