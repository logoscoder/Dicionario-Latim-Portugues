Christus demittit peccatum regenerando.
137. Iul. Si Christus mutavit officia genitalium, Adam ea pervertisse credatur; si Christus aliquid
correxit in sensibus carnis, aestimetur eos Adae culpa turbasse; si Christus fecit medicinam ire per
propaginem, dicatur Adam per generationem transmisisse delictum.
Aug. Iam ad ista responsum est; sed audi breviter etiam nunc. Si Christianus catholicus esses,
appareret tibi et Adam delictum generando transmittens et Christus regenerando dimittens;
carnaliter autem generat Adam, spiritaliter regenerat Christus; noli ergo quaerere in utroque
propaginem carnis, quam propaginem non pertinere ad regenerationem spiritalem, si non
contendis, attendis. Contra infirmitatem vero carnis nunc Christi gratia certamen instituit, postea
eius perficiet sanitatem, cuius sanitatis futurae atque perpetuae nunc pignus Spiritum Sanctum
dedit 185, per quem diffunditur in nostris cordibus caritas 186, ut nos ad agonem interim relicta carnis
non vincat infirmitas.

Voluntas, non nativitas, tincta fuit imitatione peccati.
138. Iul. Sin autem his omnibus in eo, quem suscipiunt a natura, ordine permanentibus
adhortationibus, signis, exemplis, promissione vel munerum vel poenarum ad fidem voluntas sine
inductione necessitatis allicitur et haec per instituta, per mysteria, per dona non oppressa, sed
exspectata, sed libera, sed provocata curatur, apparet, etsi uno spiritu totus mundus vel rugiens vel
rabiens refragetur, voluntatem uniuscuiusque, non nativitatem tinctam imitatione fuisse peccati.
Aug. Quacumque te vertas, ab originali peccato non alienabis parvulos, nisi eos negaveris mortuos;
quod si feceris, mortuum pro eis Christum simul negabis; si autem, ne hoc neges, mortuos parvulos
confiteris, profecto in Adam mortuos non negabis, aut si non ibi, dic ubi.

Deus potest subvenire non merentibus, non potest punire non peccantes.
139. Iul. Quamvis nimis molliter egerim; etsi enim Christus ex eo quo venit tempore universis
hominibus doceretur et iter interclusisse mortis et vitam donasse perpetuam, ut nemo prorsus ex
eo die, quo Verbum caro factum est 187, aut in peccatum laberetur aut pro peccato poenam timeret,
non tamen ea condicio primae iniquitatis, quae liberalitatis doceretur extremae, quoniam subvenire
non merentibus potest et solet Deus cum laude clementiae, punire autem non peccantes non
potest sine eversione iustitiae.
Aug. Quia ergo gravi iugo a die exitus de ventre matris puniti sunt parvuli, agnosce iudicem iustum
et confitere originale peccatum. Punire enim nullius peccati meritum habentes, sicut etiam ipse
confiteris, non potest sine eversione iustitiae.

Distantia praesentis et futuri saeculi.
140. Iul. Attende igitur, quid disputatio tota confecerit. Si gratia Christi et Adae culpa in diversis
effectibus aequaliter censerentur, ut vel numero operationum pares essent, quae operationum
genere dissidebant, docendum erat tantis profuisse gratiam, quantis culpa nocuisset, ut
appensionis illius, qua trutinabantur, aequitas et momenta constarent. Subvenire ergo debuit etiam
illis omnino locis illisque partibus medicina, quibus insederat aegritudo, id est si aliquid in motibus
genitalium, in sensibus coeuntium, in obscaenitate membrorum, in infelicitate nascentium
antiquum crimen effecerat, immutatione horum, quae diximus, remedia contulisset; alioquin grande
testimonium imbecillae artis nihilque profuturae nec locum aegritudinis invenisse et languentibus
eversisque naturalibus inertia fomenta voluntatibus admovisse.
Aug. Iam responsum est, cum de distantia prae sentis et futuri saeculi locuti sumus 188. Hic enim
accipimus per pignus spiritus et certandi et vincendi vires; ibi autem sine hoste ullo externo et
interno ineffabili ac sempiterna pace perfruemur. Quisquis ergo omnia, quae ibi habenda sunt, hic
vult habere, fidem se indicat non habere.

Quomodo est iustus Deus, si nullus nascitur reus?
141. Iul. Ostendit autem inter haec veritas, quia, etsi prodesset effusa generaliter medicina
motibus atque mortalibus, illis quoque, qui eam nullo studio nec ulla intentione meruissent, non

103

