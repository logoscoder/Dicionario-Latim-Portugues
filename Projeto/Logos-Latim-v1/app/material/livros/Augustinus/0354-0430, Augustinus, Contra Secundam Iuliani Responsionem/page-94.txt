105. Iul. Exprimatur igitur vis argumentorum tuorum. Postquam dixit Paulus, quia multo magis
abundasset gratia Salvatoris ad medendum quam praevaricatio primi hominis ad nocendum,
sequitur: Et non sicut per unum peccantem ita est et donum; nam iudicium ex uno in
condemnationem, gratia autem ex multis delictis in iustificationem 144. Quod tu delictum unum ad
condemnationem sufficiens originale esse contendis in omnes videlicet homines pertransiens,
gratiam autem ideo ex multis delictis in iustificationem dici, quia non solum illud unum solvit, quod
originaliter trahitur, sed etiam cetera, quae in unoquoque homine motu propriae voluntatis
adduntur 145. Ad quod confirmandum paulo post argumentaris, quia, si hoc unum delictum ad
condemnationem sufficiens Apostolus dixisset imitatione susceptum, addere debuisset omnes
homines ad condemnationem non per unum ire delictum, sed per multa sua quaeque voluntate
commissa. In quibus locis quoniam elaqueandus est Apostoli sermo a cassibus Manichaeorum, ut sit
attentus lector admoneo. Ais ergo secundum nostrum sensum, quo asseritur prima culpa formam
praebuisse peccantibus, debuisse Apostolum, sicut gratiam ex multis delictis iustificationem dixit
operari, ita ex multis peccatis dicere regnasse mortem. Porro hoc argumento contra te omnino
luctaris; convinco enim secundum dogma tuum inconsequenter Apostolum pronuntiare: Gratia
autem ex multis delictis in iustificationem, qui dixerat: Ex uno peccato iudicium in
condemnationem. Ut enim egredientes de nostris finibus in vestra regione versemur: si libertas
arbitrii primo est eversa peccato et in omni deinceps hominum genere manca adeo remansit, ut
non sit ei possibile nisi tantummodo malum facere, non autem habeat in facultate electionem partis
alterius, id est recedere a malo et facere bonum, sed iniquitatis necessitate depressa appetentiae
criminum parere compellitur; si perrupta omni lege iustitiae facta sunt naturalia, quae fuerant
voluntaria; si lex peccati habitat in membris, quae tyrannidem in imaginem et opus Dei nuptiarum
verecundia et iucunditate sortita est; si frutex diaboli in visceribus pangitur ante animam et cum
incrementis naturalibus adolescit, frondescit et pestifera fruge ingravescit; si haec, inquam, ut
dicitis, una primi hominis culpa progenuit, consequentius dicitur ex uno delicto in condemnationem
genus ire mortalium quam ex multis delictis gratiam liberare, ut magis proprie intellegatur dici
posse haec gratia ex uno delicto liberare quos liberat. Nulla enim alia motu propriae voluntatis
adduntur, si omne malum fracta arbitrii libertate, exclusa honestate desiderii infectrix seminum
culpa primi genitoris operatur.
Aug. Unde fieri potest, ut homo, qui conaris apostolica verba pervertere, possis loqui nisi perverse?
Nam utique, cum ad illud delictum, quod generatio trahit, usus voluntatis accesserit, quem non
habent parvuli, in multas et varias cupiditates arbor multorum pullulat peccatorum, quod antequam
fieret, etiam ipsum unum trahebat ad damnationem, si ante voluntatis usum parvulus finiret hanc
vitam. Neque enim, quia maior damnatio debetur iam magno et multiplicato malo, ideo nulla parvo
et nondum multiplicato debebatur. Quomodo ergo regeneratio, quae multiplicatum per usum
voluntatis malum tollit, non plus praestat quam nocuit generatio, quae huius quamvis magni et
multiplicis mali nondum tamen auctum et nondum multiplicatum traxit initium, quod solum sine ulla
pullulatione remaneret, si nullus voluntatis usus, quo augeretur et multiplicaretur, accederet?
Voluntas autem antequam bonae libertati ad operandam veram iustitiam gratia Dei subveniente
reddatur, multis aliis etiam causis praeter originis vitium movetur ad peccandum vel non movetur,
unde fit, ut ipsi impii, quibus vel nondum subvenit vel numquam subventura est gratia, quae
iustificat impium, alii magis, alii minus peccent. Iudicium ergo ex uno in condemnationem 146, quia
damnantur et hi qui unum illud generatione traxerunt; gratia autem ex multis delictis in
iustificationem, quia non solum illud, cum quo nascitur homo, sed quidquid aliud delictorum
voluntatis usus illi malo addidit, tollit. Haec est apostolicorum verborum catholica veritas, quam
nulla haeretica loquacitate depravas, quantalibet nos prolixitate vanitatis et loquacitatis exerceas.

Ad curandum virtus gratiae defuit, non voluntas.
106. Iul. Ac per hoc, si est naturale peccatum tantorum auctor malorum, gratia Christi nequaquam
multa delicta donando iustificationem operatur, sed uni peccato indulgendo negotium benignitatis
exsequitur; quod cum se spondet acturam, fidem faciet promissis, si haec quae dicuntur per peccati
vulnus invecta curaverit; ceterum si et post remedia quae detulit eadem tamen diabolicorum
morborum series perseverat, voto eius gratificatio, praesumptioni venia debetur, quia ad curandum
innatas pestes virtus ei defuit, non voluntas.
Aug. Iam responsum est; intellege et tace. Aliter gratia certantem facit atque adiuvat, aliter
victorem sine hoste ullo vel externo vel interno in aeterna pace conservat; ista laboriosa militia est
in praesenti saeculo, illa beata requies in futuro. Sed si tu cum vitiis carnalibus in te ipso bellum
non geris, erubesce; si geris, obmutesce.

Adae peccatum ipsum solum laesit, non genus humanum.
94

