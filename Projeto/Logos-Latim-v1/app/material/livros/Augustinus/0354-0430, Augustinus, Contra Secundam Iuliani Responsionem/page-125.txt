regnasse et in eos, qui peccaverunt quidem per liberum arbitrium, sed non in similitudine
praevaricationis Adae, quia sine lege peccaverunt? Non itaque peccaverunt eius exemplo, quoniam
non peccantes in similitudine praevaricationis eius non exemplum peccantis amaverunt; quantum
enim ab hac similitudine peccantis huius, tantum ab imitatione exempli huius alieni sunt. Cum igitur
et in eos regnaverit mors, quid est quod dicis: Ut nemo cogatur in mortem, nisi qui exemplum
peccantis adamaverit, eius videlicet, quem propter imitationem formam vis fuisse peccati? Ecce
non amaverunt peccantis exemplum, qui non in praevaricationis eius similitudinem peccaverunt, et
tamen etiam in eos regnavit mors. An vis redire ad catholicam veritatem, ut in eos quoque mortem
regnasse fatearis, qui non peccaverunt propria non faciendo peccata, sed regnum mortis in
similitudine praevaricationis eius, de cuius stirpe sunt nati, tamquam haereditario miseriae iure
subierunt? Sic quippe intellexerunt haec apostolica verba Doctores Ecclesiae, qui viderunt ea non
posse recte intellegi, nisi in eis intellegatur obnoxiae successionis origo peccati; propter quod
dixerunt parvulos secundum Adam carnaliter natos contagium mortis antiquae prima nativitate
contrahere 346, nec Manichaei fuerunt, sed vos Pelagianos Dei spiritu, qui per eos locutus est,
damnaverunt.

Nihil de exortu humanitatis.
215. Iul. Vita autem, in qua regnaturi sunt sancti, aeterna monstratur; ergo et mors, quae
iniquitatem voluntariam sequitur, aeterna credatur. Itaque sicut per unius delictum in omnes
homines in condemnationem, sic et per unius iustitiam in omnes homines in iustificationem vitae.
Sicut enim per unius inoboedientiam peccatores constituti sunt multi, ita et per unius oboedientiam
iusti constituentur multi 347. Omnis est soluta perplexitas, impudenter de universitate calumnia con
citatur, ineptissime in scirpo nodus quaeritur. Pronuntiat Apostolus non omnes esse, sed multos, qui
per inoboedientiam primi hominis peccata didicissent, et multos esse, non omnes, qui per alterius
oboedientiam iustitiam essent adepti. Nihil hic de exortu humanitatis agitur, mores in diversis
studiis publicantur; inoboedientia et oboedientia studiorum operam, non generationis ostendit.
Certe ubi opportunius, si quid secundum te saperet Apostolus, pronuntiaret omnes ad
condemnationem ire nascendo, paucos autem ad vitam credendo quam in hoc loco, ubi summa
disputationis complenda erat? Debuit enim dicere: Sicut per inoboedientiam unius hominis
peccatores constituti sunt omnes, immo non per inoboedientiam, sed sicut per generationem primi
hominis peccatores nati sunt omnes, ita et per unius oboedientiam iusti constituentur multi.
Aug. Immo debuit dicere: Sicut per inoboedientiam suam peccatores constituti sunt multi, ita per
oboedientiam suam iusti constituentur multi, aut si imitationem, quam vos in magnis angustiis
constituti et persequente veritate coartati invenisse vos putatis, qua exire possetis, hoc loco ille
commendare voluisset, debuit dicere: Sicut per imitationem inoboedientiae unius hominis
peccatores constituti sunt multi, ita et per imitationem oboedientiae unius hominis iusti
constituentur multi. Ecce et ego dixi, quomodo debuerit Apostolus loqui, si hoc vellet dicere, quod
vos dicitis; ne putes aliquid magnum esse pro voluntate nostra verba componere, non auctoris
voluntatem in verbis eius exponere. Dixit ergo per inoboedientiam unius hominis, quem
generationis principem noverat, peccatores constitutos esse multos, quoniam illa inoboedientia est
natura humana vitiata, et per oboedientiam unius hominis, qui regenerationis est princeps, iustos
constituti multos, quia illius oboedientia natura humana sanatur, qui factus est oboediens usque ad
mortem crucis, ut iusti constituantur per eius gratiam, etiam qui non hic per suam conversationem
iusti esse potuerunt sicut hi, qui continuo post lavacrum regenerationis exspirant sive grandioris
sive infantilis aetatis 348. Unde maluit verbum futuri temporis ponere et constituentur dicere, non
" constituti sunt ", quoniam iusti illa iustitia, quae sine ullo peccato erit, in futuri saeculi aeternitate
victuri sunt. Cum autem de peccatoribus non dixit " constituentur ", sed constituti sunt, saeculum
hoc, quod praeterit, ubi iam vitiata est humana natura, verbo temporis praeteriti expressit. Iam
vero de multis, quia ipsi sunt omnes, satis tibi responsum est; tu autem, quos Apostolus dixit
omnes, non potuisti nisi contradicendo exponere et dicendo: Non sunt omnes; ad quod te nulla
necessitas cogeret, si catholicum quam Pelagianum sensum tenere maluisses; omnes enim
propterea dicuntur et multi, ut discernantur ab eis, qui cum sint omnes, sunt tamen pauci.

Per Christum semen spiritale.
216. Iul. Quod si ita intulisset, non minus docebatur impia esse quam inepta sententia, qua et
comparatio ipsa in diverso proposito personarum stolidissima doceretur, cum res non similes ad
collationem venirent, natura videlicet et voluntas, ut in parte mali seminum necessitas poneretur,
in parte vero boni studii sola libertas, immo iam non libertas, quoniam non suppetebat facultas
eligendi boni et cavendi mali, si naturalis reatus fuisset. Dicit ergo Apostolus, sapiens et eruditus
Ecclesiae Doctor, per inoboedientiam exstitisse transisseque peccatum multiplicarique iustitiam.

125

