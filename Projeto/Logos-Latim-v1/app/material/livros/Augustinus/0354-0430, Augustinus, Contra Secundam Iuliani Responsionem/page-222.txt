AUG. Quid addis nuptiali, et dicis de concupiscentia nuptiali, ut vestias pudendam susceptam tuam
nomine honesto nuptiarum? Concupiscentiam carnis dixit apostolus Ioannes, non concupiscentiam
nuptialem; quae posset esse in paradiso, etiam si nemo peccasset, in appetitu fecunditatis, non in
pruritu voluptatis; aut certe spiritui semper subiacens, ut non nisi spiritu volente moveretur;
numquam adversus spiritum concupiscens, ut et spiritus adversus eam concupiscere cogeretur.
Absit enim ut in loco tantae felicitatis, et in hominibus illic tanta pace felicibus esset ulla discordia
carnis et spiritus.

Elementa mundi non peccaverunt.
20. IUL. Apostolus quippe Ioannes cum ad virtutum omnium fastigium provocaret fideles, et
studium sanctitatis ad altitudinem dominicae conversationis extenderet, ad compendium, mundi
totius nomine universa praesentium bonorum et iucunditatum irritamenta concludens: Nolite inquit - diligere mundum, neque ea quae in mundo sunt. Si quis diligit mundum, non est caritas
Patris in eo; quoniam omne quod est in mundo, concupiscentia carnis, et concupiscentia oculorum
est, et superbia vitae; quae non est ex Patre, sed ex mundo est; et mundus transit, et
concupiscentia eius; qui autem facit voluntatem Dei, manet in aeternum 32. Quantum ad
superficiem verborum respicit, odium omnibus indicit elementis, et mundum et cuncta quae in
mundo sunt, non esse ex Patre, neque diligi debere denuntiat.
AUG. Inaniter ista dicis: nullus vel idiota catholicus sic isto loco accipit mundum, ut de elementis
aliquid cogitet. Neque enim et ubi dicit de Domino Christo: Ipse est propitiatio peccatorum
nostrorum; non solum nostrorum, sed et totius mundi 33; ita quisquam desipit, ut etiam
elementorum hic exsistimet intellegenda esse peccata. Totum hoc ergo quod isto modo dicitur
mundus, non nisi in hominibus intellegitur, qui sunt per totum mundum, id est, toto, quaquaversum
incolitur, orbe terrarum. Ipsam denique humanam vitam qua non secundum Deum, sed secundum
hominem vivitur, mundum hoc loco appellavit Apostolus. Ideo diligi vetat, et dicit: Omnia quae in
mundo sunt, concupiscentia carnis est, et concupiscentia oculorum, et ambitio saeculi, vel superbia
vitae; quae non est a Patre, sed ex mundo est 34. Tu, si quid potes, in bono aliquando nominatam,
Scripturarum sanctarum loco ullo, concupiscentiam carnis ostende; et noli apertis rebus nebulas
loquacitatis offundere.

Prologum communit Ioannem.
21. IUL. Certe Apostolus est, et praecipua Domino Iesu caritate dilectus; tamen nisi intentionem
eius, vel Evangelium quod scripsit, vel Epistolarum gravitas indicaret, verba ista quae posuimus, ita
nullum possent rebus afferre praeiudicium, ut Scripturis omnibus, quae mundum a Deo factum
asserunt, cedere cogerentur. Verum ipse Evangelii quod conscripsit, reverendo se communivit
exordio. Deus - inquit - erat Verbum; per ipsum facta sunt omnia, et sine ipso factum est nihil. Ac
deinceps: Erat lumen verum, quod illuminat omnem hominem venientem in hunc mundum; in hoc
mundo erat, et mundus per ipsum factus est. Itemque: Verbum caro factum est, ut habitaret in
nobis 35. Quibus testimoniis nihil in sensibus suis obscuritatis reliquit; sed ostendit Deum se nosse
et asserere totius mundi, atque eorum quae in mundo sunt omnium conditorem, Manichaeisque
nullum ad sententias suas accessum patere perdocuit. Quoniam qui omnium naturarum Deum
asserit creatorem, abutitur, sine fidei dispendio, substantiarum nominibus, ad significationem
cupiditatis immodicae.
AUG. Sed tu concupiscentiam carnis, nec quando immodica est, vis intellegi malum esse, sed
bonum, eosque potius bono male uti, qui ea utuntur immodice. Ac per hoc, si concupiscentia carnis
bonum est; profecto et modica bonum est modicum, et immodica bonum est immodicum; sed
modica uti, hoc est, ut dicis, bono bene uti; immodica vero uti, hoc est, ut dicis, bono male uti. Sicut
vinum procul dubio bonum est; omnis enim creatura Dei bona est 36; et qui modico vino utitur, bono
bene utitur; qui vero immodico vino utitur, bono male utitur. Sed Ioannes numquam diceret vinum a
Patre non esse, sicut concupiscentiam carnis dixit a Patre non esse. Non igitur invenis, quae
concupiscentia carnis non sit a Patre; quia et immodica bonum est apud te; et ille potius non est
bonus, qui bono immodico utitur, id est, qui bono male utitur. Quid ergo dubitas breviter aperteque
dicere, quod obscure longis anfractibus dicis, quod dixit Ioannes falsum esse, et te verum dicere?
Falsum est enim quod ille ait: Concupiscentia carnis non est a Patre; a quo sunt omnia naturalia
bona; si concupiscentia carnis, ut dicitis, et tunc bona est, cum ea quisque immodica utitur; sed ille
malus est qui bono male utitur.

Modica concupiscentia modicum bonum.
222

