48. IUL. Non qui virtute iudicii delicta vitasset; sed qui felicitate carnis a nostris sensibus
sequestratae, cupiditatem vitiorum sentire nequivisset.
AUG. Non dicimus nos: Christum felicitate carnis a nostris sensibus sequestratae, cupiditatem
vitiorum sentire non potuisse, sed dicimus, eum perfectione virtutis, et non per carnis
concupiscentiam procreata carne, cupiditatem non habuisse vitiorum. Aliud est enim non habuisse
cupiditatem malam; aliud non eam potuisse sentire; sensisset enim si habuisset; non enim sensus
ei defuit quo eam sentiret, sed voluntas adfuit qua non haberet. Nec mireris Christum, quamvis
hominem verum, tamen per omnia bonum, noluisse habere cupiditatem malam. Nam quis praeter
vos cupiditatem negat esse malam, qua cupiuntur mala? quis, inquam, praeter vos persuadere
conatur non esse vitium, quam cupiditatem confitetur esse vitiorum; et non esse malum, cui
suadenti si consentiatur fit opus malum? Hanc cupiditatem Christus et sentire posset, si haberet; et
habere, si vellet; sed absit ut vellet. Verumtamen si haberet cupiditatem malam, atque ut tuo verbo
utar, cupiditatem vitiorum ab ipsius voluntate in illo esse coepisset; quia non cum illa est natus, ut
nos. Ac per hoc, illius virtus haec erat, eam non habere; nostra virtus est, ei non consentire; et in
hoc illum imitari, ut quemadmodum ipse peccatum non fecit, eam non habendo, ita nec nos
faciamus, non ei consentiendo; et quemadmodum ipse eam voluit et potuit non habere, sic ea nos
velimus, quia poterimus, carere. Eius quippe gratia nos liberabit de corpore mortis huius, hoc est,
de carne peccati, qui venit ad nos in similitudinem carnis peccati, non in carne peccati.

Exempli forma non docetur implevisse.
49. IUL. Tam gravi, ut res indicat, in fidem Catholicorum adulatione, non solum nihil necessaria,
verum etiam profana. Cum enim vult ostendere plus aliquid fuisse in Christi corpore, ne carnis
nostrae communione vilesceret, naturalium eum sensuum integritate fraudavit; non videns in
quantum iret exitium damnum veritatis vel adulatione corruptae. Infremuit quippe a Catholicis
excitata praescriptio; quia apud talem fidem maius damnum mysteria Christi, quam membra
perferrent. Si enim propter hoc, inquiunt, factus est Christus ex semine David 83, factus ex muliere,
factusque sub lege 84, ut nobis daret exemplum, et sequeremur vestigia eius, qui peccatum non
fecit, nec inventus est dolus in ore eius 85; nec tamen per omnia substantiae nostrae induit
proprietatem, si vel carnem sine anima, vel hominem sine sensibus, quibus nos imbuit natura,
gestavit, exempli formam et legis non docetur implesse. Quid enim fuit laude dignum, contemnere
illecebras sensuum, quarum incapax erat beneficio naturae? Quid mirum, cohibere oculos carnis
suae auxilio non vagantes? Quid magnum, abducere ab illecebrosis odoribus nares, quibus
nescirent patere? Quid stupendum, tenere arduam quotidie in epulis parcitatem, quarum nequibat
irritamenta sentire? Quid postremo ardui haberent in quadragesimum diem prolata ieiunia, si
esuries molesta esse non poterat? Quid venerationis disciplina aurium mereretur, numquam nisi
honestarum vocum receptrix, si nativam patiebatur in indebitas surditatem? Quae autem gloria
castitatis, si virilitas magis aberat quam voluntas, et quod putabatur fieri de vigore animi, veniebat
de debilitate membrorum?
AUG. Merito dicuntur haec, non contra Apollinarem vel Apollinaristarum aliquem, quos dixisse non
arbitror Christi carnem non habuisse humani corporis sensus, sed contra quemlibet quisquis hoc
dicit. Nos autem illum et pulchra ac deformia per oculos sensisse dicimus, et suaveolentia et
graveolentia sensisse per nares, et sensu aurium percepisse canora et absurda, et a dulcibus
amara discrevisse gustando, et aspera ac lenia, dura ac mollia, frigida et calida diiudicasse
tangendo; et quidquid aliud corporis sensu sentiri et percipi potest, sentire ac percipere potuisse;
nec ei possibilitatem, si voluisset, defuisse generandi; et tamen eius carnem numquam contra
spiritum concupisse. Quod si propterea magnum honum est, ut putas, abstinere a delictis, quia non
desunt libidines quae vincantur, non autem magnum esset, si defuissent; tanto quisque erit in
virtute laudabilior, quanto fuerit in carne libidinosior. Ac per hoc Christus, secundum istam vestram
horribilem et detestabilem pravitatem, sicut in virture omnium hominum maximus, ita esse in carne
libidinosissimus debuit. Quod quanta sentiatur impietate, si sentis, sententiam mutare ne differas;
et libidines discer nere a sensibus, quae sentiuntur potius in quibusque, quam sentiunt; ne tanto
quisque videatur sensu esse vivacior, quanto fuerit libidine ardentior; et tanto Christus arsisse
credatur libidinibus acrioribus, quanto viguit purioribus sensibus.

Nec apollinarista, nec manichaeus.
50. IUL. Quae postremo palma tolerantiae, si dolor vulnerum et verberum, intercepto itinere
sensuum, pertingere ad animum non valebat? Quo ergo profecit Apollinaris adulatio? Videlicet ut
omnis virtutum pulchritudo, quam in se Christus expresserat, indebitis naturae eius laudibus
vacuata flaccesceret, cunctoque veritatis suae splendore nudata sacrum magisterium Mediatoris

233

