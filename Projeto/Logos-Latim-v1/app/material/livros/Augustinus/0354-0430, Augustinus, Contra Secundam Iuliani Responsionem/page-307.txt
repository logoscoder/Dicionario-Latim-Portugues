ideo in homine malum natum est, quia opus Dei erat, sed ideo quia de nihilo erat 94. Quasi veritas
respondere non possit: Et qua impudentia primo mentitur Deus tuus esse in homine voluntatem;
deinde condemnat, cum malum istud, videlicet peccatum, de necessitate noverit tenebrarum, id
est, antiqui nihili contigisse? Infleximus per casus nihil, ut appareret Traduciani virtus in nihilo
collocantis spem suam. Vide tamen imbecillitatem Dei, quem Traducianus inducit. Ipsum nihilum
superare non valuit; cumque hominem fecisset ex nihilo, non eum potuit a conditione mali, quae de
nihilo veniebat, exuere; sed rerum difficultate factus amarior, pro suis culpis hominem criminatur,
et imaginis suae exitio nihili delicta condemnat. Benignius cum eo agit senex Manes, ut dicat illum
non usquequaque tenebrarum gente vastatum; cuius debilitatem tantam inducit Traducianus, ut
commentetur eum a nihilo fuisse superatum.
AUG. Nemo superatur a nihilo; sed tu superaris nihil dicendo; nec ego in nihilo collocavi spem
meam; sed tu ad nihilum perduxisti loquacitatem tuam. Sane, si recte intellegas quod perverse
loqueris, isto modo Deus a nihilo superatur, quoniam Deum nulla res superat; nihil enim quid est,
nisi res nulla? Isto modo etiam Deus non potest superare nihil; quia nullam rem non superat, qui
superat omnia; est enim super omnia. Sed: Non introspexit, ut dicis, Manichaeus subtilitates
divisionum tuarum, et ideo dicit: Si malum ex homine, homo autem per Deum, malum igitur per
Deum; ut hac conclusione territi, aut hominem per Deum, aut malum negemus ex homine, aut
utrumque, ut ille, falsum esse dicamus; ac sic nobis introducat nescio quam substantiam
tenebrarum, quae hominem fecerit, et quae principaliter malum sit, unde malum omne ft credatur.
Tu ergo, divisor subtilissime, huic astutiae qua putas sapientia resistendum? Dicam, inquis, malum
ab homine ex possibili exstitisse, non ex necessario. Quasi vero tibi ille respondere non possit: Si
malum ex possibili, possibilitas ex natura, natura per Deum, malum igitur per Deum. Hanc
conclusionem si tu non times, nec ego illam; quoniam ambo non ex necessario, sed ex possibili
peccasse hominem primum confitemur. Etenim nos dicentes hominem propterea potuisse peccare,
quia non est eius natura facta de Deo, quamvis omnino esse nisi illo creante non posset; non ita
hoc dicimus, ut ex hoc ei dicamus impactam, sicut calumniaris, peccandi necessitatem. Prorsus
peccare poterat et non peccare fu; sed si non de nihilo factus esset, id est, si de Deo natura eius
esset, peccare omnino non posset. Quis enim est tam demens, qui dicere audeat, immutabilem et
inconvertibilem naturam quae Deus est, ullo modo posse peccare; de quo dicat Apostolus: Negare
se ipsum non potest 95? Utrique igitur Manichaeo resistimus, dicentes a bono et iusto Deo non sic
hominem factum esse, ut ei esset necesse peccare; et ideo peccasse quia voluit, qui posset et
nolle. Sed quod in eius progenie mala tanta et tam manifesta conspicimus, non voluntaria
hominum, sed cum quibus nati sunt, cum ea venire de vitiata per peccatum origine vos negatis,
profecto ad naturam mali introducendam, cuius commixtione Dei natura corrupta sit, tamquam in
arce Manichaeum haeresis vestra constituit, ex qua et illum simul et vos veritas deicit.

In opere Dei a possibili existit peccatum.
55. IUL. Patiuntur hanc omnes ignominiam, qui indicunt veritati bellum. Nos ergo quod egimus
colligamus. Quaeritur unde illa prima voluntas mala in homine fuerit exorta. Respondemus: A motu
animi, cogente nullo. Obicitur: Si fv in opere Dei apparuit? Assentimur verum esse. Rogatur
quomodo id non abnuamus, qui negamus naturale peccatum. Respondemus: Quia in opere Dei a
possibili existit peccatum istud, non a necessario. Naturalia ergo necessaria sunt, possibilia autem
voluntaria.
AUG. Sunt et voluntaria necessaria, sicut beati esse volumus, et necesse est ut velimus; sunt et
possibilia naturalia; sic possibile est enim ut concipiat femina quae concumbit cum viro suis et illius
genitalibus membris, si nec ipsa sterilis sit, nec ille; sed non est necessarium; fieri quippe potest,
sed necesse non est; et tamen naturale est. Tace, obsecro; vanae sunt definitiones; nec subtiles,
sed pueriles divisiones tuae.

Voluntas in his exoritur, non de his.
56. IUL. Ac per hoc, ut peccatum motui libero, ita naturam Deo abscribimus conditori. Est igitur
natura humana bonum opus Dei; est libertas arbitrii, id est, possibilitas vel delinquendi, vel recte
faciendi, bonum aeque opus Dei. Utrumque hoc homini a necessario venit; neutra de his duabus
rebus mali causa est. Sed huc usque necessaria illa venerunt; iam voluntas quidem in his exoritur,
sed non de his. Capacia voluntatis sunt quippe, non plena; nec faciunt, sed accipiunt diversitatem
meritorum.
AUG. Naturam et liberum arbitrium rectissime bona confiteris esse Dei opera; sed quod voluntatem
in his quidem, sed non de his asseris exoriri, quid insanius dici potest? Itane vero, Iuliane, ex

307

