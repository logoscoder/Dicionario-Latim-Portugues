vitam confirmatamque nequitiam intuentes, et eam praeceptorum divinorum regulis comparantes,
intellegunt quam multis zizaniis et paleis sive foris sive intus positis, sed tamen in fine apertissime
separandis dicturus est Dominus: Recedite a me, qui operamini iniquitatem 103; et: Ite in ignem
aeternum, qui praeparatus est diabolo et angelis eius 104.

Deus vocat peccatores ad paenitentiam flagellis et virgis.
14. 21. De conversione autem nullius desperandum est, sive foris sive intus constituti, quamdiu
patientia Dei ad poenitentiam eum adducit 105, et visitat in virga facinora eorum, et in flagellis
peccata eorum. Hoc enim modo misericordiam suam non dispergit ab eis 106, si et ipsi aliquando
misereantur animae suae, placentes Deo 107. Sicut enim bonus qui perseveraverit usque in finem,
hic salvus erit 108; sic et malus sive foris sive intus, qui perseveraverit usque in finem salvus non
erit. Neque nos dicimus : ubicumque et quomodocumque baptizati gratiam Baptismi consequuntur
109
, si gratia Baptismi in ipsa salute intellegitur, quae per celebrationem Sacramenti confertur: sed
hanc salutem multi nec intus consequuntur, quamvis Sacramentum quod per se sanctum est, eos
habere manifestum sit. Recte itaque: Dominus nos admonet in Evangelio, ne consentiamus male
suadentibus 110, sed sub Christi nomine ambulantibus 111: sed hi et intus et foris inveniuntur, quia
nec foras exeunt nisi prius intus mali fuerint; et utique de vasis in domo magna positis dicebat
Apostolus: Si quis autem emundaverit semetipsum ab istiusmodi, erit vas in honore sanctificatum,
utile Domino, ad omne opus bonum semper paratum 112. Quomodo autem se quisque ab eiusmodi
mundare debeat, paulo superius ostendit dicens: Recedat ab iniquitate omnis qui nominat nomen
Domini 113; ne audiat in fine cum palea, sive quae ante de area volavit, sive quae in ultimo
separanda est: Recedite a me qui operamini iniquitatem 114. Unde apparet quidem, sicut dicit
Cyprianus, non ea statim suscipienda et assumenda quae iactantur in Christi nomine, sed quae
geruntur in Christi veritate 115. Sed non utique in Christi veritate geritur, fundos insidiosis fraudibus
rapere, usuris multiplicantibus fenus augere 116, saeculo solis verbis renuntiare 117; quae omnia
etiam intus geri, satis idoneus testis ipse declarat.

Haeretici veniunt ad Chatolicam non ut repetatur quod est donum Dei.
15. 22. Iam vero quod multis verbis prosequitur, non posse in Christo baptizari eos qui Patrem
Christi blasphemant 118; cum eos errore blasphemare manifestum sit (non enim qui accedit ad
Baptismum Christi aperte blasphemat Patrem Christi 119, sed aliud quam veritas docet de Patre
Christi sentiendo blasphemare convincitur); iam satis ostendimus ad Baptismum qui verbis
evangelicis consecratur, non pertinere cuiusquam vel dantis vel accipientis errorem, sive de Patre,
sive de Filio, sive de Spiritu sancto aliter sentiat, quam coelestis doctrina insinuat. Multi enim
carnales et animales etiam intus baptizantur, cum aperte dicat Apostolus: Animalis autem homo
non percipit quae sunt Spiritus Dei 120; et percepto iam Baptismo dicit eos adhuc animales esse 121.
Secundum sensum autem carnalem non potest nisi de Deo carnaliter sapere anima corporeis
sensibus dedita. Unde multi post Baptismum proficientes, et maxime qui infantes vel pueri baptizati
sunt, quanto magis intellectus eorum serenatur et illuminatur, dum interior homo renovatur de die
in diem 122, priores suas opiniones, quas de Deo habebant cum suis phantasmatis ludificarentur,
irridentes et detestantes atque confitentes abiciunt. Nec tamen ideo non accepisse Baptismum
existimantur, aut tale baptismum accepisse dicuntur, qualis fuit error ipsorum: sed in eis et
Sacramenti integritas honoratur, et mentis vanitas emendatur; etiam si confirmata, et fortasse
multis contentionibus defensa calluerat. Quapropter etiam haereticus qui perspicue foris est
Baptismum illic evangelicum accepit, non talem utique baptismum accepit quali errore caecatur. Et
propterea si resipiscens viderit relinquendum esse quod male tenuerat, non simul ei relinquendum
est bonum quod acceperat: nec quia error illius improbandus est, propterea Baptismus Christi in illo
exsufflandus est. Iam enim ex iis quos intus contingit de Deo falsa opinantes baptizari, satis elucet
discernendam esse Sacramenti veritatem a male credentis errore, quamvis utrumque in homine
uno valeat inveniri; et ideo cum etiam foris in errore aliquo constitutus, vero tamen Sacramento
fuerit baptizatus, cum Ecclesiae redditur unitati, sicut falsae fidei vera succedit, non sic potest
etiam vero Baptismo verus Baptismus succedere: quia idem ipse sibi succedere non potest; quia
nec decedere potest. Ad hoc ergo haeretici ad Catholicam veniunt, ut quod eorum malum est
corrigatur, non quod bonum Dei est repetatur.

In haereticis et schismaticis est corrigenda divisio, non veritas sacramenti.
16. 23. Dicit aliquis: Nihilne ergo interest, si duo in errore pari atque malitia constituti sint, nec vita
et corde mutato, alius eorum foris, alius intus baptizetur? Fateor interesse: ille enim peior est qui
etiam foris baptizatur, non eo quod baptizatur, sed eo quod foris est; est enim etiam ipsius

41

