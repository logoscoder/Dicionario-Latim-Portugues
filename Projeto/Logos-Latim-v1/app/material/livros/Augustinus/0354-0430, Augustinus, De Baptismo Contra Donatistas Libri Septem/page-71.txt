Perversitas tradentis Baptismum non impedit fructus bonos.
4. 6. Ac per hoc nihil idoneum dicitur, cur non possit malus etiam tradere Baptismum, qui potest
habere; et sicut perniciose habet, ita etiam perniciose tradere; non quia tale aliquid tradit, nec quia
talis tradit, sed quia tali tradit. Nam cum malus tradit bono, id est, in unitatis vinculo, veraci
conversione mutato, inter bonum Sacramentum quod traditur, et bonum fidelem cui traditur,
tradentis malitia superatur. Et cum illi veraciter ad Deum converso peccata dimittuntur, ab eis
dimittuntur, quibus ipsa veraci conversione coniungitur. Idem quippe Spiritus sanctus ea dimittit,
qui datus est omnibus sanctis sibi caritate cohaerentibus, sive se noverint corporaliter, sive non
noverint. Similiter cum alicuius peccata tenentur, ab eis utique tenentur, a quibus se ille, cui
tenentur, vitae dissimilitudine et pravi cordis aversione disiungit, sive illum corporaliter noverint,
sive non noverint.

Baptismum potest tradere et habere etiam separatus.
5. 7. Quapropter omnes mali spiritaliter a bonis seiuncti sunt: si autem etiam corporaliter aperta
dissensione separentur, peiores fiunt. Sed, ut dictum est, nihil interest ad Baptismi sanctitatem,
quanto quisque peior id habeat, et quanto peiori tradat: potest tamen tradere separatus, sicut
potest habere separatus; sed quam perniciose habere, tam perniciose tradere. Ille autem cui tradit,
potest salubriter accipere, si ipse non separatus accipiat: sicut plerisque accidit ut catholico animo
et corde ab unitate pacis non alienato, aliqua necessitate mortis urgentis in aliquem haereticum
irruerent, et ab eo Christi baptismum sine illius perversitate perciperent, et sive defuncti, sive
liberati, nequaquam apud eos remanerent, ad quos numquam corde transierant. Si autem etiam
ipse separatus acceperit, tanto perniciosius accipit, quanto magis bonum est quod non bene
accipit: et tanto magis valet ad exitium separato, quanto magis posset ad salutem valere
coniuncto. Et ideo si ab illa perversitate correctus, et a separatione conversus venerit ad catholicam
pacem, sub eodem Baptismate quod acceperat, eius peccata dimittentur propter vinculum caritatis,
sub quo Baptismate peccata eius tenebantur propter sacrilegium divisionis: quia illud et in homine
iusto et in homine iniusto semper sanctum est, quod neque aequitate alicuius augetur, neque
alicuius iniquitate minuitur.

Quid episcopi in concilio anni 256 sentierunt de sententia Cypriani.
5. 8. Quae cum ita sint, quid huic iam perspicuae veritati officit, quod multi coepiscopi Cypriano in
illam sententiam consenserunt, suasque in idem convenientes proprias protulerunt, nisi ut magis
magisque illius viri erga unitatem Christi caritas innotescat? Si enim solus ista sentiens nullo
consentiente remaneret, videretur propterea refriguisse ab scelere schismatis, quia socios non
inveniebat erroris: tam multis autem sibi consentientibus, quod cum caeteris diversa sentientibus in
unitate permansit, catholicae universitatis sanctissimum vinculum, non timore solitudinis, sed pacis
amore servavit. Quapropter posset quidem iam videri superfluum, caeterorum etiam illius concilii
episcoporum singulas retractare sententias: sed quoniam corde tardiores non putant esse
responsum, si alicui loco cuiusque sermonis non ibi sed alibi respondeatur, quod illuc etiam possit
adhiberi; melius multum legendo atteruntur ut acuantur, quam parum intellegendo conqueruntur ut
redarguantur.

Declaratio a Cypriano prolata.
6. 9. Primum ergo ipsius Cypriani consultationem, qua indicatur anima pacifica et exundans ubere
caritatis, unde concilium ipsum incipit, iterum considerandam commemoramus. Audistis, inquit,
collegae dilectissimi, quid mihi Iubaianus coepiscopus noster scripserit, consulens mediocritatem
nostram de illicito et profano haereticorum Baptismo; quidque ei rescripserim, censens scilicet
quod semel atque iterum et saepe censuimus, haereticos ad Ecclesiam venientes, Ecclesiae
Baptismo baptizari et sanctificari oportere. Item lectae sunt vobis et aliae Iubaiani litterae, quibus
pro sua sincera et religiosa devotione, ad epistolam nostram rescribens, non tantum consensit, sed
et instructum se esse gratias egit. Superest ut de hac ipsa re singuli quid sentiamus proferamus;
neminem iudicantes, aut a iure communionis aliquem, si diversum senserit, amoventes. Neque
enim quisquam nostrum episcopum se episcoporum constituit, aut tyrannico terrore ad obsequendi
necessitatem collegas suos adigit: quando habeat omnis episcopus pro licentia libertatis et
potestatis suae arbitrium proprium, tamque iudicari ab alio non possit, quam nec ipse potest
alterum iudicare; sed exspectemus universi iudicium Domini nostri Iesu Christi, qui unus et solus
habet potestatem et praeponendi nos in Ecclesiae suae gubernatione, et de actu nostro iudicandi
14
.

71

