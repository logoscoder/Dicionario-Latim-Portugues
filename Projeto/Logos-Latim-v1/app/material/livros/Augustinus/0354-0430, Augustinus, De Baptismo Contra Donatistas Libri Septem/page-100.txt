Haeretici nihil habere possunt.
35. 68. Pudentianus a Cuiculi dixit 93: Novitas episcopatus effecit, fratres dilectissimi, ut sustinerem
quid maiores iudicarent. Nam haereses nihil habere, nec posse, manifestum est: atque ita si qui ex
eis venerint, baptizari aequissime statutum est.
35. 69. Sicut ergo superioribus responsum est, quos hic sustinebat quid iudicarent, sic et huic ipsi
responsum esse intellegatur.

Haereticos venientes ad Ecclesiam oportet baptizare.
36. 70. Petrus ab Hippone Diarrhito dixit 94: Cum unum Baptisma sit in catholica Ecclesia,
manifestum est non posse extra Ecclesiam baptizari: et ideo in haeresi tinctos, sive in schismate,
venientes ad Ecclesiam, censeo baptizari oportere.
36. 71. Sic est unum Baptisma in Ecclesia catholica, ut cum exinde aliqui exierint, in his qui exeunt,
non fiant duo, sed idem unum maneat. Quod ergo in redeuntibus agnoscitur, hoc et in eis qui a
recedentibus acceperunt, quod illi cum recederent, non amiserunt.

Si quid haeretici faciunt rescindi debet.
37. 72. Item alius Lucius ab Ausafa dixit 95: Secundum motum animi mei et Spiritus sancti, cum sit
unus Deus Pater Domini nostri Iesu Christi, et unus Christus, et una spes, unus spiritus, una
Ecclesia, unum debet esse et Baptisma 96. Et ideo dico, ut si quid apud haereticos motum aut
factum fuerit, rescindi debere; et eos qui exinde veniunt, in Ecclesia baptizandos esse.
37. 73. Rescindatur ergo quod baptizant, qui audiunt verba Dei et non faciunt 97, cum ab iniquitate
ad iustitiam, hoc est, ab arena ad petram migrare coeperint. Quod si non fit, quia et in ipsis quod
Christi erat, eorum iniquitatibus non violabatur; hoc etiam de haereticis intellegatur: nam nec
eadem spes illis est quamdiu in arena sunt, quae illis qui super petram sunt; tamen idem Baptisma
est in utrisque, quamvis sicut spes una, ita et unum Baptisma dictum sit.

Baptismus haereticorum non dat gratiam.
38. 74. Felix a Gurgitibus dixit 98: Ego censeo, ut secundum sanctarum Scripturarum praecepta
baptizatos illicite ab haereticis extra Ecclesiam, si ad Ecclesiam confugere voluerint, gratiam
Baptismi, ubi licite datur, consequantur.
38. 75. Respondetur: Imo licite incipiant habere ad salutem, quod illicite habebant ad perniciem:
quia sub eodem Baptismo iustificatur, cum se quisque ad Deum veraci corde converterit, sub quo
iudicabatur, quando id accipiens saeculo solis verbis et non factis renuntiaverat 99.

Baptismus haereticorum non est salutare.
39. 76. Pusillus a Lamasba dixit 100: Ego credo Baptisma salutare non esse nisi in Ecclesia catholica.
Quidquid absque Catholica fuerit, simulatio est.
39. 77. Hoc quidem verum est, quod Baptisma salutare nonnisi in Ecclesia catholica est. Potest
enim ipsum esse et extra Catholicam, sed salutare non est ibi; quia non ibi operatur salutem: sicut
ille bonus odor Christi non est utique salutaris in iis qui pereunt 101, non suo vitio, sed illorum.
Simulatio est autem quidquid extra Catholicam fuerit, sed in quantum non est catholicum. Potest
autem aliquid catholicum esse extra Catholicam, sicut potuit nomen Christi esse extra
congregationem Christi, in quo nomine pellebat daemonia ille qui cum discipulis non sequebatur 102.
Nam simulatio etiam in Catholica esse potest, in his utique qui saeculo verbis et non factis
renuntiant 103, nec tamen est catholica simulatio. Sicut ergo est in Catholica quod non est
catholicum, sic potest extra Catholicam aliquid esse catholicum.

Haeretici nihil habent.
100

