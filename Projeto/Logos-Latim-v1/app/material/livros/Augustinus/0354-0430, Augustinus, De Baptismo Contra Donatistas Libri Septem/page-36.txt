alius ab idololatria non recedat, quia et Apostolus dicit: Avaritia quae est idolorum servitus 33: et
ipse Cyprianus eamdem sententiam non aliter intellexit, sicut dixi, ad Antonianum scribens, ubi ait
34
: Nec sibi novi in hoc haeretici blandiantur, quod se dicant idololatris non communicare; quando
sint et apud illos adulteri, et fraudatores qui teneantur idololatriae crimine. " Hoc enim scitote
intellegentes, quia omnis fornicator, aut immundus, aut fraudator, quod est idololatra, non habet
haereditatem in regno Christi et Dei " 35: et iterum, " Mortificate itaque membra vestra quae sunt
super terram; fornicationem, immunditiam et concupiscentiam malam, et avaritiam quae est
idolorum servitus " 36. Quaero ergo quis peccet gravius, qui nesciens in haeresim incurrerit, an qui
sciens ab avaritia, id est, ab idololatria non recesserit? Secundum quidem illam regulam qua
peccata scientium peccatis ignorantiae praeponuntur, avarus cum scientia vincit in scelere. Sed ne
forte hoc faciat in haeresi sceleris ipsius magnitudo, quod facit in avaritia scientis admissio,
haereticus nesciens avaro scienti coaequetur: quamquam non hoc videatur ostendere testimonium,
quod ipse ex Apostolo posuit. Quid enim in haereticis nisi blasphemias detestamur? Volens autem
demonstrare ad facilitatem veniae ignorantium pertinere peccata posuit ex Apostolo ubi ait: Qui
prius fui blasphemus, et persecutor, et iniuriosus; sed misericordiam consecutus sum, quia
ignorans feci 37. Sed si possunt, ut dixi, ambo peccata aequaliter appendantur, ignorantis
blasphemia, et scientis idololatria; et eadem sententia iudicentur, ille qui Christum quaerendo in
verisimilem sermonem falsitatis incurrit, et ille qui sciens Christo resistit loquenti per Apostolum:
Quoniam omnis fornicator, aut immundus, aut avarus, quod est idolorum servitus, non habet
haereditatem in regno Christi et Dei 38: cur in illo Baptismus et evangelica verba improbantur, in
isto autem approbantur; cum ab illius columbae membris uterque inveniatur alienus? An quia ille
foris apertus litigator est, ne intromittatur; iste vero intus callidus assentator, ne foras proiciatur?

Apostoli nihil dixerunt de haereticis rebaptizandis.
6. 8. Quod autem ait: Nec quisquam dicat: Quod accepimus ab Apostolis, hoc sequimur: quando
Apostoli nonnisi unam Ecclesiam tradiderunt, et Baptisma unum, quod nonnisi in eadem Ecclesia sit
constitutum 39: non me tantum movet, ut Baptismum Christi etiam apud haereticos inventum
audeam reprobare (sicut etiam ipsum Evangelium, cum apud eos invenio, necesse est ut
approbem, quamvis eorum detester errorem), quantum admonet, fuisse quosdam etiam sancti
Cypriani temporibus, qui consuetudinem illam contra quam fiebant Africana concilia, de qua et ipse
paulo ante dixit: Frustra quidam qui ratione vincuntur, consuetudinem nobis opponunt 40, dicerent
ab Apostolis traditam. Nec invenio cur istam consuetudinem, quae post Cyprianum etiam plenario
totius orbis concilio confirmata est, tam robustam et antea idem Cyprianus invenerit, ut cum eius
mutandae auctoritatem quam sequeretur vir tanta scientia praeditus quaereret, nonnisi in Africa
sola factum paucis ante se annis Agrippini concilium reperiret. Quod cum sibi adversus totius orbis
morem non sufficere cerneret, has rationes arripuit, quas modo nos antiquitate ipsius
consuetudinis, et plenarii postea concilii auctoritate firmati, diligentius considerantes, verisimiles
potius quam veras esse invenimus: quae illi verae visae sunt in obscurissima quaestione laboranti,
et de remissione peccatorum fluctuanti, utrum in Baptismo Christi possit non fieri, et utrum possit
apud haereticos fieri: ubi si minus ei aliquid revelatum est, ut magnitudo caritatis eius qua unitatem
non deseruit probaretur, non ideo quisquam tantis eius firmamentis meritisque virtutum et tantae
copiae gratiarum debet se audere praeponere, quia universalis concilii admonitus firmitate, videt
aliquid quod ille non vidit, quia plenarium de hac re concilium nondum habebat Ecclesia. Sicut nec
Petri apostoli meritis se quisquam tam insanus est ut se praeponat, quia Pauli apostoli edoctus
Litteris, et ipsius iam Ecclesiae consuetudine roboratus, non cogit Gentes iudaizare, quod Petrus
aliquando coegerat 41.

Non invenimus aliquem ab Apostolis baptizatum.
6. 9. Non ergo invenimus ab Apostolis aliquem, cum apud haereticos baptizatus esset, in eodem
Baptismo admissum esse et communicasse. Sed neque hoc invenimus, ab haereticis aliquem
venientem, qui apud illos fuerit baptizatus, ab Apostolis 42 denuo baptizatum. Sed illa consuetudo,
quam etiam tunc homines sursum versus respicientes non videbant a posterioribus institutam,
recte ab Apostolis tradita creditur. Et talia multa sunt, quae longum est repetere. Quapropter si non
nihil dicebant, quibus id quod ei visum est, volens persuadere Cyprianus, ait: Nec quisquam dicat:
Quod accepimus ab Apostolis, hoc sequimur 43: quanto robustius nunc dicimus: Quod Ecclesiae
consuetudo semper tenuit et quod haec disputatio dissuadere non potuit, et quod plenarium
concilium confirmavit, hoc sequimur? Huc accedit, quia bene perspectis ex utroque latere
disputationis rationibus et Scripturarum testimoniis, potest etiam dici: Quod veritas declaravit, hoc
sequimur.

Non est opponendum Phil 1, 18.
36

