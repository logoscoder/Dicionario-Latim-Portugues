emolumentis tenentur, et sua quaerentes, non quae Iesu Christi 68, non a Christi unitate, sed a suis
commodis nolunt recedere. Unde dictum est in laude caritatis: Non quaerit quae sua sunt 69.

Sequitur idem sermo.
10. 16. Nunc ergo quaeritur, quomodo poterunt homines ex parte diaboli, pertinere ad Ecclesiam,
non habentem maculam aut rugam, aut aliquid eiusmodi 70, de qua etiam dictum est: Una est
columba mea 71. Quod si non possunt, manifestum est eam inter alienos gemere, et intrinsecus
insidiantes, et extrinsecus oblatrantes. Tales tamen etiam intus et accipiunt Baptismum, et habent,
et tradunt sanctum per se ipsum, nec ulla ex parte illorum malignitate violatur, in qua in finem
usque perdurant. Quocirca nos idem beatus Cyprianus docet, per se ipsum considerandum esse
Baptismum verbis evangelicis, sicut accepit Ecclesia, consecratum, non adiuncta neque permixta
ulla perversitate atque malitia, sive accipientium sive tradentium: quandoquidem utrumque nos
ipse admonet, et intus fuisse quosdam non servantes benevolam caritatem, sed in invidia et
malevola dissensione versatos, de quibus Paulus apostolus locutus est; et ex parte diaboli esse
invidos, sicut in epistola quam de zelo et livore scripsit, apertissima voce testatur. Quamobrem,
cum manifestum sit fieri posse ut in eis qui sunt ex parte diaboli, sanctum tamen sit Sacramentum
Christi, non ad salutem, sed ad iudicium eorum, non solum si post acceptum Baptismum
pervertantur, sed etiam si tales accipiant, sicut idem Cyprianus ostendit, saeculo verbis solis et non
factis renuntiantes 72; nec ideo si correcti postea fuerint, illud quod perversi acceperant, iterandum
est: quantum arbitror, iam claret et liquet, in ista quaestione de Baptismo non esse cogitandum
quis det, sed quid det; aut quis accipiat, sed quid accipiat; aut quis habeat, sed quid habeat. Si
enim homines ex parte diaboli, et ideo nequaquam ad columbam unicam pertinentes, possunt
tamen et accipere et habere et dare Baptismi sanctitatem, nullo modo sua perversitate violatam,
sicut ex ipsius Cypriani litteris admonemur; utquid tribuimus haereticis aliena? utquid dicimus
eorum esse quod Christi est; ac non potius in eis et Imperatoris nostri signa cognoscimus, et
desertorum facta emendamus? Quapropter aliud est quidem, sicut dicit sanctus Cyprianus, eos qui
intus in Ecclesia sunt, in nomine Christi loqui; aliud eos qui foris sunt, et contra Ecclesiam faciunt, in
nomine Christi baptizare 73. Sed et multi qui intus sunt, contra Ecclesiam faciunt male vivendo, et in
suam vitam infirmas animas traducendo; et nonnulli qui foris sunt, in Christi nomine loquuntur, nec
operari quae Christi sunt, sed foris esse prohibentur, quando eos ut sanentur vel corripimus, vel
arguimus, vel hortamur. Nam et ille foris erat, qui cum discipulis non sequebatur, et in nomine
Christi expellebat daemonia, quod Dominus ne prohiberetur admonuit 74: quamvis utique in quo
saucius erat curandus esset illis verbis Domini, ubi ait: Qui non est mecum, adversus me est; et qui
mecum non colligit, spargit 75. Et foris ergo fiunt aliqua in nomine Christi, non contra Ecclesiam; et
intus ex parte diaboli contra Ecclesiam.

Perversitas hominum corrigenda est intus et foris.
11. 17. Quid, quod etiam mirum est, quod accidere posse invenit qui diligenter advertit, quosdam
salva caritate docere aliquid inutile, sicut Petrus Gentes cogebat iudaizare 76, sicut ipse Cyprianus
haereticos denuo baptizari: unde talibus bonis membris in caritate radicatis, et in aliquo non recte
ingredientibus dicit Apostolus: Si quid aliter sapitis, id quoque vobis Deus revelabit 77: et quosdam
rursus sine caritate docere aliquid salubre, de qualibus Dominus ait : Cathedram Moysi sedent.
Quae dicunt, facite; quae autem faciunt, nolite facere: dicunt enim, et non faciunt 78? Unde et
Apostolus de illis invidis et malevolis, christianam tamen salutem annuntiantibus: Sive occasione,
inquit, sive veritate Christus annuntietur 79. Quapropter et intus et foris perversitas hominum
corrigenda est, divina vero Sacramenta et eloquia non hominibus tribuenda. Non itaque
patrocinatur haereticis, qui non eis tribuit quod etsi apud eos, non tamen ipsorum esse cognoscit 80.
Non nos concedimus haeretico Baptismum; sed illius Baptismum, de quo dictum est: Hic est qui
baptizat 81, ubicumque invenerimus, agnoscimus. Perfidus autem et blasphemus si in perfidia et
blasphemia permanserit, nec extra Ecclesiam, nec intra Ecclesiam remissionem accipit
peccatorum: aut si propter vim Sacramenti ad punctum temporis accipit, et foris et intus eadem vis
operatur, sicut vis nominis Christi expulsionem daemoniorum foris etiam operabatur.

Si perversus accipit Baptismum illi non prodest ad salutem, sed sacramentum manet
sanctum.
12. 18. At enim invenimus Apostolos in omnibus Epistolis suis exsecrari et detestari haereticorum
sacrilegam pravitatem, ita ut dicant sermonem eorum sicut cancer serpere 82. Quid enim? et illos
qui dicebant: Manducemus et bibamus, cras enim morimur 83, nonne corruptores morum bonorum
per mala colloquia Paulus esse manifestat, continuo subiungens: Corrumpunt mores bonos

39

