testimonium Christo perhiberet, ut solvendae corrigiae calciamenti eius se fateretur indignum 25,
Christus et baptismum eius accipiendo humillimus inter homines inveniretur, et baptismo eius
locum auferendo Deus altissimus crederetur, idem humilitatis doctor et celsitudinis dator.

Adhuc de Baptismo Ioannis.
9. 11. Nulli enim Prophetarum, nulli prorsus hominum in Scripturis divinis legimus concessum esse,
baptizare in aqua poenitentiae in remissionem peccatorum 26, quod Ioanni concessum est: qua
mirabili gratia suspendens in se corda populorum, viam praepararet in eis illi 27 quem se tanto
praedicaret esse maiorem. Sed Dominus Iesus Christus tali Baptismo mundat Ecclesiam, quo
accepto nullum alterum requiratur: Ioannes autem tali baptismo praetinguebat, quo accepto esset
Baptisma etiam dominicum necessarium; non ut illud repetatur, sed ut eis qui baptismum Ioannis
acceperant, etiam Christi Baptismus, cui viam praeparabat ille, traderetur. Si enim Christi humilitas
commendanda non esset, nec baptismo Ioannis opus esset: rursus si in Ioanne finis esset, post
Ioannis baptisma Christi Baptismate opus non esset. Sed quia finis legis Christus, ad iustitiam omni
credenti 28: ab illo demonstratum est ad quem pergeretur; ad hunc cum perventum fuerit,
permanetur. Idem igitur Ioannes et celsitudinem Domini praedicavit, cum eum sibi longe
praeposuit; et humilitatem, cum eum tamquam infimum baptizavit. Sed si Ioannes Christum solum
baptizasset, melioris baptismi Ioannes dispensator fuisse putaretur quo ipse Christus solus tinctus
esset, quam Christi est quo Christiani tinguntur: et rursus, si omnes prius baptismo Ioannis, et
deinde Christi baptizari oporteret, minus plenus minusque perfectus Christi Baptismus merito
videretur, qui non sufficeret ad salutem. Quocirca et baptismo Ioannis baptizatus est Dominus, ut
superbas hominum cervices ad salutare suum Baptismum flecteret; et non solus illo baptismate
tinctus est, ne hoc ipso superius illud ostenderet, quod eo solus ipse baptizari meruisset; et ultra
illud perseverare non sivit, ne hoc unum quo ipse baptizat, indigere praecedente altero videretur.

Utrum Baptismus Ioannis peccata remittat.
10. 12. Quaero itaque, si baptismo Ioannis peccata dimittebantur, quid amplius praestari potuit per
Baptismum Christi eis quos apostolus Paulus post baptismum Ioannis Christi Baptismo voluit
baptizari 29? Si autem Ioannis baptismo non dimittebantur peccata, utrumnam meliores erant
Ioanne Cypriani temporibus, de quibus ipse dicit quod fundos insidiosis fraudibus rapiebant, et
usuris multiplicantibus fenus augebant 30, quibus tamen baptizantibus fiebat remissio peccatorum?
An quia eos unitas Ecclesiae tenebat? Quid ergo? Ioannes non erat in unitate, amicus ille sponsi 31,
viae dominicae praeparator, et ipsius Domini baptizator? Quis hoc dementissimus dixerit?
Quapropter quamquam ita credam baptizasse Ioannem in aqua poenitentiae 32 in remissionem
peccatorum, ut ab eo baptizatis in spe remitterentur peccata, re ipsa vero in Domini Baptismo id
fieret: sicut resurrectio quae exspectatur in finem spe in nobis facta est, sicut dicit Apostolus: Quia
simul nos excitavit, et simul sedere fecit in coelestibus 33, et idem dicit: Spe enim salvi facti sumus
34
: nam et ipse Ioannes cum dicat: Ego quidem baptizo vos in aqua poenitentiae, in remissionem
peccatorum 35; Dominum videns ait: Ecce Agnus Dei, ecce qui tollit peccata mundi 36: tamen ne
quisque contendat etiam in baptismo Ioannis dimissa esse peccata, sed aliquam ampliorem
sanctificationem eis quos iussit Paulus denuo baptizari, per Baptismum Christi esse collatam, non
ago pugnaciter.

Cur post Ioannem baptizatum est et cur...
11. 13. Illud enim quod ad rem praesentem maxime pertinet, intuendum est (quoquo modo se
habeat baptisma Ioannis, cum eum ad unitatem Christi pertinere manifestum sit), quae causa
fecerit ut post Ioannem sanctum baptizari homines oportuerit, et post episcopos avaros non
oportuerit. Nemo enim negat quod in agro dominico Ioannes triticum erat, et, si amplius non potest,
in ubertate centena. Item nemo dubitat avaritiam, quae est idolorum servitus 37, in messe dominica
inter paleas numerari. Cur ergo post triticum baptizatur, et post paleam non baptizatur? Si
propterea Paulus post Ioannem baptizavit, quia Ioanne melior erat; cur non et Cyprianus post
feneratores suos collegas baptizavit, quibus ultra comparationem melior erat? Si propterea post
tales collegas Cyprianus non baptizavit, quia in unitate cum illo erant; nec post Ioannem debuit
Paulus, quia eadem unitate continebantur. An forte fraudatores et rapaces ad columbae illius
unicae 38 membra pertinent, et ille non pertinet cui potestas ipsa Domini Iesu Christi per columbae
speciem Spiritu sancto descendente monstrata est 39? Imo vero ille intime pertinet, isti vero vel
occasione alicuius scandali, vel ultima ventilatione a tritico separandi nequaquam pertinent: et
tamen post illum baptizatum est, post istos non baptizatur. Quae igitur causa est, nisi quia
Baptisma quod illos iussit Paulus accipere, non hoc erat quod per Ioannem dabatur? Et ideo in

55

