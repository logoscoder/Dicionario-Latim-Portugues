in suis membris nec illa columba cognoscit; et talibus, si in eadem perversitate permanserint,
dicturus est Dominus: Non novi vos; recedite a me, qui operamini iniquitatem 16: videntur esse in
Ecclesia, sed non sunt; imo et contra Ecclesiam faciunt. Quomodo ergo Baptismo Ecclesiae
baptizare possunt 17, quod nec ipsis prodest nec accipientibus, nisi intrinsecus vera conversione
mutentur, ut ipsum Sacramentum, quod eis accipientibus non proderat, quando saeculo verbis non
factis renuntiabant, prodesse incipiat, cum et factis coeperint renuntiare 18? Ita et illi quorum est
aperta separatio; quia in membris illius columbae, nec hi nec illi sunt hodie, sed aliqui eorum
fortasse futuri sunt.

Non baptizare haereticos non est adprobare eorum Baptismum.
4. 5. Non itaque haereticorum Baptisma acceptamus, quando post eos non baptizamus: sed quod
Christi esse cognoscimus, etiam in malis hominibus, sive aperte foris, sive intus occulte separatis,
illis in ea re in qua deviabant correctis, debita veneratione suscipimus. Sicut autem urgeri videor
cum mihi dicitur: Ergo haereticus dimittit peccata? 19 sic et ego urgeo cum dico: Ergo qui coelestia
mandata non servat, avarus, raptor, fenerator, invidus, verbis non factis saeculo renuntians,
dimittit peccata? 20 Si per vim Sacramenti Dei, sicut ille, ita et ille: si per meritum suum, nec ille,
nec ille. Illud enim Sacramentum et in malis hominibus Christi esse cognoscitur: in corpore autem
unicae columbae, incorruptae, sanctae, pudicae, non habentis maculam et rugam 21, nec ille nec ille
invenitur. Et quomodo accipienti non prodest Baptismus ei qui saeculo verbis non factis renuntiat 22;
sic non prodest ei qui in haeresi vel in schismate baptizatur: utrique autem correcto prodesse
incipit, quod ante non proderat, sed tamen inerat.

Baptizatus in haeresi non fit templum Dei.
4. 6. Baptizatus ergo in haeresi non fit templum Dei 23: numquid tamen ideo pro baptizato non
habendus est? Nam nec avarus intus baptizatus fit templum Dei, si ab avaritia non recesserit; qui
enim fiunt templum Dei, possident utique regnum Dei. Apostolus autem dicit inter multa: Neque
avari, neque rapaces regnum Dei possidebunt 24. Avaritiam quippe idolorum servituti alio loco idem
apostolus comparat: Et avaritia, inquit, quae est idolorum servitus 25. Quem sensum idem Cyprianus
sic exaggeravit in epistola ad Antonianum 26, ut eorum peccato qui tempore persecutionis per
libellos se thurificaturos professi erant, avarit<iam> comparare non dubitaret. Sic ergo in haeresi
baptizatus in nomine sanctae Trinitatis, tamen non fit templum Dei, si ab haeresi non recesserit,
quomodo neque in avaritia in eodem nomine baptizatus fit templum Dei, si ab avaritia non recedat,
quae est idolorum servitus. Nam et hoc idem apostolus dicit: Quae compositio templo Dei cum
idolis? 27 Non ergo de nobis quaeratur cuius Dei templum fiat, quem dicimus templum Dei non fieri
28
. Nec tamen ideo non baptizatur, nec eius error immundus efficit ut non sit sanctum
Sacramentum, quod accepit verbis evangelicis consecratum: sicut nec illius avaritia quae est
idolorum servitus, et magna immunditia potest efficere ut non sit sanctum Baptisma quod accipit,
etiamsi ab alio avaro similiter per eadem verba evangelica baptizetur.

Peccatum scientis est gravius nescientis.
5. 7. Proinde, inquit, frustra quidam qui ratione vincuntur, consuetudinem nobis obiciunt, quasi
consuetudo maior sit veritate; aut non id sit in spiritalibus sequendum, quod in melius fuerit a
Spiritu sancto revelatum 29. Hoc plane verum est, quia ratio et veritas consuetudini praeponenda
est. Sed cum consuetudini veritas suffragatur, nihil oportet firmius retineri. Deinde sequitur, et dicit:
Ignosci enim potest inquit simpliciter erranti, sicut de se ipso dicit apostolus Paulus, " Qui primo fui
blasphemus, et persecutor, et iniuriosus; sed misericordiam merui, quia ignorans feci " 30. Post
inspirationem vero et revelationem factam, qui in eo quod erraverat, perseverat prudens et sciens,
sine venia ignorantiae peccat. Praesumptione enim atque obstinatione quadam nititur, cum ratione
superetur. Hoc verissimum est, longe gravius esse peccatum eius qui sciens, quam eius qui
nesciens peccaverit. Et ideo vir sanctus Cyprianus, non solum doctus, sed etiam docibilis, quod in
laude episcopi quem designat Apostolus sic intellexit ipse 31, ut diceret etiam hoc in episcopo esse
diligendum, ut non solum scienter doceat, sed etiam patienter discat 32; non dubito quod si istam
quaestionem in Ecclesia diu multumque versatam cum viris sanctissimis doctissimisque tractaret,
per quos postea factum est ut antiqua illa consuetudo etiam plenario concilio firmaretur, sine
dubitatione demonstraret non solum quam doctus esset in his quae firmissima veritate perceperat,
verum etiam quam docibilis in his quae minus adverterat. Et tamen cum manifestissimum sit, multo
gravius peccare scientem quam nescientem; vellem mihi aliquis diceret, si quis in haeresim
incurrat, nesciens quantum malum sit, et alius ab avaritia non recedat, sciens quantum malum sit,
quis eorum sit peior. Possum etiam ita proponere: Si alius nesciens in haeresim irruat, et sciens

35

