1 LIBER PRIMUS

Finis huius operis.
1. 1. In eis libris, quos adversus Epistolam Parmeniani, quam dedit ad Tychonium, scripsimus,
promisimus nos diligentius quaestionem Baptismi tractaturos; quod etiamsi non ibi promitteremus,
debitum tamen a nobis flagitantibus fratribus meminimus et agnoscimus. Quapropter in hoc opere
adiuvante Domino suscepimus, non solum ea refellere quae de hac re nobis Donatistae obiectare
consuerunt; sed etiam de beatissimi martyris Cypriani auctoritate, unde suam perversitatem, ne
veritatis impetu cadat, fulcire conantur, quae Dominus donaverit dicere: ut intellegant omnes qui
non studio partium caecati iudicant, non solum eos non adiuvari auctoritate Cypriani, sed per ipsam
maxime convinci atque subverti.

In schismate non perditur nec Baptismus nec ius dandi.
1. 2. Iam quidem in supra memoratis libris dictum est, ita posse extra catholicam communionem
dari Baptismum, quemadmodum et extra eam potest et haberi. Nullus autem illorum negat habere
Baptismum etiam apostatas, quibus utique redeuntibus et per poenitentiam conversis, dum non
redditur, amitti non potuisse iudicatur. Sic et illi qui per sacrilegium schismatis ab Ecclesiae
communione discedunt, habent utique Baptismum, quem priusquam discederent acceperunt: nam
si et ipsi redeant, non eis iterum datur; unde ostenduntur, illud quod acceperant in unitate positi,
non potuisse amittere separati. Quod si haberi foris potest, etiam dari cur non potest? Si dicis: Non
recte foris datur: respondemus: Sicut non recte foris habetur, et tamen habetur; sic non recte foris
datur, sed tamen datur. Sicut autem per unitatis reconciliationem incipit utiliter haberi, quod extra
unitatem inutiliter habebatur: sic per eamdem reconciliationem incipit utile esse, quod extra eam
inutiliter datum est. Non tamen dici fas est, non datum esse quod datum est, aut ut non hoc
dedisse quis <quem>quam calumnietur, cum hoc eum dedisse quod acceperat confitetur.
Sacramentum enim Baptismi est quod habet qui baptizatur: et Sacramentum dandi Baptismi est
quod habet qui ordinatur. Sicut autem baptizatus, si ab unitate recesserit, sacramentum Baptismi
non amittit; sic etiam ordinatus, si ab unitate recesserit, Sacramentum dandi Baptismi non amittit.
Nulli enim Sacramento iniuria facienda est: si discedit a malis, utrumque discedit; si permanet in
malis, utrumque permanet. Sicut ergo acceptatur Baptismus, quem non potuit amittere qui ab
unitate discesserat; sic acceptandus est Baptismus, quem dedit ille qui Sacramentum dandi cum
discederet non amiserat. Nam sicut redeuntes, qui priusquam recederent baptizati sunt, non
rebaptizantur: ita redeuntes, qui priusquam recederent ordinati sunt, non utique rursus ordinantur;
sed aut administrant quod administrabant, si hoc Ecclesiae utilitas postulat; aut si non
administrant, Sacramentum ordinationis suae tamen gerunt; et ideo eis manus inter laicos non
imponitur. Nam neque sacramentum Baptismi, neque sacramentum dandi Baptismi, quando ab eis
cum Maximiano discessit, Felicianus amisit. Nunc enim eum secum habent cum eis ipsis, quos cum
foris esset, in Maximiani schismate baptizavit. Quapropter potuerunt ab eis accipere ceteri, cum ad
nostrum consortium non accessissent, quod illi non amiserant, cum a nostro consortio recessissent.
Quibus rebus ostenditur, et ipsos impie facere qui rebaptizare conantur orbis unitatem, et nos recte
facere qui Dei Sacramenta improbare nec in ipso schismate audemus. In quo enim nobiscum
sentiunt, in eo etiam nobiscum sunt: in eo autem a nobis recesserunt, in quo a nobis dissentiunt.
Non enim accessus iste atque discessus corporalibus motibus, et non spiritalibus est metiendus.
Sicut enim coniunctio corporum fit per continuationem locorum, sic animorum quidam contactus
est consensio voluntatum. Si ergo qui recessit ab unitate, aliquid aliud agere voluerit, quam quod in
unitate percepit, in eo recedit atque disiungitur: quod autem ita vult agere sicut in unitate agitur,
ubi hoc accepit et didicit, in eo manet atque coniungitur.

Baptismus accipiendus est ubi recte recipitur.
2. 3. Itaque isti in quibusdam rebus nobiscum sunt, in quibusdam vero a nobis exierunt. Proinde illa
in quibus nobiscum sunt, eos agere non vetamus: in quibus autem nobiscum non sunt, ut veniendo
accipiant, vel redeundo recipiant, adhortamur; et quibus modis possumus, ut id eligant emendati
atque correcti, cum caritate satagimus. Non eis itaque dicimus: Nolite dare: sed, nolite in schismate
dare. Nec eis quos videntur baptizaturi dicimus: Nolite accipere: sed: Nolite in schismate accipere.
Nam si quem forte coegerit extrema necessitas, ubi catholicum per quem accipiat non invenerit, et
in animo pace catholica custodita per aliquem extra unitatem catholicam positum acceperit, quod

1

