Comparatio cum circumcisione.
24. 31. Et si quisquam in hac re auctoritatem divinam quaerat, quamquam quod universa tenet
Ecclesia, nec conciliis institutum, sed semper retentum est, nonnisi auctoritate apostolica traditum
rectissime creditur: tamen veraciter conicere possumus, quid valeat in parvulis Baptismi
sacramentum, ex circumcisione carnis, quam prior populus accepit, quam priusquam acciperet
iustificatus est Abraham 154. Sicut Cornelius etiam dono Spiritus sancti, priusquam baptizaretur,
ditatus est. Dicit tamen Apostolus de ipso Abraham: Signum accepit circumcisionis, signaculum
iustitiae fidei 155; qui iam corde crediderat, et deputatum illi erat ad iustitiam 156. Cur ergo ei
praeceptum est ut omnem deinceps infantem masculum octavo die circumcideret 157, qui nondum
poterat corde credere, ut ei deputaretur ad iustitiam; nisi quia et ipsum per se ipsum sacramentum
multum valebat? Quod in filio Moysi per angelum manifestatum est, qui cum adhuc incircumcisus a
matre ferretur, praesenti et evidenti periculo ut circumcideretur exactum est 158; et cum factum
esset, depulsa pernicies. Sicut ergo in Abraham praecessit fidei iustitia, et accessit circumcisio
signaculum iustitiae fidei; ita in Cornelio praecessit sanctificatio spiritalis in dono Spiritus sancti, et
accessit Sacramentum regenerationis in lavacro Baptismi. Et sicut in Isaac, qui octavo suae
nativitatis die circumcisus est, praecessit signaculum iustitiae fidei; et quoniam patris fidem
imitatus est, secuta est in crescente ipsa iustitia, cuius signaculum in infante praecesserat: ita in
baptizatis infantibus praecedit regenerationis Sacramentum; et si christianam tenuerint pietatem,
sequetur etiam in corde conversio, cuius mysterium praecessit in corpore. Et sicut in illo latrone
quod ex Baptismi sacramento defuerat complevit Omnipotentis benignitas, quia non superbia vel
contemptu, sed necessitate defuerat: sic in infantibus qui baptizati moriuntur, eadem gratia
Omnipotentis implere credenda est, quod non ex impia voluntate, sed ex aetatis indigentia, nec
corde credere ad iustitiam possunt, nec ore confiteri ad salutem. Ideo cum alii pro eis respondent,
ut impleatur erga eos celebratio Sacramenti, valet utique ad eorum consecrationem, quia ipsi
respondere non possunt. At si pro eo qui respondere potest alius respondeat, non itidem valet. Ex
qua regula illud in Evangelio dictum est, quod omnes cum legitur naturaliter movet: Aetatem habet,
ipse pro se loquatur 159.

Aliud est sacramentum Baptismi, aliud conversio cordis.
25. 32. Quibus rebus omnibus ostenditur aliud esse sacramentum Baptismi, aliud conversionem
cordis; sed salutem hominis ex utroque compleri: nec si unum horum defuerit, ideo putare
debemus consequens esse ut et alterum desit; quia et illud sine isto potest esse in infante, et hoc
sine illo potuit esse in latrone, complente Deo sive in illo, sive in isto, quod non ex voluntate
defuisset: cum vero ex voluntate alterum horum defuerit, reatu hominem involvi. Et Baptismus
quidem potest inesse ubi conversio cordis defuerit: conversio autem cordis potest quidem inesse
non percepto Baptismo, sed contempto Baptismo non potest. Neque enim ullo modo dicenda est
conversio cordis ad Deum, cum Dei Sacramentum contemnitur. Iuste igitur reprehendimus,
anathemamus, detestamur, abominamur perversitatem cordis haereticorum: Sacramentum tamen
evangelicum non ideo non habent, quia per quod utile est non habent 160. Quapropter cum ad fidem
et veritatem veniunt, et agentes poenitentiam remitti sibi peccata deposcunt, non eos decipimus
neque fallimus, cum correctos a nobis ac reformatos in eo quo depravati atque perversi sunt, ad
regnum coelorum sic disciplinis coelestibus erudimus; ut quod in eis integrum est, nullo modo
violemus, nec propter hominis vitium, si quid in homine Dei est, vel nullum, vel vitiosum esse
dicamus.

Quaeritur de Baptismo Iohannis.
26. 33. Iam pauca restant ex epistola ad Iubaianum: sed quia in eis et de praeterita Ecclesiae
consuetudine dicitur, et de baptismo Ioannis, quod solet non parvam movere quaestionem
hominibus rem manifestam parum attendentibus, quia iussi sunt ab Apostolo in Christo baptizari
qui baptismum Ioannis acceperant 161; non negligenter tractanda sunt, et in volumen aliud
differenda, ne huius modus immoderatus sit.

1 - Cf. CYPR., Ep. 73, 10, 3.
2 - Cf. Gen 2, 10-14.
3 - Cf. Mt 16, 18-19.

45

