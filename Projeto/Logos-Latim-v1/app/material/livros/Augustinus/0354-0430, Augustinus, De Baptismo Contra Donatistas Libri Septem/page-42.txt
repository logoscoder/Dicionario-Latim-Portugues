divisionis nec nullum nec parvum malum: si tamen ille qui intus baptizatur, non propter aliquod
terrenum aut temporale commodum intus esse voluit, sed quod unitatem Ecclesiae toto orbe
diffusae schismatum concisionibus praetulit; alioquin etiam ipse inter illos qui foris sunt deputandus
est. Constituamus ergo duos aliquos isto modo: unum eorum, verbi gratia, id sentire de Christo
quod Photinus opinatus est, et in eius haeresi baptizari extra Ecclesiae catholicae communionem;
alium vero hoc idem sentire, sed in Catholica baptizari, existimantem ipsam esse catholicam fidem.
Istum nondum haereticum dico, nisi manifestata sibi doctrina catholicae fidei resistere maluerit, et
illud quod tenebat elegerit; quod antequam fiat, manifestum est illum qui foris est esse peiorem.
Itaque in hoc sola falsa opinio, in illo autem etiam ipsa divisio corrigenda est; sed in neutro ipsorum
Sacramenti veritas repetenda. Quod si quisquam idem sentiat quod illi, et esse noverit haeresem
ab unitate catholica separatam ubi hoc docetur et discitur, sed alicuius saecularis emolumenti
causa in catholica unitate baptizari voluerit, vel in ea baptizatus propter hoc exire inde noluerit; non
solum separatus habendus est, verum etiam tanto sceleratius, quanto magis errori haeresis et
divisioni unitatis fallaciam simulationis adiungit. Quamobrem cuiusque hominis pravitas, quanto
periculosior et tortuosior est, tanto instantius et operosius corrigenda est: nec ideo tamen si quid
habet integrum, praesertim non suum, sed Dei, propter pravitatem eius vel nullum putandum est,
vel eodem modo vituperandum, vel eius pravitati tribuendum, ac non illius largitati, qui etiam
fornicanti a se animae, et eunti post amatores suos dedit panem suum, et vinum suum, et oleum
suum, et alia vel alimenta vel ornamenta, quae nec a se ipsa, nec ab eius amatoribus ei sunt, sed
ab illo qui eam miserans ubique voluit ad quem redeat admonere 123.

Quidquid schismatici habent, extra Ecclesiam non valet ad salutem.
17. 24. Numquid potest, inquit, vis Baptismi maior esse aut potior quam confessio? quam passio?
ut quis coram hominibus Christum confiteatur, et sanguine suo baptizetur? Et tamen, inquit, neque
hoc Baptisma haeretico prodest, si quamvis Christum confessus extra Ecclesiam fuerit occisus 124.
Hoc verissimum est: extra Ecclesiam quippe occisus, caritatem non habuisse convincitur, de qua
Apostolus dicit: Et si tradidero corpus meum ut ardeam, caritatem autem non habeam, nihil mihi
prodest 125. Quod si propter hoc quia caritas deest, passio nihil prodest; nec illis prodest quos in
invidia intus et malevolentia sine caritate vivere Paulus dicit: Cyprianus exponit: et tamen verum
baptisma possunt et accipere et tradere 126. Salus extra Ecclesiam non est 127. Quis negat? Et ideo
quaecumque ipsius Ecclesiae habentur, extra Ecclesiam non valent ad salutem. Sed aliud est non
habere, aliud non utiliter habere. Qui non habet, est baptizandus ut habeat: qui autem non utiliter
habet, ut utiliter habeat corrigendus. Nec adultera est aqua in Baptismo haereticorum 128: quia nec
ipsa creatura quam Deus condidit, mala est, nec verba evangelica in quibuslibet errantibus
reprehendenda sunt, sed error illorum in quo adultera est anima, etsi a legitimo viro Sacramenti
habeat ornamentum. Potest igitur nobis et haereticis Baptisma esse commune 129, cum quibus
potest et Evangelium esse commune, quamvis a fide nostra error distet illorum: sive aliud de Patre
vel de Filio vel de Spiritu sancto sentiant quam veritas habet, sive ab unitate praecisi non colligant
cum Christo, sed spargant 130: quia potest nobis, si frumenta dominica sumus, etiam intus cum
avaris, cum raptoribus, cum ebriosis, et caeteris eiusmodi pestibus, de quibus dicitur: Regnum Dei
non possidebunt 131, et Baptismatis sacramentum esse commune, et tamen vitia quibus a regno Dei
separantur non esse communia.

Comparatio inter peccatores haereticos et peccatores catholicos.
18. 25. Neque enim de solis haeresibus dicit Apostolus: Quoniam qui talia agunt, regnum Dei non
possidebunt 132. Sed non pigeat paululum advertere quae simul enumeret: Manifesta, inquit, sunt
opera carnis, quae sunt fornicationes, immunditiae, luxuriae, idolorum servitus, veneficia,
inimicitiae, contentiones, aemulationes, animositates, dissensiones, haereses, invidiae, ebrietates,
comisationes, et his similia; quae praedico vobis, sicut praedixi, quoniam qui talia agunt, regnum
Dei non possidebunt 133. Constituamus ergo aliquem castum, continentem, non avarum, non idolis
servientem, hospitalem, indigentibus ministrantem, non cuiusquam inimicum, non contentiosum,
patientem, quietum, nullum aemulantem, nulli invidentem, sobrium, frugalem haereticum: nulli
utique dubium est propter hoc solum quod haereticus est, regnum Dei non possessurum.
Constituamus alium fornicatorem, immundum, luxuriosum, avarum, vel etiam apertius idolis
deditum, veneficum, discordiosum, contentiosum, aemulum, animosum, seditiosum, invidum,
ebriosum, comisatorem, sed catholicum: numquid propter hoc solum quod catholicus est regnum
Dei possidebit, agens talia de quibus sic concludit Apostolus: Quae praedico vobis, sicut praedixi,
quoniam qui talia agunt, regnum Dei non possidebunt 134? Si hoc dicimus, nos ipsos seducimus 135.
Nam sermo Dei non nos seducit, qui nec tacet, nec parcit, nec ulla adulatione nos decipit. Ideo
quippe et alibi dicit: Hoc enim scitote cognoscentes, quoniam omnis fornicator, aut immundus, aut
avarus, quod est idolorum servitus, non habet haereditatem in regno Christi et Dei: nemo vos

42

