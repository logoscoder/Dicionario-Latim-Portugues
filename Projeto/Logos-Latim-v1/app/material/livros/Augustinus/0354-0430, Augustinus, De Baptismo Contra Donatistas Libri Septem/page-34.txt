Aqua fluminum Paradisi et Baptismus.
1. 1. Ecclesia paradiso comparata 1, indicat nobis posse quidem eius Baptismum homines etiam
foris accipere, sed salutem beatitudinis extra eam neminem vel percipere vel tenere. Nam et
flumina de fonte paradisi, sicut Scriptura testatur, etiam foras largiter manaverunt. Nominatim
quippe commemorantur, et per quas terras fluant, et quia extra paradisum constitutae sunt,
omnibus notum est 2: nec tamen in Mesopotamia vel in Aegypto, quo illa flumina pervenerunt, est
felicitas vitae quae in paradiso commemoratur. Ita fit ut cum paradisi aqua sit extra paradisum,
beatitudo tamen non sit nisi intra paradisum. Sic ergo Baptismus Ecclesiae potest esse extra
Ecclesiam, munus autem beatae vitae non nisi intra Ecclesiam reperitur: quae super petram etiam
fundata est, quae ligandi et solvendi claves accepit 3. Haec est una quae tenet et possidet omnem
sui sponsi et Domini potestatem: per quam coniugalem potestatem etiam de ancillis filios parere
potest 4: qui si non superbiant, in sortem haereditatis vocantur; si autem superbiant, extra
remanebunt.

Haeretici non possunt corrumpere Baptismum.
2. 2. Magis ergo quia pro Ecclesiae honore atque unitate pugnamus, non tribuamus haereticis
quidquid apud eos eius agnoscimus: sed eos arguentes doceamus, quod ex unitate habent non
valere ad salutem, nisi ad eamdem venerint unitatem. Aqua enim Ecclesiae fidelis et salutaris et
sancta est 5 bene utentibus. Ea vero bene uti extra Ecclesiam nemo potest. Male autem utentibus
et foris et intus, ad supplicium geritur, non ad praemium suffragatur. Et ideo Baptismus corrumpi et
adulterari non potest, etsi a corruptis et adulteris habeatur: sicut et ipsa Ecclesia incorrupta et
casta et pudica est; et ideo non ad eam pertinent avari, raptores, feneratores: quos non tantum
foris, sed etiam intus esse multis litterarum suarum locis Cyprianus ipse testatur: et tamen non
mutato corde baptizantur et baptizant.

In Ecclesia Cypriani ficti recipiebant Baptismum.
2. 3. Nam et hoc in quadam epistola sua dicit ad Clericos de deprecando Deo, transfigurans in se
sicut sanctus Daniel peccata populi sui. Nam inter multa mala quae commemorat, etiam hoc ait:
Saeculo verbis solis et non factis renuntiantes 6: sicut de quibusdam dicit Apostolus: Confitentur
enim nosse se Deum, factis autem negant 7. Hos ergo beatus Cyprianus in ipsa intus Ecclesia
versari arguit, qui corde in melius non mutato baptizantur, quando utique saeculo verbis, non factis
renuntiant, cum dicat apostolus Petrus: Sic et vos simili forma salvos facit Baptisma; non carnis
depositio sordium, sed conscientiae bonae interrogatio in Deum 8; quam utique non habebant, de
quibus dicitur: Saeculo verbis solis et non factis renuntiantes: et tamen id agit increpans et arguens
eos, ut aliquando ambulent in via Christi, et eius amici malint esse quam saeculi.

Per conversionem Sacramentum prodest.
3. 4. Cui si obtemperassent, et recte iam vivere, non ut pseudochristiani, sed ut veri christiani
coepissent, numquid eos iuberet denuo baptizari? Non utique, sed hoc eis praestaret vera
conversio, ut Sacramentum quod non mutatis valebat ad perniciem, mutatis valere inciperet ad
salutem. Quia nec isti Ecclesiae devoti sunt 9, qui videntur esse intus, et contra Christum vivunt, id
est, contra Christi mandata faciunt: nec omnino ad illam Ecclesiam pertinere iudicandi sunt, quam
sic ipse mundat lavacro aquae in verbo, ut exhibeat sibi gloriosam Ecclesiam, non habentem
maculam aut rugam, aut aliquid huiusmodi 10. Quod si in ista Ecclesia non sunt, ad cuius membra
non pertinent, non sunt in Ecclesia de qua dicitur: Una est columba mea, una est matri suae 11: ipsa
est enim sine macula et ruga. Aut asserat qui potest, huius columbae membra esse qui saeculo
verbis, non factis renuntiant 12. Interim ad quod videmus, unde dictum arbitror: Qui sapit diem,
Domino sapit 13: Deus enim iudicat omnem diem. Secundum autem eius praescientiam, qui novit
quos praedestinaverit ante mundi constitutionem conformes imaginis Filii sui 14, multi etiam qui
aperte foris sunt, et haeretici appellantur, multis et bonis catholicis meliores sunt. Quid enim sint
hodie, videmus; quid cras futuri sint, ignoramus. Et Deo quidem, apud quem sunt praesentia quae
ventura sunt, etiam quod futuri sunt iam sunt: nos autem secundum id quod in praesenti est
quisque hominum, quaerimus utrum in illius Ecclesiae membris, quae unica columba dicta est, et
sponsa Christi sine macula et ruga, hodie deputandi sint, de quibus dicit Cyprianus in epistola quam
commemoravi, quod viam Domini non tenerent, nec data sibi ad salutem coelestia mandata
servarent, quod non facerent Domini voluntatem: patrimonio et lucro studentes, superbiam
sectantes, aemulationi et dissensioni vacantes, simplicitatis et fidei negligentes, saeculo verbis
solis et non factis renuntiantes, unusquisque sibi placentes, et omnibus displicentes 15. Quod si eos

34

