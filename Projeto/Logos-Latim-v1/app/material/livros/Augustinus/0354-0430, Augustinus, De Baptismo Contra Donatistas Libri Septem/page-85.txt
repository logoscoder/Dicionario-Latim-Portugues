De Baptismo haereticorum et ethnicorum.
44. 85. Vincentius a Tibari dixit 157: Haereticos scimus illos esse peiores, quam Ethnicos. Si conversi
ad Deum venire voluerint, habent utique regulam veritatis, quam Dominus praecepto divino
mandavit Apostolis, dicens: " Ite, in nomine meo manum imponite, daemonia expellite " 158. Et alio
loco: " Ite, et docete gentes, tingentes eas in nomine Patris et Filii et Spiritus sancti " 159. Ergo primo
per manus impositionem in exorcismo, secundo per Baptismi regenerationem, tunc possunt ad
Christi pollicitationem venire; alias autem fieri non debere.

An sint peiores haeretici quam ethnici.
44. 86. Ex qua regula dicat haereticos peiores esse quam Ethnicos, nescio; cum Dominus dicat: Si
neque Ecclesiam audierit, sit tibi tamquam ethnicus et publicanus 160. An etiam tali haereticus peior
est? Nihil resisto: non tamen propterea quia ipse homo peior est ethnico, id est, gentili atque
pagano, Sacramentum etiam Christi si quod habet, vitiis eius moribusque miscetur, et eadem
permixtione corruptum perit. Nam illi qui recedunt de Ecclesia, et fiunt haeresum non tantum
sectatores, sed etiam conditores, si iam baptizati recedunt, cum secundum istam regulam peiores
sint Ethnicis, habent tamen Baptisma: nam si correcti redeant, non accipiunt; quod si amisissent,
utique acciperent. Potest ergo fieri ut aliquis peior sit ethnico, et tamen in eo Christi Sacramentum
non solum sit, sed etiam non sit peius, quam in homine sancto et iusto. Etsi enim quantum in illo
homine est, non eum servavit, sed animo et voluntate violavit; tamen quantum ad ipsum attinet
Sacramentum, et cum contemptore et repudiatore suo integrum inviolatumque permansit. Nonne
Sodomitae ethnici erant, id est, gentiles? Peiores ergo erant Iudaei, quibus Dominus dicit:
Tolerabilius erit Sodomis in die iudicii, quam vobis 161: et quibus propheta dicit: Iustificastis
Sodomam 162; id est, in comparatione vestra, Sodoma iusta facta est. Numquid tamen ideo
sacramenta divina quae apud Iudaeos erant, talia erant quales ipsi erant; quae Dominus ipse
quoque suscepit, et ad ea celebranda leprosos quos mundaverat misit 163, et ea Zachariae
ministranti angelus adstitit eumque in templo sacrificantem exauditum esse nuntiavit 164? Haec
eadem sacramenta et in bonis hominibus illius temporis erant, et in malis peioribus quam sunt
Ethnici; quandoquidem Sodomitis in malitia praelati sunt: et tamen illa sacramenta erant in utrisque
integra atque divina.

Etiam ethnici habent aliquid rectum et divinum.
44. 87. Nam et ipsi Gentiles si quid divinum et rectum in doctrinis suis habere potuerunt, non
improbaverunt sancti nostri, quamvis illi per suas superstitiones et idolatriam et superbiam,
caeterosque perditos mores detestandi essent, et nisi corrigerentur, divino iudicio puniendi. Nam et
Paulus apostolus apud Athenienses cum de Deo quaedam diceret, perhibuit testimonium quod
quidam eorum tale aliquid dixerint 165: quod utique si ad Christum venirent, agnosceretur in eis, non
improbaretur. Et sanctus Cyprianus talibus adversus eosdem Ethnicos utitur testibus. Nam cum de
magis loqueretur: Quorum tamen, inquit, praecipuus Hostanes, et in formam veri Dei negat
conspici posse, et angelos veros sedi eius dicit assistere. In quod et Plato pari ratione consentit, et
unum Deum servans, caeteros angelos vel daemonas dicit. Hermes quoque Trismegistus unum
Deum loquitur, et eum incomprehensibilem atque inaestimabilem confitetur 166. Si ergo isti
venissent ad percipiendam christianam salutem, non utique eis diceretur: Hoc malum habetis, vel
falsum habetis: sed plane merito diceretur: Hoc vobis quamvis integrum et verum, nihil tamen
prodesset, nisi ad Christi gratiam veniretis. Si ergo in ipsis Ethnicis potest aliquid divinum inveniri
recteque approbari, quamvis eis salus adhuc a Christo praestanda sit; non oportet nos ita moveri
etiamsi peiores sunt haeretici, ut quod in eis malum ipsorum est velimus corrigere, et quod in eis
bonum est Christi nolimus agnoscere. Sed iam caeteras huius concilii sententias pertractandas, ab
alio suscipiemus exordio.

1 - Io 20, 23.
2 - 2 Tim 2, 19.
3 - Mt 23, 3.
4 - Cf. 1 Tim 1, 5.

85

