22. 38. Dativus a Vadis 72 dixit: Nos, quantum in nobis est, haeretico non communicamus, nisi
baptizatus in Ecclesia fuerit, et remissionem peccatorum acceperit.

Baptizare non est communicare cum haeretico.
22. 39. Respondetur : Si propterea vis eum baptizari, quia non accepit remissionem peccatorum; si
intus aliquem inveneris qui tenens odium adversus fratrem sic baptizatus sit, cum Dominus mentiri
non possit, qui ait: Si non dimiseritis, non vobis dimittetur 73, iubebis correctum denuo baptizari?
Non utique: sic ergo nec haereticum. Sane iste cur non breviter dixerit: Nos haeretico non
communicamus; sed addidit, quantum in nobis est: non est praetereundum. Vidit enim plures huic
sententiae consentire, a quorum tamen consortio, ne violaretur unitas, se isti separare non possent,
et addidit, quantum in nobis est: utique demonstrans non voluntate se communicare his quos
arbitrabatur Baptismum non habere, sed tamen omnia bono pacis et unitatis esse toleranda; quod
et illi faciebant, qui istos non recte facere sentiebant, et illud tenebant quod postea melius
declarata veritas docuit, et antiquior consuetudo concilio posteriore firmata robustius persuasit:
invicem se tamen, cum salva caritate diversa sentirent, sollicita pietate toleraverunt, studentes
servare unitatem spiritus in vinculo pacis 74, donec alteris eorum, si quid aliter saperent, id quoque
illis Deus revelaret. Hoc isti audiant, a quibus per hoc concilium unitas oppugnatur, per quod
concilium quantum amanda sit unitas declaratur.

Haeretici non habent Spiritum Sanctum, ergo ne Baptismum quidem.
23. 40. Successus ab Abbir Germaniciana 75 dixit: Haereticis aut nihil licet, aut totum licet. Si
possunt baptizare, possunt et Spiritum sanctum dare: si autem Spiritum sanctum dare non possunt,
quia non habent Spiritum sanctum, nec baptizare spiritaliter possunt. Propterea censemus
haereticos baptizari.

Ergo ne alii peccatores quidem.
23. 41. Huic prope totidem verbis ita responderi potest: Homicidis aut nihil licet, aut totum licet. Si
possunt baptizare, possunt et Spiritum sanctum dare: si autem Spiritum sanctum dare non possunt,
quia non habent Spiritum sanctum, nec baptizare spiritaliter possunt. Propterea censemus ab
homicidis baptizatos, vel homicidas baptizatos atque in melius non mutatos, cum se correxerint,
baptizari. At hoc non est verum. Qui enim odit fratrem suum homicida est 76. Et tales noverat intus
Cyprianus, qui utique baptizabant. Frustra ergo talia de baptizandis haereticis dicta sunt.

Qui extra Ecclesiam sunt baptizare non possunt.
24. 42. Fortunatus a Tuccabori dixit 77: Iesus Christus Dominus et Deus noster, Dei Patris et
creatoris Filius, super Petrum aedificavit Ecclesiam 78, non super haeresim: et potestatem
baptizandi episcopis dedit, non haereticis. Quare qui extra Ecclesiam sunt, et contra Christum
stantes, oves eius et gregem spargunt, baptizare foris non possunt 79.

Ergo ne caeteri quidem peccatores.
24. 43. Ad hoc addidit, foris, ut ei tam breviter responderi non possit. Nam et huic totidem pene
verbis ita responderetur: Iesus Christus Dominus et Deus noster, Dei Patris et creatoris Filius, super
Petrum fundavit Ecclesiam, non super iniquitatem: et potestatem baptizandi episcopis dedit, non
iniquis. Quare qui non pertinent ad petram, super quam aedificant qui verba Dei audiunt et faciunt,
sed contra Christum viventes audiendo verba eius et non faciendo, ac per hoc super arenam
aedificando, oves eius et gregem perditorum morum exemplo corrumpunt, baptizare non possunt
80
. Numquid non posset hoc verisimiliter dici? Et tamen falsum est. Baptizant quippe iniqui;
quoniam iniqui sunt illi raptores, quos in unitate secum positos Cyprianus arguebat 81. Sed ideo,
inquit, addidit foris. Cur ergo isti foris baptizare non possunt? An quia peiores sunt eo ipso quo foris
sunt? Sed nihil interest ad integritatem Baptismi, quanto peior id tradat. Neque enim tantum
interest inter malum et peiorem, quantum interest inter bonum et malum: et tamen cum baptizat
malus, non aliud dat quam bonus. Ergo et cum baptizat peior, non aliud dat quam ille qui minus est
malus. An forte non ad hominis meritum, sed ad ipsius Baptismi sacramentum pertinet ut foris dari
non possit? Si hoc ita esset, nec haberi foris posset, et toties necesse esset baptizari, quoties
recedens quisque ab Ecclesia rursus ad Ecclesiam remeasset.

77

