ligare possit aut solvere 55: sed solvitur qui cum columba fecerit pacem, et ligatur qui cum columba
non habet pacem, sive aperte foris sit, sive intus esse videatur.

Exempla Dathan et Abiron.
18. 24. Dathan vero et Abiron, qui sibi licentiam sacrificandi usurpare conati sunt contra unitatem
populi Dei, et filii Aaron qui alienum ignem altari imposuerunt, novimus quod impune non fecerint
56
. Nec nos talia scelera dicimus impunita remanere, nisi se tales correxerint, si patientia Dei ad
poenitentiam adducens 57 tempus corrigendi largitur.

Exemplum Philippi diaconi.
19. 25. Illi sane qui propterea dicunt non esse iterandum Baptismum, quia manus tantummodo
imposita est eis quos Philippus diaconus baptizaverat 58, nihil ad rem pertinens dicunt: et absit ut
cum verum quaerimus, talibus argumentis utamur. Quapropter magis haereticis non cedimus, si
quod habent de Christi Ecclesia, non esse dicamus ipsorum, nec propter scelera desertorum
Imperatoris nostri signa nolimus agnoscere 59: magis quia Dominus Deus noster Deus zelans est 60,
quidquid eius apud aliquem agnoscimus, nullo modo ei concedamus ut suum proprium esse
arbitretur. Ipse certe Deus zelans fornicanti a se feminae in figura praevaricatricis plebis exprobrat,
et dicit quod ea quae ipsius essent, dabat amatoribus suis, et ab eis rursus accipiebat, quae non
illorum, sed ipsius erant 61. Inter adulteram feminam et adulteros amatores, dona sua tamen Deus
tamquam zelans iratus agnoscit 62: et nos haereticorum esse Baptismum dicimus verbis evangelicis
consecratum, commoti factis eorum etiam quae Dei sunt eis tribuere volumus, quasi ea
contaminare potuerunt, aut propterea sua facere quae Dei sunt, quia ipsi Dei esse noluerunt?

Dona quae haeretici habent sunt Dei.
19. 26. Quae est illa mulier adultera, quam Osee propheta designat, quae dixit: Ibo post amatores
meos, qui mihi dant panes meos et aquam meam, vestes meas et linteamina mea, et universa
quae mihi condecent 63? Licet quidem hoc et de praevaricatrice Iudaeorum gente intellegere: sed
tamen quos alios imitantur pseudochristiani (hoc enim sunt omnes haeretici et schismatici), nisi
pseudo-Israelitas? Erant enim et veri Israelitae, sicut ipse Dominus Nathanaeli perhibet
testimonium, dicens: Ecce vere Israelita in quo dolus non est 64. Qui sunt autem veri Christiani, nisi
de quibus idem Dominus dicit: Qui diligit me, mandata mea custodit 65? Quid est autem custodire
mandata eius, nisi in dilectione persistere? Unde etiam dicit: Mandatum novum do vobis, ut vos
invicem diligatis 66: et iterum: In hoc scient omnes quia mei discipuli estis, si vos invicem dilexeritis
67
. Quis autem dubitet, non eis solis dictum qui tunc per eius carnem verba praesentis audiebant,
sed et eis qui nunc per Evangelium sedentis in coelo verba cognoscunt? Ille enim venit non legem
solvere, sed implere 68. Plenitudo autem legis caritas 69. Qua multum viguit Cyprianus, ut aliud de
Baptismo sentiens, non tamen desereret unitatem, et esset in vite dominica radicatum sarmentum
fructuosum, quod etiam ferro passionis purgaret coelestis agricola, ut maiorem fructum daret 70.
Huius autem fraternae caritatis inimici, sive aperte foris sint, sive intus esse videantur,
pseudochristiani sunt et antichristi. Inventis enim occasionibus foras exeunt, sicut scriptum est:
Occasiones quaerit qui vult discedere ab amicis 71. Sed etiamsi occasiones desint, cum intus
videntur, ab illa invisibili caritatis compage separati sunt. Unde Ioannes dicit: Ex nobis exierunt, sed
non erant ex nobis: nam si fuissent ex nobis, mansissent utique nobiscum 72. Non ait quod exeundo
alieni facti sunt; sed quod alieni erant, propter hoc eos exisse declaravit. Dicit et apostolus de
quibusdam, qui circa veritatem aberraverant, et fidem quorumdam subvertebant, quorum sermo ut
cancer serpiebat, quos cum evitandos esse diceret, in una tamen domo magna eos fuisse significat,
sed tamquam vasa in contumeliam. Credo quod nondum foras exierant. Aut si iam exierant,
quomodo eos dicit in eadem magna domo cum vasis honorabilibus: nisi forte propter ipsa
Sacramenta, quae separatis etiam haereticorum conventiculis non mutata sunt, ad unam magnam
domum dicit omnes, sed diversis meritis pertinere, alios in honorem, alios in contumeliam? Sic enim
loquitur ad Timotheum scribens: Profanas autem verborum novitates evita: multum enim proficient
ad impietatem; et sermo eorum sicut cancer serpit: ex quibus est Hymenaeus et Filetus, qui circa
veritatem aberraverunt, dicentes resurrectionem iam factam esse, et fidem quorumdam
subvertunt. Firmum autem fundamentum Dei stat, habens signaculum hoc: Novit Dominus qui sunt
eius; et recedat ab iniustitia omnis qui nominat nomen Domini. In magna autem domo, non tantum
aurea vasa sunt vel argentea, sed et lignea et fictilia; et alia quidem sunt in honorem, alia vero in
contumeliam. Si quis ergo emundaverit semetipsum ab istiusmodi, erit vas in honorem
sanctificatum, utile Domino, ad omne opus bonum paratum 73. Quid est autem mundare
semetipsum a talibus, nisi quod paulo ante dixit: Recedat ab iniustitia omnis qui nominat nomen

29

