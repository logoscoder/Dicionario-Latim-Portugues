Testamentum pertinebunt. Si autem proficiunt, et antequam capiant, ipso profectu et accessu ad
Novum pertinent: et si priusquam spiritales fiant, ex hac vita rapiuntur, custoditi per Sacramenti
sanctitatem in terra viventium computantur, ubi est spes nostra et portio Dominus 56. Nec invenio
quid verius intellegatur in eo quod scriptum est: Imperfectum meum viderunt oculi tui:
quandoquidem sequitur: Et in libro tuo omnes scribentur 57.

Homines spiritales et carnales.
16. 25. Quae autem peperit Abel et Enoch et Noe et Abraham, ipsa peperit et Moysen et Prophetas
tempore posteriores ante adventum Domini; et quae istos, ipsa et Apostolos et martyres nostros et
omnes bonos Christianos. Omnes enim diversis quidem temporibus nati apparuerunt, sed societate
unius populi continentur; et eiusdem civitatis cives labores huius peregrinationis experti sunt, et
quidam eorum nunc experiuntur, et usque in finem ceteri experientur. Item quae peperit Cain et
Cham et Ismaelem et Esau, eadem ipsa peperit et Dathan et alios in eodem populo similes; et quae
istos, eadem ipsa et Iudam pseudoapostolum, et Simonem magum, et ceteros usque ad haec
tempora pseudochristianos in affectione animali pertinaciter obduratos, sive in unitate permixti
sint, sive aperta praecisione dissentiant. Sed cum tales a spiritalibus evangelizantur, et
Sacramentis imbuuntur, tamquam per se ipsam Rebecca eos parit, sicut Esau 58: cum autem per
illos qui non caste annuntiant Evangelium 59, tales in Dei populo generantur; Sara quidem, sed per
Agar 60. Item boni spiritales, quando evangelizantibus vel baptizantibus carnalibus generantur, Lia
quidem vel Rachel iure coniugali eos, sed per ancillarem uterum parit 61. Cum vero per spiritales in
Evangelio generantur boni fideles, qui vel evadunt in spiritalis aetatis affectum, vel eo tendere non
desistunt, vel ideo non faciunt quia non possunt, sicut ex utero Sarae Isaac, vel Rebeccae Iacob, in
novam vitam et Novum Testamentum nascuntur.

Qui sunt veri filii Ecclesiae.
17. 26. Itaque sive intus versari videantur, sive aperte foris sint, quod caro est, caro est 62 sive in
area in sua sterilitate perseveret, sive occasione tentationis tamquam vento extra tollatur, quod
palea est, palea est 63. Et semper ab illius Ecclesiae quae sine macula et ruga est 64, unitate divisus
est, etiam qui congregationi sanctorum in carnali obduratione miscetur. De nullo tamen
desperandum est, sive qui intus talis apparet, sive qui foras manifestius adversatur. Spiritales
autem sive ad hoc ipsum pio studio proficientes, non eunt foras: quia et cum aliqua vel perversitate
vel necessitate hominum videntur expelli, ibi magis probant, quam intus permaneant, cum
adversus Ecclesiam nullatenus eriguntur, sed in solida unitatis petra fortissimo caritatis robore
radicantur. Ad hoc enim pertinet quod in illo Abrahae sacrificio dicitur: Aves autem non divisit 65.

Schisma Donatistarum nuncupatur nomine Donati.
18. 27. De Baptismi ergo quaestione iam, quantum arbitror, satis disserui: et quia hoc
manifestissimum schisma est quod Donatistarum nomine nuncupatur, restat ut hoc de Baptismo
pie credamus, quod universa Ecclesia a sacrilegio schismatis remota custodit. In qua tamen si aliud
alii, et aliud alii adhuc de ista quaestione salva pace sentirent, donec universali concilio unum
aliquid eliquatum sincerumque placuisset, humanae infirmitatis errorem cooperiret caritas unitatis,
sicut scriptum est: Quia caritas cooperit multitudinem peccatorum 66. Qua enim absente cetera
inaniter habentur, eadem praesente quaedam venialiter non habentur.

De auctoritate Cypriani deque eius vitae testimonio.
18. 28. Exstant beati martyris Cypriani in eius litteris magna documenta, ut ad illum iam veniam,
de cuius sibi auctoritate isti carnaliter blandiuntur, cum eius caritate spiritaliter perimantur. Nam
illis temporibus, antequam plenarii concilii sententia quid in hac re sequendum esset, totius
Ecclesiae consensio confirmaret, visum est ei cum ferme octoginta coepiscopis suis Africanarum
Ecclesiarum, omnem hominem qui extra Ecclesiae catholicae communionem baptizatus fuisset,
oportere ad Ecclesiam venientem denuo baptizari. Quod non recte fieri tanto viro nimirum
propterea Dominus non aperuit, ut eius pia et humilitas et caritas in custodienda salubriter
Ecclesiae pace patesceret, et non solum illius temporis Christianis, sed etiam posteris ad
medicinalem, ut ita dicam, notitiam signaretur. Cum enim tanti meriti, tantae Ecclesiae, tanti
pectoris, tanti oris, tantae virtutis episcopus, aliud de Baptismo arbitraretur, quam erat diligentius
inquisita veritas firmatura; multique eius collegae, quamvis nondum liquido manifestatum, id tamen
tenerent quod et praeterita Ecclesiae consuetudo, et postea totus catholicus orbis amplexus est:
non se ille tamen a ceteris diversa sentientibus separata communione disiunxit, et hoc etiam

9

