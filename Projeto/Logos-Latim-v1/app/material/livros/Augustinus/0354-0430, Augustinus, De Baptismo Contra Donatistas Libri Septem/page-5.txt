fortasse solum fidei sacramentum, ubi letali vulnere schismatis perempta est sanitas caritatis, per
cuius solius peremptionem etiam illa integra trahuntur ad mortem? Quod ne fiat, non cessat
misericordia Dei per unitatem sanctae Ecclesiae, ut veniant et curentur per medicamentum
reconciliationis, per vinculum pacis. Nec ideo se putent sanos esse, quia dicimus eos habere aliquid
sanum: nec rursus putent ideo curandum esse quod sanum est, quia ostendimus aliquid
vulneratum. Itaque in Sacramenti sanitate, quia contra nos non sunt, pro nobis sunt: in schismatis
autem vulnere quidquid cum Christo non colligunt, spargunt. Non extollantur ex his quae habent.
Quid tantum per ea quae sana sunt superbos oculos ducunt? Et vulnus suum dignentur humiliter
intueri, nec solum quid adsit, sed etiam quid desit attendant.

Sine caritate cetera dona ad nihil prosunt.
9. 12. Videant quam multa et quam magna nihil prosint, si unum quiddam defuerit, et videant quid
sit ipsum unum. Nec me in hoc audiant, sed Apostolum: Si linguis, inquit, hominum loquar et
Angelorum, caritatem autem non habeam, factus sum aeramentum sonans, aut cymbalum
tinniens. Et si habuero prophetiam, et sciero omnia sacramenta, et omnem scientiam, et si habuero
omnem fidem ut montes transferam, caritatem autem non habeam, nihil sum 17. Quid ergo eis
prodest si et linguam in sacris mysteriis habeant angelicam, et prophetiam quemadmodum Caiphas
18
et Saul 19, ut aliquando prophetent, quos fuisse damnabiles sancta Scriptura testatur? Si
sacramenta non tantum sciant, sed et habeant, sicut habuit Simon magus 20: si fidem, sicut
daemonia confessa sunt Christum; neque enim non credebant cum dicerent: Quid nobis et tibi est,
Fili Dei? scimus qui sis 21. Si dispertiant ipsi etiam substantiam suam pauperibus, sicut multi, non
solum in Catholica, sed in diversis haeresibus faciunt. Si aliqua ingruente persecutione tradant ad
flammas nobiscum corpus suum pro fide quam pariter confitentur 22: tamen quia separati haec
agunt, non sufferentes invicem in dilectione, neque studentes servare unitatem spiritus in vinculo
pacis 23, caritatem utique non habendo, etiam cum illis omnibus quae nihil eis prosunt, ad aeternam
salutem pervenire non possunt.

Utrum in parte Donati Baptismus generet filios.
10. 13. Sed videntur sibi argutissime quaerere, " utrum generet filios Baptismus Christi in parte
Donati, an non generet ": ut si concesserimus quod generet, suam esse asseverent Ecclesiam
matrem, quae filios potuit de Christi Baptismate generare; et quia unam oportet esse Ecclesiam, ex
hoc iam nostram non esse Ecclesiam criminentur. Si autem dixerimus, non generat: " Cur ergo ",
inquiunt, " apud vos non renascuntur per Baptismum, qui transeunt a nobis ad vos, cum apud nos
fuerint baptizati, si nondum nati sunt? ".

Ecclesia generat filios non in parte separata, sed in parte unita, id est in Baptismo. Sed
non omnes filii pertinent ad suam unitatem.
10. 14. Quasi vero ex hoc generat unde separata est, et non ex hoc unde coniuncta est. Separata
est enim a vinculo caritatis et pacis, sed iuncta est in uno Baptismate. Itaque est una Ecclesia, quae
sola Catholica nominatur; et quidquid suum habet in communionibus diversorum a sua unitate
separatis, per hoc quod suum in eis habet, ipsa utique generat, non illae. Neque enim separatio
earum generat, sed quod secum de ista tenuerunt: quod si et hoc dimittant, omnino non generant.
Haec itaque in omnibus generat, cuius Sacramenta retinentur, unde possit tale aliquid ubicumque
generari: quamvis non omnes quos generat ad eius pertineant unitatem, quae usque in finem
perseverantes salvabit. Neque enim hi solum ad eam non pertinent, qui separationis aperto
sacrilegio manifesti sunt; sed etiam illi qui in eius unitate corporaliter mixti per vitam pessimam
separantur. Etenim Simonem magum per Baptisma ipsa pepererat: cui tamen dictum est, quod non
haberet partem in haereditate Christi 24. Numquid ei Baptismus, numquid Evangelium, numquid
Sacramenta defuerunt? Sed quia ei caritas defuit, frustra natus est, et ei expediebat fortasse non
nasci. Numquid non erant nati quibus Apostolus dicit: Tamquam parvulis in Christo lac vobis potum
dedi, non escam 25? Eos tamen a sacrilegio schismatis revocat, in quod ideo irruebant, quia carnales
erant: Quasi parvulis, inquit, in Christo lac vobis potum dedi, non escam; nondum enim poteratis:
sed nec adhuc quidem potestis; carnales enim estis adhuc. Cum enim sint inter vos aemulatio et
contentio, nonne carnales estis, et secundum hominem ambulatis? Cum enim quis dicat: Ego
quidem sum Pauli; alius autem: Ego Apollo; nonne homines estis? 26 De his enim supra dicit:
Obsecro autem vos, fratres, per nomen Domini nostri Iesu Christi, ut idipsum dicatis omnes, et non
sint in vobis schismata; sitis autem perfecti in eodem sensu et in eadem sententia. Nuntiatum est
enim mihi de vobis, fratres mei, ab his qui sunt Chloes, quia contentiones sunt in vobis. Hoc autem
dico, quia unusquisque vestrum dicit: Ego quidem sum Pauli, ego autem Apollo, ego vero Cephae,
ego autem Christi. Divisus est Christus? Numquid Paulus crucifixus est pro vobis, aut in nomine

5

