Cur ergo isti baptizant? Cur etiam quidam qui saeculo verbis et non factis renuntiant, et ab
huiusmodi moribus non mutati baptizantur 25, et quando mutantur non rebaptizantur? Iam vero
quod indignatur et dicit: Ecce ad qualia Ecclesia cogitur consentire, et sine Baptismo et venia
delictorum communicare compellitur; nisi essent caeteri episcopi qui alios ad ista compellerent, non
utique diceret. Unde etiam ostenditur illos tunc veriora sensisse, qui non recesserunt a pristina
consuetudine, quae postea concilii universitate firmata est. Quid est autem quod adiungit et dicit:
Quam rem, fratres, fugere ac vitare debemus, et a tanto scelere nos separare? Si enim hoc ita dicit,
ut ista non faciat nec approbet, alia res est: si autem ut diversa sentientes damnet et segreget
prior, resistit verbis Cypriani, quibus ait: Neminem iudicantes, aut a iure communionis aliquem, si
diversum senserit, amoventes 26.

An Baptismus connectitur cum Ecclesia.
9. 14. Ad ea quae Felix a Misgirpa dixit, haec dicimus: Si non esset Baptisma unum et verum nisi in
Ecclesia, non utique esset in eis qui ab unitate discedunt. Est autem in eis; nam id non recipiunt
redeuntes, non ob aliud nisi quia non amiserant recedentes. Quod autem ait: Nam quae foris
exercentur, nullum habent salutis effectum 27 consentio, et omnino verum esse credo. Aliud est
enim non ibi esse, aliud nullum habere salutis effectum. Venientibus enim ad catholicam pacem
prodesse incipiunt quae foris inerant, sed non proderant.

Baptizare haereticos est evacuare Baptismum Christi.
10. 15. Polycarpo autem Adrumetino 28, quoniam dixit: Qui haereticorum Baptismum probant,
nostrum evacuant 29: respondemus: Si haereticorum est Baptismus, qui per haereticos datur;
avarorum et homicidarum est, qui intus a talibus datur. Si autem hoc istorum non est, nec illud
illorum est: ac per hoc apud quoscumque sit, Christi est.

Oportet probare non adserere.
11. 17. Novatus a Thamugade quid fecerit dixit, non autem aliquid attulit unde se ostenderet
facere debuisse quod fecit. Nominavit enim testimonium Scripturarum et decretum collegarum
sed non inde aliquid protulit quod considerare possemus.

30

,

Aliqui peccatores intus baptizantur et baptizant.
12. 19. Nemesianus autem a Tubunis 31 multa posuit testimonia Scripturarum 32: sed pro sententia
Catholicae, quam declarandam et commendandam suscepimus, multa locutus est. Nisi forte
putandum est, quia non fidit in falsis qui fidit in spe rerum temporalium, sicut omnes avari atque
raptores, et qui saeculo non factis, sed verbis renuntiant, quales tamen intus et baptizare et
baptizari etiam Cyprianus est testis 33. Ipsi sequuntur etiam aves volantes 34, quia non
apprehendunt quae concupiscunt. Deserit autem vias vineae suae, et a semita agelli sui errat; et
ingreditur per avia loca atque arida et terram destinatam siti, consequitur autem manibus
infructuosa, non haereticus tantum, sed omnis qui male vivit: quia omnis iustitia fructuosa est, et
omnis iniquitas infructuosa. Qui vero aquam alienam de fonte extraneo bibunt 35, non haeretici
tantum sunt, sed omnes qui non vivunt secundum ea quae docet Deus, et vivunt secundum ea
quae docet diabolus. Nam si de Baptismo diceret, non diceret: Nec de fonte extraneo biberis; sed:
De fonte extraneo non te ablueris. Iam vero quod Dominus ait: Nisi quis renatus fuerit ex aqua et
Spiritu, non potest introire in regnum Dei 36, quid eum adiuvet ad id quod putat, omnino non video.
Aliud est enim: Omnis qui intrabit in regnum coelorum prius renascitur ex aqua et Spiritu, quia nisi
renatus fuerit ex aqua et Spiritu, non intrabit in regnum coelorum; quod Dominus dixit, et verum
est; aliud autem: Omnis qui nascitur ex aqua et Spiritu intrabit in regnum coelorum; quod utique
falsum est. Nam et Simon ille magus natus erat ex aqua et Spiritu 37, et tamen non intravit in
regnum coelorum. Sic fieri potest ut haereticis etiam contingat. Aut si non nascitur ex Spiritu nisi
qui veraci conversione mutatur 38, omnes qui saeculo verbis et non factis renuntiant, non utique de
Spiritu, sed ex aqua sola nascuntur: qui tamen et intus teste Cypriano sunt. Necesse est enim ut
unum de duobus concedatur: aut illi qui fallaciter saeculo renuntiant, nascuntur de Spiritu, quamvis
ad perniciem, non ad salutem, atque ita possunt et haeretici; aut si illud quod scriptum est: Sanctus
enim Spiritus disciplinae effugiet fictum 39, etiam ad hoc valet, ut fallaciter saeculo renuntiantes
non nascantur de Spiritu; potest quis baptizari aqua, et non nasci de Spiritu; et frustra Nemesianus
ait: Neque Spiritus sine aqua operari potest, nec aqua sine Spiritu. Iam vero et alibi saepe dictum
est, quomodo fieri possit ut habeant communiter unum Baptisma, qui Ecclesiam non habent unam:
sicut fieri potest in ipsa intus Ecclesia ut non habeant unum Spiritum sancti per iustitiam et

73

