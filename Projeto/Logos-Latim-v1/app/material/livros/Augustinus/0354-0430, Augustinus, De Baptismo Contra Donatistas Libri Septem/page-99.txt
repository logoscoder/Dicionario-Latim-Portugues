28. 54. Alius Saturninus ab Abitinis dixit 83: Si potest antichristus dare alicui gratiam Christi,
possunt et haeretici baptizare, qui appellati sunt antichristi.
28. 55. Quid, si alius diceret: Si potest homicida dare alicui gratiam Christi, possunt et qui fratres
oderunt baptizare, qui appellati sunt homicidae 84? Nempe quasi verum dicere videretur, et tamen
possunt: sic ergo et haeretici.

Haeretici non habent Baptismum.
29. 56. Quintus ab Aggya dixit 85: Ille potest dare aliquid, qui aliquid habet: haeretici autem quid
possunt dare, quos constat nihil habere?
29. 57. Huic respondetur: Si ergo potest dare aliquid qui aliquid habet, manifestum est posse dare
haereticos Baptismum, quia cum ab Ecclesia recedunt, habent lavacri Sacramentum quod ibi
acceperant: nam redeuntes non recipiunt, quia non amiserant cum recesserunt.

Nemo potest duobus dominis servire.
30. 58. Alius Iulianus a Marcelliana dixit 86: Si potest homo duobus dominis servire, Deo et
mammonae 87; potest et Baptisma duobus servire, christiano et haeretico.
30. 59. Imo si potest continenti et avaro, sobrio et ebrioso, pio et homicidae, cur non etiam
christiano et haeretico? Quibus quidem non servit; sed ministratur illis, vel ab illis, ad salutem bene
utentibus, et ad iudicium male utentibus.

Ubi non est Ecclesia non est Baptismus.
31. 60. Tenax ab Horreis Celiae dixit 88: Baptisma unum est, sed Ecclesiae: ubi Ecclesia non est,
Baptisma illic esse non potest.
31. 61. Huic respondemus: Quare ergo potest ubi petra non est, sed arena est; cum Ecclesia in
petra, non in arena sit?

Haeretici non habent Deum et Christum.
32. 62. Alius Victor ab Assuris dixit 89: Scriptum est quia Deus unus est, et Christus unus et Ecclesia
una, et Baptisma unum 90. Quomodo illic baptizari aliquis potest, ubi Deus et Christus et Ecclesia
non est?
32. 63. Quomodo potest et in arena illa, ubi nec Ecclesia est, quia in petra est; nec Deus et
Christus, quia non est ibi templum Dei et Christi?

Extra Ecclesiam nulla salus.
33. 64. Donatulus a Capse dixit 91: Et ego semper hoc sensi, ut haeretici, qui nihil foris consecuti
sunt, quando ad Ecclesiam convertuntur, baptizentur.
33. 65. Ad hoc respondetur: Nihil quidem foris consecuti sunt, sed ad salutem, non ad
Sacramentum. Salus enim propria est bonis; Sacramenta vero communia bonis et malis.

Haereticus non potest dare quod non habet.
34. 66. Verulus a Rusiccade dixit 92: Homo haereticus dare non potest quod non habet: multo magis
schismaticus, qui quod habuit amisit.
34. 67. Iam ostendimus eos habere; quia non amittunt, cum recedunt. Non enim recipiunt, cum
redeunt. Quapropter, si propterea videbantur dare non posse, quia putabantur non habere;
intellegantur iam dare posse, quia intelleguntur et habere.

99

