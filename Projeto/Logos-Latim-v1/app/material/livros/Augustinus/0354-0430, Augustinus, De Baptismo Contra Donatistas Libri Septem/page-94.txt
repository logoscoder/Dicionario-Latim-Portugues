5. 8. Aurelius ab Utica dixit: Cum dicat Apostolus, non communicandum peccatis alienis 11, quid
aliud quam peccatis alienis communicat, qui sine Baptismo Ecclesiae haereticis communicat? Et
ideo censeo baptizandos esse haereticos, ut accipiant remissam peccatorum, et sic illis
communicetur 12.
5. 9. Respondetur : Communicavit ergo Cyprianus et isti omnes peccatis alienis, quia cum talibus in
communione manserunt, quando neminem qui diversum sensit a iure communionis amoverunt 13.
Ubi est ergo Ecclesia? Deinde, ut de haereticis taceam, cum verba huius sententiae etiam de aliis
peccatoribus dici possint, quales in Ecclesia secum Cyprianus videbat, gemebat, arguebat, ferebat
14
; ubi est Ecclesia, quae secundum haec verba iam tunc perisse existimatur contagione
peccatorum? Si autem, sicut se habet firmissima veritas, Ecclesia permansit et permanet; non nisi
in consensione intellegenda est communio peccatorum, quam vetat Apostolus 15. Baptizentur
autem iterum haeretici, ut accipiant remissionem peccatorum, si baptizantur iterum perversi et
invidi, qui cum saeculo verbis et non factis 16 renuntiarent, Baptismum quidem accipere potuerunt,
sed remissionem peccatorum non obtinuerunt, dicente Domino: Si non dimiseritis, neque Pater
vester dimittet vobis 17.

Probare baptismum haereticum est improbare nostrum.
6. 10. Iambus a Germaniciana dixit: Qui haereticorum Baptismum probant, nostrum improbant; ut
extra Ecclesiam, non dicam lotos, sed sordidatos, negent in Ecclesia baptizari oportere 18.

Baptismus non est haereticorum nec nostrum sed Christi.
6. 11. Huic respondetur, neminem nostrum Baptismum haereticorum probare, sed Christi, quamvis
in haereticis velut paleis exterioribus, sicut in aliis iniquis velut paleis interioribus. Nam si extra
Ecclesiam qui baptizantur, non lavantur, sed sordidantur; profecto extra petram, in qua aedificatur
Ecclesia, qui baptizantur, non lavantur, sed sordidantur. Omnes autem extra eamdem petram sunt,
qui audiunt verba Christi et non faciunt. Aut si Baptismo lavantur quidem, sed iniquitatibus suis, a
quibus in melius mutari noluerunt, sordidi remanent: sic et haeretici.

Luci non potest tenebris convenire.
7. 12. Lucianus a Rucuma dixit: Scriptum est: " Et vidit Deus lucem quia bona est, et divisit inter
lucem et tenebras " 19. Si potest luci et tenebris convenire, potest nobis et haereticis aliquid esse
commune. Propterea censeo haereticos baptizandos esse 20.

Hoc valet de omnibus iniustis.
7. 13. Huic respondetur: Si potest luci et tenebris convenire, potest iustis et iniustis aliquid esse
commune. Censeat ergo illos iniustos denuo baptizari, quos in ipsa Ecclesia Cyprianus arguebat:
aut si non sunt iniusti qui saeculo verbis et non factis 21 renuntiant, dicat qui potest.

Haeresia non est Ecclesia.
8. 14. Pelagianus a Luperciana dixit: Scriptum est: " Aut Deus Deus est, aut Baal Deus est " 22. Ita et
nunc, aut Ecclesia Ecclesia est, aut haeresis Ecclesia : porro si haeresis Ecclesia non est, quomodo
esse apud haereticos Baptisma Ecclesiae potest? 23
8. 15. Huic ita possumus respondere: Aut paradisus paradisus, aut Aegyptus paradisus: porro si
Aegyptus paradisus non est, quomodo esse in Aegypto aqua paradisi potest? Sed dicetur nobis:
Etiam illuc exeundo pervenit. Sic ergo ad haereticos Baptismus. Item dicimus: Aut petra Ecclesia,
aut arena Ecclesia. Porro quia non est arena Ecclesia, quomodo apud eos qui super arenam
aedificant, audiendo verba Christi et non faciendo 24, esse Baptismus potest? et tamen est. Sic ergo
et apud haereticos.

Baptismus est in sola Ecclesia Catholica.

94

