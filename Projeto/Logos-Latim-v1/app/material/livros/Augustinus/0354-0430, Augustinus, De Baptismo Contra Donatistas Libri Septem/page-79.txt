quibus Symbolum constat illic defuerint? Sed facilius inveniuntur haeretici qui omnino non
baptizent, quam qui non illis verbis baptizent. Ideoque dicimus non omnem baptismum (nam in
multis idolorum sacrilegis sacris baptizari homines perhibentur), sed Baptismum Christi, id est,
verbis evangelicis consecratum, ubique eumdem esse, nec hominum quorumlibet et qualibet
perversitate violari.

De iudicio Salomonis.
25. 48. Sane in ista quoque sententia non negligenter omittendum est, quod hic interposuit et ait:
Quare omnibus pacificis quidem viribus nitendum est, ne quis haeretico errore infectus, et caetera
93
. Respexit enim verba illa beati Cypriani dicentis: Neminem iudicantes, aut a iure communionis
aliquem, si diversum senserit, amoventes 94. Ecce quantum valeat in bonis Ecclesiae filiis amor
unitatis et pacis, ut quos dicebant sacrilegos et profanos, sine Baptismo ut arbitrabantur admissos,
si eos quantum putabant corrigere non valerent, eligerent potius tolerare, quam propter eos
sanctum illud vinculum rumpere, ne propter zizania eradicaretur simul et triticum 95; permittentes
quantum in ipsis erat, sicut in illo nobilissimo iudicio Salomonis, infantile corpus a falsa matre nutriri
potius, quam concidi 96. Hoc autem et illi faciebant, qui de Baptismi sacramento verius sentiebant,
et isti quibus pro merito tantae caritatis Deus erat revelaturus, si quid aliter sapiebant 97.

Haeresis non venit a Deo...
26. 49. Privatianus a Sufetula dixit: Qui haereticos potestatem baptizandi habere dicit, dicat prius
quis haeresim condiderit. Si enim haeresis a Deo est, habere et indulgentiam divinam potest: si
vero a Deo non est, quomodo gratiam Dei aut habere aut conferre alicui potest? 98

...sed ne alia peccata quidem.
26. 50. Huic totidem verbis ita responderi potest : Qui malevolos et invidos potestatem baptizandi
habere dicit, dicat prius quis malevolentiam invidiamque condiderit. Si enim malevolentia et invidia
a Deo est, habere et indulgentiam divinam potest: si vero a Deo non est, quomodo aut gratiam Dei
habere aut conferre alicui potest? Sed sicut ista eodem modo dicta manifestissime falsa sunt, sic
etiam illa quae ut convincerentur haec dicta sunt. Baptizant enim malevoli et invidi, sicut concedit
ipse Cyprianus 99, quia eos etiam intus esse testatur. Sic ergo possunt etiam haeretici baptizare:
quia Baptismus sacramentum Christi est; invidia vero et haeresis opera diaboli, quae quisquis
habuerit, non hinc efficit ut si habet Sacramentum Christi, etiam ipsum numeretur inter opera
diaboli.

Difficultas.
27. 51. Privatus a Sufibus dixit: Qui haereticorum Baptismum probant, quid aliud quam haereticis
communicant? 100

Non probatur Baptismus haereticorum sed Christi.
27. 52. Huic respondetur: Non est Baptismus haereticorum, quem in haereticis probamus: sicut non
est Baptismus avarorum, insidiosorum, fraudatorum, raptorum, invidorum, quem probamus in eis.
Omnes quippe isti iniqui sunt: sed iustus est Christus, cuius in se Sacramentum, quod ad ipsum
attinet, sua iniquitate non violant. Alioquin posset alius dicere: Qui iniquorum Baptismum probant,
quid aliud quam iniquis communicant? Quod ipsi Catholicae si quis obiceret, responderetur ei quod
huic modo responsum est.

Unus Baptisma est in Ecclesia sola.
28. 53. Hortensianus a Laribus dixit 101: Viderint aut praesumptores aut fautores haereticorum: nos
unum Baptisma, quod non nisi in Ecclesia novimus, Ecclesiae vindicamus. Aut quomodo possunt in
nomine Christi aliquem baptizare, quos ipse Christus dicit adversarios suos esse 102?Quomodo

ergo baptizant in nomine Christi alii peccatores?

28. 54. Huic simili tenore verborum ita respondemus : Viderint aut praesumptores aut fautores
iniquorum; nos unum Baptisma, quod non nisi Ecclesiae novimus, ubicumque inventum quando

79

