54. 103. Sed iam, ut existimo, tempus est hos etiam libros de quaestione Baptismi debito fine
concludere: ubi nobis ostendit Dominus Deus noster per pacificum episcopum Cyprianum, et illos
qui ei consenserunt, quantum sit catholica unitas diligenda, ut in eo quod aliter sapiebant, donec id
quoque Deus revelaret 159; tolerarent potius diversa sentientes, quam se ab eis nefario schismate
separarent: ubi Donatistarum prorsus ora clauduntur, etiamsi de Maximianistis nihil dicamus. Si
enim mali bonos in unitate contaminant, nullam iam Ecclesiam, cui sociaretur, vel ipse Cyprianus
invenit. Si autem mali bonos in unitate non maculant, nullam causam separationis sacrilegus
donatista proponit. Baptismum autem si habent et tradunt alii tam multi qui operantur opera carnis,
qualia qui agunt, regnum Dei non possidebunt 160; habent ac tradunt et haeretici, qui inter illa opera
numerati sunt, quod quia recedendo non amiserunt, et tradere manendo potuerunt: sed tam
infructuose atque inutiliter tales talibus, quam et illi caeteri pares eorum, in eo quod regnum Dei
non possidebunt. Et quemadmodum illis correctis Baptisma non incipit adesse quod deerat, sed
prodesse quod inerat; sic et haereticis. Unde Cyprianus, et qui cum eo senserunt, catholicae
Ecclesiae, quam noluerunt praecidere, non potuerunt praescribere. Quod vero aliter sapuerunt, non
expavescimus, quia cum eis veneramur et Petrum: quod autem ab unitate non recesserunt,
gaudemus, quia cum eis aedificamur in petra 161.
1 - Cf. Eph 3, 17.
2 - Cf. Sap. 9, 15.
3 - Cf. Gal 2, 11-14.
4 - CYPR., Sentent. episc. 38.
5 - CYPR., Sentent. episc., praef.
6 - CYPR., Sentent. episc. 38.
7 - CYPR., Sentent. episc. 39.
8 - Cf. CYPR., Ep. 11, 1.
9 - CYPR., Sentent. episc. 40.
10 - CYPR., Sentent. episc. praef.
11 - Cf. 1 Tim 5, 22.
12 - CYPR., Sentent. episc. 41.
13 - Cf. CYPR., Sentent. episc., praef.
14 - Cf. CYPR., De lapsis 6.
15 - Cf. 1 Tim 5, 22.
16 - Cf. CYPR., Ep. 11, 1.
17 - Mt 6, 15.
18 - CYPR., Sentent. episc. 42
19 - Gen 1, 4.
20 - CYPR., Sentent. episc. 43.

105

