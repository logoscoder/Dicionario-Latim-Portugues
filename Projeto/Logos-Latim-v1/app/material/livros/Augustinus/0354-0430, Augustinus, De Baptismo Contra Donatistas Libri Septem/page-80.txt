possumus ad Ecclesiam revocamus. Aut quomodo possunt in nomine Christi aliquem baptizare,
quos ipse Christus dicit adversarios suos esse? Omnibus quippe iniquis dicit: Non novi vos; recedite
a me, qui operamini iniquitatem 103: et tamen cum baptizant, non ipsi baptizant, sed ille de quo
Ioannes dicit: Ipse est qui baptizat 104.

Non possunt esse duo Baptismi, qui eum dat haereticis tollit sibi.
29. 55. Cassius a Macomadibus dixit 105: Cum baptismata duo esse non possint, qui haereticis
Baptismum concedit, sibi tollit. Censeo itaque flebiles et tabidos haereticos baptizandos esse cum
ad Ecclesiam venire coeperint, ut sacra et divina lavatione lotos, et lumine vitae illuminatos, non
hostes, sed pacificos, non alienos, sed fidei Domini 106 domesticos, non adulteros, sed Dei filios, non
erroris, sed salutis effectos, in Ecclesiam recipi: absque his qui de Ecclesia fideles supplantati, ad
haeresis tenebras transierant; sed eos per manus impositionem restituendos.

Haec valeret etiam de ceteris peccatoribus.
29. 56. Posset alius dicere: Cum Christi baptismata duo esse non possint, qui iniquis Baptismum
concedit, sibi tollit. Sed nobiscum etiam isti resisterent et dicerent: Concedimus iniquis Baptismum;
qui non ab ipsis in ipsis est, sicut iniquitas, sed a Christo cuius est aequitas, et cuius Sacramentum
etiam apud iniquos non est iniquum. Quod ergo nobiscum de iniquis dicerent, hoc sibi de haereticis
dicant. Et ideo quod sequitur, ita potius erat dicendum: Censeo itaque flebiles et tabidos haereticos
non baptizandos esse cum ad Ecclesiam venire coeperint, si habent iam Baptismum Christi, sed a
sua perversitate corrigendos. Nam etiam de iniquis dici potest, quorum portio sunt haeretici:
Censeo itaque flebiles et tabidos iniquos, si iam baptizati sunt, non baptizandos esse cum ad
Ecclesiam, id est, ad illam petram extra quam sunt omnes qui audiunt verba Christi et non faciunt
107
, venire coeperint; sed sacra et divina lavatione iam lotos, tunc autem et lumine vitae
illuminatos, non hostes, sed pacificos, nam iniqui non habent pacem; non alienos, sed fidei Domini
domesticos, nam iniquis dictum est: Quomodo conversa es in amaritudinem, vitis alienae ? 108 Non
adulteros, sed Dei filios, nam iniqui sunt filii diaboli; non erroris, sed salutis effectos, nam non salvat
iniquitas: in Ecclesiam recipi, id est, in illam petram, in illam columbam 109, in illum hortum
conclusum et fontem signatum 110, qui non nisi in tritico, non autem in paleis agnoscitur, sive longe
a vento separentur, sive usque ad ultimam ventilationem frumento commixti videantur 111. Frustra
ergo Cassius addidit: " Absque his qui in Ecclesia fideles supplantati, ad haeresis tenebras
transierant. Si enim et ipsi ab Ecclesia recedendo Baptismum amiserant, etiam ipsis reddatur: si
autem non amiserant, quod per eos datum est agnoscatur.

Episcopi debent vigilare ne haeretici baptizent.
30. 57. Alius Ianuarius a Vico Caesaris dixit: Si non obtemperat error veritati, multo magis veritas
non consentit errori: et ideo nos Ecclesiae assistimus, in qua praesidemus, ut Baptismum eius ipsi
soli vindicantes, eos quos Ecclesia non baptizavit, baptizemus 112.

Est Petra quae baptizat.
30. 58. Respondetur: Quos Ecclesia baptizat, utique petra illa baptizat, extra quam sunt omnes qui
audiunt verba Christi et non faciunt 113. Baptizentur ergo quicumque a talibus baptizati sunt. Quod
si non fit, sicut in istis, ita in haereticis Baptismus Christi, eorum iniquitate et perversitate damnata
sive correcta, agnoscendus et approbandus est.

Haeretici non sunt christiani, ergo...
31. 59. Alius Secundinus a Carpis dixit 114: Haeretici christiani sunt, an non? Si christiani sunt, cur in
Ecclesia Dei non sunt? Si christiani non sunt, fiant. Aut quo pertinebit sermo Domini dicentis: "Qui
non est mecum, adversum me est; et qui non colligit mecum, spargit " 115? Unde constat super filios
alienos et suboles antichristi Spiritum sanctum per manus impositionem tantummodo non posse
descendere, cum manifestum sit haereticos Baptisma non habere .

...iniqui sunt christiani? Cur ergo baptizant?

80

