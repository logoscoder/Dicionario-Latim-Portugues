fraudatores, raptores, feneratores, invidi, ebriosi, et caeteri huiusmodi, quales in Ecclesia sui
temporis etiam per litteras Cyprianus ingemuit 67. Quapropter aut quod est tenere Ecclesiam, non
hoc est in divinis tenere primatum; aut si omnis qui tenet Ecclesiam etiam primatum tenet, omnes
illi iniqui Ecclesiam non tenent, qui tamen intus videntur et Baptismum dare, et habere a nullo
nostrum negantur. Nam eos primatum in divinis habere quis dicat, nisi qui nihil divinum sapit?

Conclusio Epistulae Cypriani.
17. 22. Sed iam ad illa eloquia pacifica Cypriani, hoc est ad Epistolae finem omnibus consideratis
pertractatisque perventum est, quae me legentem et saepe repetentem non satiant: tanta ex eis
iucunditas fraterni amoris exhalat, tanta dulcedo caritatis exuberat. Haec tibi, inquit, breviter pro
nostra mediocritate rescripsimus, frater charissime, nemini praescribentes aut praeiudicantes,
quominus unusquisque episcoporum quod putat faciat, habens arbitrii sui liberam potestatem. Nos,
quantum in nobis est, propter haereticos cum collegis et coepiscopis nostris non contendimus, cum
quibus concordiam et dominicam pacem tenemus; maxime cum et Apostolus dicat: " Si quis autem
putaverit contentiosus esse, nos talem consuetudinem non habemus, neque Ecclesia Dei " 68.
Servatur a nobis patienter et leniter caritas animi, honor collegii, vinculum fidei, concordia
sacerdotii. Propter hoc etiam libellum de Bono Patientiae, quantum valuit nostra mediocritas,
permittente Domino et inspirante conscripsimus, quem ad te pro mutua dilectione transmisimus 69.

Elogia Cypriani.
17. 23. In his verbis multa consideranda sunt, quibus in hoc viro qui dilexit decorem domus Domini
et locum tabernaculi habitationis eius 70, christianae caritatis fulgor elucet. Primo, quia id quod
sensit non tacuit: deinde, quia tam mansuete et pacifice protulit, quia cum his qui aliud sentiebant
ecclesiasticam pacem tenuit, quia in unitatis vinculo tantam salubritatem esse intellexit, quia eam
tantum dilexit, et sobrie custodivit, quia vidit et sensit etiam diversa sentientes posse salva caritate
sentire: neque enim cum malis tenere se diceret divinam concordiam et dominicam pacem: bonus
quippe habere erga malos pacem potest; tenere autem cum eis pacem non potest, quam ipsi non
tenent: postremo, quia nemini praescribens neque praeiudicans quominus unusquisque
episcoporum quod putat faciat, habens arbitrii sui liberam potestatem, etiam nobis qualibuscumque
locum dedit, pacifice secum ista tractandi. Praesens est enim, non solum per litteras suas, sed
etiam per ipsam quae in illo maxime viguit, et mori numquam potuit, caritatem. Huic ergo
inhaerere et conglutinari desiderans, si non impediar inconvenientia peccatorum meorum,
orationibus eius adiutus, discam si potero per litteras eius quanta pace per eum Ecclesiam suam
Dominus, et quanto solatio gubernaverit; et per eius sermonis affectum visceribus humilitatis
indutus, si quid verius sentio cum orbe terrarum, non ei praeponam cor meum, nec in eo ipso quod
aliter sentiens non tamen diremptus est ab orbe terrarum. Maius quippe in eo robur virtutis eminuit,
cum ista quaestio nondum discussa nutaret, quod aliter sentiens quam multi collegae, tantam
moderationem obtinuit, ut Ecclesiae Dei sanctam societatem nulla schismatis labe truncaret, quam
si omnia non solum veraciter, sed etiam pariter sine ista virtute sentiret. Neque enim ei placeo, si
eius ingenium facultatemque sermonis et doctrinae ubertatem sancto concilio cunctarum gentium,
cui profecto interfuit per spiritus unitatem, praeponere affectem: praesertim iam in tali veritatis
luce posito, ubi certissime cernit quod hic pacatissime requirebat. Ex illa enim ubertate haec nostra
quae videntur eloquia, tamquam infantilia rudimenta deridet: ibi videt qua regula pietatis hic egerit,
ut nihil esset ei in Ecclesia charius unitate: ibi etiam ineffabili delectatione contuetur quam provida
et misericordissima dispensatione Dominus ut tumores nostros curaret, stulta mundi elegit ut
confunderet sapientes 71; atque in ordinibus membrorum Ecclesiae suae tam salubriter omnia
collocaret, ne de ingenio vel litteris suis, quas adhuc ignorarent cuius munere haberent, electos se
ad adiutorium evangelicum homines dicerent, atque inde pestifera inflarentur superbia. Quam
gaudet Cyprianus, quanto serenius in illa luce contuetur, pro quanta salute humani generis factum
sit ut inveniatur aliquid quod merito reprehendi possit, quamvis in christianis et piis litteris
oratorum, et non inveniatur in litteris piscatorum? De hoc ego gaudio sanctae illius animae omnino
securus, neque ullo modo meas litteras ab omni errato liberas audeo vel putare vel dicere; neque
illius huic sententiae, in qua ei visum est aliter suscipiendos ab haereticis venientes, quam vel in
praeteritum suscipiebantur, sicut ipse testatur, vel nunc suscipiuntur, sicut totius orbis christiani
plenario concilio 72 rationabilis consuetudo firmata est, meam praepono sententiam, sed Ecclesiae
sanctae catholicae, quam sic ille dilexit et diligit, in qua tam uberem cum tolerantia fructum attulit:
cuius universitas ipse non fuit, sed in eius universitate permansit; cuius radicem numquam
deseruit, sed in cuius radice fecundus ut esset 73, fecundior ab agricola coelesti purgatus est; pro
cuius pace ac salute, ne simul cum zizaniis eradicaretur et triticum, tanta mala hominum secum in
unitate constitutorum et veritatis libertate redarguit, et caritatis virtute sustinuit 74.

58

