seducat inanibus verbis 136. Non est ergo quod de sermone Dei conqueramur. Dicit omnino, et
aperte ac libere dicit, eos qui male vivunt, ad regnum Dei non pertinere.

Nulli peccatori catholico Scriptura permittit impunitatem.
19. 26. His igitur omnibus vitiis circumsaeptum catholicum non adulemus, nec ei quia christianus
catholicus est, impunitatem quam Scriptura divina non promittit, promittere audeamus: nec si
aliquid unum habeat ex iis quae dicta sunt, debemus ei societatem supernae illius patriae polliceri.
Ad Corinthios enim singula enumerat, in quibus singulis subauditur, quod regnum Dei non
possidebunt: Nolite, inquit, errare; neque fornicatores, neque idolis servientes, neque adulteri,
neque molles, neque masculorum concubitores, neque fures, neque avari, neque ebriosi, neque
maledici, neque rapaces regnum Dei possidebunt 137. Non ait: Qui haec omnia vitia simul habuerint,
regnum Dei non possidebunt: sed: Neque illi, neque illi; ut in singulis hoc subaudias, quod nulli
eorum regnum Dei possidebunt. Sicut ergo haeretici regnum Dei non possidebunt; sic avari regnum
Dei non possidebunt. Nec dubitandum est quidem ipsas poenas, quibus cruciabuntur qui regnum
Dei non possidebunt, pro diversitate criminum esse diversas, et alias aliis acriores, ut in ipso igne
aeterno pro disparibus ponderibus peccatorum sint disparia tormenta poenarum. Neque enim
frustra ipse Dominus ait : Tolerabilius erit Sodomis quam vobis in die iudicii 138. Sed tamen ad non
possidendum regnum Dei, tantumdem valet ex vitiis illis quod elegeris mitius, quantum vel plura
vel unum quod perspexeris gravius. Et quia illi possessuri sunt regnum Dei quos ad dexteram
constituet ille iudex, nec eis qui ad dexteram constitui non merebuntur, aliquid aliud quam ad
sinistram esse remanebit; nulla reliqua vox est, quam sicut haedi audiant ex ore pastoris, nisi: Ite in
ignem aeternum, qui paratus est diabolo et angelis eius 139: licet ex illo igne, sicut dixi, diversa
possint distribui pro criminum diversitate supplicia.

An catholicus pessimis moribus anteponere debeamus haeretico tantummodo.
20. 27. Utrum autem catholicum pessimis moribus, alicui haeretico in cuius vita praeter id quod
haereticus est, non inveniunt homines quod reprehendant, praeponere debeamus, non audeo
praecipitare sententiam. Si autem quis dicat, quia haereticus est, non potest hoc solum esse, quin
et alia consequantur; carnalis est enim et animalis 140, ac per hoc et aemulus sit necesse est, et
animosus, et invidus, et inimicus ipsi veritati ab eaque dissentiens: intellegat, et de illis malis, quod
unum mitius elegerit, solum in quoquam esse non posse, ea scilicet causa quoniam carnalis et
animalis est; velut ebriositas, quam non solum sine horrore nominare, sed etiam cum hilaritate
populi praedicare iam consueverunt, numquid in quo fuerit, sola esse poterit? Quis enim ebriosus
non et contentiosus, et animosus, et invidus, et a praeceptorum sanitate dissentiens, et
arguentibus se graviter inimicus? Iam vero ut et fornicator et adulter non sit, difficile est: potest
tamen non esse haereticus; sicut haereticus potest non esse ebriosus, nec adulter aut fornicator,
nec luxuriosus aut amator pecuniae aut veneficus, et simul haec omnia potest non esse. Neque
enim unum aliquod vitium omnia caetera consequuntur. Propositis itaque duobus, uno catholico
cum his omnibus vitiis, alio haeretico sine iis quae possunt non esse in haeretico, quamvis contra
fidem non uterque disputet, et tamen contra fidem uterque vivat, et spe vana uterque fallatur, et a
caritate spiritali uterque dissentiat, et ob hoc uterque ab illius unicae columbae 141 corpore alienus
sit: cur in uno eorum Sacramentum Christi cognoscimus, in alio nolumus, quasi aut huius, aut huius
sit; cum in utroque idem sit, et nonnisi Dei sit, et quamvis in pessimis, bonum sit? Et si hominum
qui hoc habent, alius est alio deterior, non ideo illud quod habent deterius est in illo quam in isto:
quia nec in duobus catholicis malis, si unus sit alio deterior, deteriorem Baptismum gerit: nec si
unus eorum sit bonus, alius malus, in malo malus est Baptismus, et in bono bonus; sed in utroque
bonus: sicut lumen solis vel etiam lucernae non utique deterius est in oculis deterioribus quam in
melioribus; sed idem in utrisque, quamvis eos diverse pro illorum diversitate vel laetificet vel
excruciet.

Quid dicendum sit de cathecumenis relate ad Regnum Dei.
21. 28. Illud sane quod de catechumenis obiciebatur Cypriano, quod in martyrio deprehensi, et pro
Christi nomine occisi, etiam sine Baptismo coronarentur 142; quid ad rem pertineat, non satis
intellego: nisi forte quia dicebant, multo magis haereticos cum Baptismo Christi posse ad regnum
eius admitti, quo catechumeni admitterentur; cum ipse dixerit: Nisi quis renatus fuerit ex aqua et
Spiritu, non intrabit in regnum coelorum 143. Qua in re nec ego dubito catechumenum catholicum
divina caritate flagrantem haeretico baptizato anteponere; sed etiam in ipsa intus Catholica bonum
catechumenum malo baptizato anteponimus: nec ideo tamen sacramento Baptismatis, quo iste
nondum, ille iam imbutus est, facimus iniuriam; aut catechumeni sacramentum sacramento
Baptismi praeferendum putamus, cum aliquem catechumenum aliquo baptizato fideliorem

43

