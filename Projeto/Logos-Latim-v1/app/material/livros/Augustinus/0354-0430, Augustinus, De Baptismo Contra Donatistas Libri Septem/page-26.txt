debeant, aliud cur Catholica. Haeretici enim nec si in Catholica faciendum esset, facere deberent;
quia in Catholicis hoc non esse dicunt, quod ipsi cum ibi essent acceperunt, et cum discederent
abstulerunt: Catholica vero propterea non debet iterare Baptismum, qui apud haereticos datus est,
ne iudicare videatur ipsorum esse quod Christi est, aut eos non habere, quod intus cum acciperent,
amittere utique foras exeundo non possent. Hoc enim ipse etiam Cyprianus cum ceteris statuit 20,
ut si ab haeresibus redirent ad Ecclesiam, quicumque fuerant in ea baptizati, non iam per
Baptismum, sed per poenitentiam reciperentur: unde constat eos non posse amittere recedentes,
quod non recipiunt remeantes. Non autem sicut haeresis ipsorum est, sicut error ipsorum est, sicut
sacrilegium dissensionis ipsorum est, sic etiam Baptismus qui Christi est, dici debet ipsorum. Itaque
cum illa mala ipsorum quando redeunt corriguntur, in eo quod ipsorum non est, ille est
agnoscendus cuius est.

Cyprianus non statuit rem novam aut repentinam.
12. 17. Ideo autem non se novam aut repentinam rem statuisse beatus Cyprianus ostendit, quia
sub Agrippino fieri iam coeperat. "Anni sunt ", inquit, " multi, et longa aetas, ex quo sub Agrippino
bonae memoriae viro convenientes episcopi plurimi hoc statuerunt " 21. Proinde ab ipso Agrippino
res nova facta est. Quomodo autem dicat: " Atque exinde in hodiernum tot millia haereticorum in
provinciis nostris ad Ecclesiam conversi, non aspernati sunt, neque cunctati, imo et rationabiliter et
libenter amplexi sunt, ut lavacri vitalis et salutaris Baptismi gratiam consequerentur "22, non video:
nisi forte hoc dicat, " exinde in hodiernum ", quia nulla de illis ex quo in Ecclesia per Agrippini
concilium baptizati sunt, quaestio alicuius excommunicationis exorta est. Caeterum si permanebat
ab Agrippino usque ad Cyprianum consuetudo baptizandi ab haereticis venientes, utquid facta sunt
a Cypriano de hac re concilia? Utquid eidem Iubaiano dicit, non se rem novam facere aut
repentinam, sed ab Agrippino institutam ? Cur enim Iubaianus de novitate turbaretur, ut eum per
auctoritatem Agrippini sanari oporteret, si ab Agrippino usque ad Cyprianum hoc tenebat Ecclesia?
Cur denique tot eius collegae in concilio dixerunt rationem et veritatem consuetudini
praeponendam, ac non potius dixerunt eos qui aliud facere vellent, et contra veritatem et contra
consuetudinem facere?

Adhuc agitur de remissione peccatorum per Baptismum.
13. 18. De remissione autem peccatorum, utrum per Baptismum apud haereticos fiat, quid mihi
videretur, in alio iam volumine scripsi: sed etiam hic breviter commemoro. Si fit illic remissio
debitorum per Baptismi sanctitatem; rursus debita redeunt per haeresis aut schismatis
obstinationem: et ideo necessarium habent huiusmodi homines venire ad catholicam pacem, ut
haeretici et schismatici esse iam desinant, et eorum quae in illos redierant, peccatorum
purgationem in unitatis vinculo caritate operante mereantur. Si autem, quamvis apud haereticos
vel schismaticos idem sit Baptismus Christi, non tamen ibi operatur remissionem peccatorum
propter eamdem discordiae foeditatem et dissensionis iniquitatem: tunc incipit valere idem
Baptismus ad dimittenda peccata, cum ad Ecclesiae pacem venerint; ut vere dimissa non
retineantur; neque ut ille Baptismus quasi alienus aut alius improbetur, ut alter tradatur: sed ut
idem ipse qui propter discordiam foris operabatur mortem, propter pacem intus operetur salutem.
Idem quippe odor erat de quo dicit Apostolus: Christi bonus odor sumus in omni loco; et tamen et in
his qui salvi fiunt, inquit, et in his qui pereunt: aliis quidem odor vitae in vitam, aliis autem odor
mortis in mortem 23. Quod etsi de alia re dixit, ad hoc ego posui, ut intellegatur aliquod bonum, non
solum vitam posse operari bene utentibus, sed etiam mortem male utentibus.

De fide imperfecta et Baptismo.
14. 19. Nec interest cum de sacramenti integritate et sanctitate tractatur, quid credat et quali fide
imbutus sit ille qui accipit sacramentum. Interest quidem plurimum ad salutis viam, sed ad
sacramenti quaestionem nihil interest. Fieri enim potest ut homo integrum habeat Sacramentum, et
perversam fidem: sicut fieri potest ut integra teneat verba Symboli, et tamen non recte credat, sive
de ipsa Trinitate, sive de resurrectione, vel aliquid aliud. Neque enim parva res est, in ipsa intus
Catholica tenere integram fidem, ita ut omnino non de aliqua creatura, sed de ipso Deo nihil aliter
credat quam veritas habet. Numquidnam ergo si in ipsa Catholica baptizatus, postea legendo,
audiendo, et pacifice disserendo, ipso Domino revelante cognoverit aliter se antea credidisse quam
debuit, denuo baptizandus est? Quis autem carnalis et animalis homo, non per phantasmata cordis
sui evagetur, et constituat sibi Deum qualis ei pro suo sensu carnali placuerit, atque ita credat
tantum longe aliter quam Deus est, quantum a veritate vanitas differt? Verissimam quippe
sententiam dixit Apostolus, plenus lumine veritatis: Animalis, inquit, homo non percipit quae sunt
Spiritus Dei 24. Et tamen de his hoc dicebat, quos iam fuisse baptizatos ipse manifestat. Eis enim

26

