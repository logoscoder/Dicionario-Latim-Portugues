36. 70. Plane si non est baptismus Patris et Filii et Spiritus sancti nomine consecratus,
haereticorum deputetur, et iniquum a nobis omni contestatione refutetur; si autem hoc in eo
nomen agnoscimus, melius verba evangelica ab haereticorum errore distinguimus, et quod in eis
probum est approbamus, quod mendosum est emendamus.

Veritas et consuetudo non sunt opponendae.
37. 71. Libosus a Vaga dixit: In Evangelio Dominus: " Ego sum ", inquit, " veritas " 140: non dixit: Ego
sum consuetudo. Itaque veritate manifestata, cedat consuetudo veritati: ut etsi in praeteritum quis
in Ecclesia haereticos non baptizabat, nunc baptizare incipiat 141.

Non probatur quae sit veritas.
37. 72. Hic nihil ostendere conatus est quomodo sit veritas, cui debere dicit consuetudinem cedere.
Plus tamen nos adiuvat adversus istos qui se ab unitate diviserunt, quod illam consuetudinem
fuisse confitetur, quam quod eam veritati quam non ostendit, cedere oportere arbitratur. Illa est
enim consuetudo, quae si sacrilegos ad altare Christi sine Baptismi purgatione admittebat, et
nullum bonorum in unitate polluebat, quicumque se ab eadem unitate, in qua nullorum malorum
contagione pollui poterant, frustra separaverunt, manifestum sacrilegium schismatis admiserunt. Si
autem per illam consuetudinem omnes polluti perierunt, de qua caverna isti sine originali veritate
et cum calumniae calliditate procedunt? Si vero recta fuerat consuetudo, qua sic suscipiebantur
haeretici, relinquant furorem, fateantur errorem; veniant ad Catholicam, non ut retinguantur
sacramento Baptismatis, sed ut curentur a plaga concisionis.

Haeretici sunt exsecrandi.
38. 73. Leucius a Theveste dixit: Haereticos, blasphemos, atque iniquos verbis variis decerpentes
sancta et adorabilia Scripturarum verba, exsecrandos censeo; et ideo exorcizandos et baptizandos
142
.

Sed non rebaptizandi.
38. 74. Et ego exsecrandos censeo; sed non ideo exorcizandos et baptizandos. Ipsorum est enim
figmentum quod exsecror, Christi autem Sacramentum quod veneror.

Hoc idem sensit.
39. 75. Eugenius ab Ammedera dixit 143: Et ego hoc idem censeo, haereticos baptizandos esse.

Sed hoc non sentit Ecclesia.
39. 76. Huic respondetur: Sed non hoc censet Ecclesia, cui Deus iam plenario etiam concilio
revelavit, quod tunc adhuc aliter quidam sapiebatis 144; et quia in vobis caritas salva erat, in unitate
permanebatis.

Non datur aqua Baptismi nisi nostra.
40. 77. Item alius Felix a bamaccura dixit: Et ipse secutus divinarum Scripturarum auctoritatem,
haereticos baptizandos esse censeo; sed et eos qui apud schismaticos baptizatos esse contendunt.
Si enim secundum cautum Christi, privatus fons 145 noster est, intellegant cuncti Ecclesiae nostrae
adversarii, quia alienus esse non potest, nec duobus populis salutarem aquam tribuere potest ille
qui unius gregis pastor est. Et ideo manifestum est, nec haereticos nec schismaticos aliquid
coeleste suscipere, qui a peccantibus hominibus et ab Ecclesia extraneis audent accipere. Quando
danti locus non est, utique nec accipienti prodest 146.

Fons autem nostra similis est fonti paradisi.
40. 78. Huic respondetur, Scripturas divinas nusquam praecepisse ut haeretici apud haereticos
baptizati denuo baptizentur; sed multis locis ostendisse, alienos esse ab Ecclesia omnes qui non

83

