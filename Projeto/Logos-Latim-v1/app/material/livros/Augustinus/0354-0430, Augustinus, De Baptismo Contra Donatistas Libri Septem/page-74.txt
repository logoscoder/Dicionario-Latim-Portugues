immundi per avaritiam, et tamen habeant unum Baptisma. Sic enim dictum est, unum corpus, id
est, Ecclesia; sicut, unus Spiritus, et unum Baptisma 40. Iam caetera quae dixit, nostrae potius
assertioni suffragantur. Posuit enim ex Evangelio testimonium: Quod natum est de carne, caro est;
et quod natum est de spiritu, spiritus est 41; quia Deus spiritus est, et ex Deo natus est 42; et intulit:
Ergo omnes haeretici et schismatici omnia quaecumque faciunt carnalia sunt, dicente Apostolo: "
Manifesta enim sunt opera carnis, quae sunt fornicationes, immunditiae "; et caetera quae ibi dicit
Apostolus, ubi et haereses commemoravit, iste exsecutus est: Quoniam quicumque haec faciunt,
regnum Dei non haereditabunt 43. Deinde adiecit, et dixit: Condemnat itaque Apostolus cum
omnibus malis et qui divisionem faciunt, hoc est, schismaticos et haereticos. Bene, quod
enumerans opera carnis, inter quae et haereses sunt, invenit et dixit simul omnia damnantem
Apostolum. Interroget ergo ipse sanctum Cyprianum, et audiat ab eo quam multi etiam intus
secundum opera mala carnis vivunt, quae cum haeresibus damnat Apostolus, et tamen baptizant et
baptizantur. Cur ergo soli haeretici dicuntur Baptismum habere non posse, quem habent socii
damnationis ipsorum?

Teste Scriptura, haeretici sunt rebaptizandi.
13. 20. Ianuarius a Lambaese dixit: Secundum Scripturarum sanctarum auctoritatem decerno
haereticos omnes baptizandos, et sic in Ecclesiam sanctam admittendos 44.

Hic non adfert testimonia.
13. 21. Huic respondetur: Secundum Scripturarum sanctarum auctoritatem decrevit concilium
catholicum orbis terrarum, etiam in haereticis inventum Christi Baptismum non esse improbandum.
Si autem poneret testimonia Scripturarum, aut contra nos non esse, aut etiam pro nobis esse
demonstraremus: sicut ecce qui eum sequitur.

Quid si inimici Ecclesiae baptizant?
14. 23. Lucius a Castra Galba 45 ex Evangelio posuit testimonium, dicente Domino 46: Vos estis sal
terrae; si autem sal infatuatus fuerit, id quod salietur ex eo, ad nihil valebit, nisi ut proiciatur foras
et conculcetur ab hominibus 47; quasi nos dicamus homines ipsos foras proiectos aliquid valere, vel
ad suam vel ad aliorum salutem. Sed et qui tales videntur intus, non solum spiritaliter foris sunt,
sed etiam corporaliter in fine separabuntur. Omnes enim tales ad nihil valent, nec ideo tamen
sacramentum Baptismatis quod in eis est, nihil est. Nam et in ipsis qui proiciuntur foras, si
resipiscant et redeant, salus eis quae recesserat redit: Baptisma vero quia non recesserat non redit.
Et illud quod ait Dominus: Ite ergo, et docete gentes, baptizantes eos in nomine Patris et Filii et
Spiritus sancti 48, non permisit baptizare nisi bonos: quia malis non diceret: Si cui dimiseritis
peccata, dimittentur ei; si cui tenueritis, tenebuntur 49. Quomodo ergo intus baptizant mali, qui
dimittere peccata non possunt? Quomodo etiam baptizant malos non mutatos, quorum peccata
adhuc super eos sunt, sicut Ioannes dicit: Qui odit fratrem suum, in tenebris est usque adhuc 50? Si
autem tunc dimittuntur, cum se bonis et iustis, per quos in Ecclesia peccata dimittuntur, quamvis a
malis baptizati sint, intima caritate coniungunt; sic et illi qui forinsecus veniunt, et ad eamdem
compaginem corporis Christi, interno vinculo pacis accedunt; Baptismus tamen Christi in utrisque
agnoscendus, et in nullis improbandus est; sive antequam convertantur, quamvis eis nihil prosit,
sive cum convertuntur, ut prosit: Cum ipsi ab Ecclesia quae una est, inquit, recedendo infatuati
contrarii facti sint; fiat sicut scriptum est: " Domus contrariorum legis debent emundationem " 51. Et
consequens est, inquit, eos qui a contrariis baptizati, inquinati sunt, primo purgari, et tunc demum
baptizari. Quid ergo, raptores et homicidae non sunt contrarii legis dicentis: Non occides, non
furaberis 52? Debent ergo emundationem: quis hoc negaverit? Et tamen non solum quicumque a
talibus intus baptizantur, sed etiam qui tales non mutati baptizantur, quamvis adhuc purgationem
debeant ut mutentur, non tamen amplius cum mutati fuerint baptizantur. Tanta vis est in
sacramento simplicis Baptismi, ut cum fateamur aliquem baptizatum et adhuc male viventem
debere mundari, vetemus tamen ulterius baptizari.

De auctoritate Cypriani in Ep. 72.
15. 24. Crescens a Cirta 53 dixit: In tanto coetu sanctissimorum consacerdotum lectis litteris
Cypriani dilectissimi nostri ad Iubaianum, itemque ad Stephanum 54, quae tantum in se
sanctissimorum ex Scripturis deificis descendentium testimoniorum continent, ut merito omnes per
Dei gratiam adunati consentire debeamus: censeo ergo omnes haereticos sive schismaticos, qui ad
catholicam Ecclesiam venire voluerint, non ante ingredi nisi exorcizati et baptizati fuerint; exceptis

74

