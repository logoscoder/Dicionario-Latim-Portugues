Donatistae non timent violare Baptismum orbis terrarum.
11. 16. Propter hoc eos habemus inimicos, quia vera dicimus, quia tacere metuimus, quia cessare
ab instantia quanta possumus formidamus, quia obtemperamus Apostolo dicenti: Praedica verbum,
insta opportune, importune; argue, hortare, increpa 43. Sed, sicut Evangelium loquitur, diligunt
gloriam hominum magis quam Dei 44, et reprehendi ad tempus timent, damnari in sempiternum non
timent. Vident etiam ipsi quid mali faciant, vident non esse quid omnino respondeant: sed nebulas
imperitis offundunt, cum ipsi vivi sorbeantur, id est, scientes et agnoscentes intereant 45. Viderunt
horrere homines, et graviter detestari, quod etiam se ipsi in multa schismata diviserunt, et maxime
in Africae capite et notissima civitate Carthagine: conati sunt resarcire dedecus pannorum suorum.
Putantes quod possent Maximianistas auferre, magno conatu per Optatum Gildonianum fortiter
institerunt, multa illis mala et persecutiones saevissimas intulerunt. Receperunt inde aliquos,
putantes quod possent omnes eodem terrore converti: his autem quos receperunt, noluerunt facere
iniuriam, ut ab eis in schismate baptizatos denuo baptizarent, vel potius ab his ipsis rebaptizari eos
facerent intus, a quibus baptizati erant foris, atque hoc modo suae nefariae consuetudini
praescripserunt. Sentiunt quam scelerate iam faciant, recepto Baptismo Maximianistarum, violare
Baptismum orbis terrarum 46. Sed timent rebaptizatos suos, ne forte non eis parcant, si ipsi
pepercerint ceteris; ne de illis exigant animas suas, si animas aliorum trucidare cessaverint.

Ipsi pro pace Donati schismaticos Maximianistas receperunt.
12. 17. Quid de receptis Maximianistis respondeant, non inveniunt. Si dixerint: Innocentes
recepimus: respondetur eis: Ergo innocentes damnaveratis. Si dixerint: Nesciebamus: Ergo temere
iudicastis (sic etiam de traditoribus sententiam temerariam protulistis); falsumque dixistis: Plenarii
concilii ore veridico damnatos esse cognoscite. Neque enim ore veridico innocentes damnari
potuerunt. Si dixerint: Non eos damnavimus: recitatur concilium, recitantur nomina et episcoporum
et civitatum. Si dixerint: Non est ipsum concilium nostrum: recitantur Gesta proconsularia, ubi non
semel idem concilium allegaverunt, ut eosdem Maximianistas de basilicis excluderent, et iudiciorum
strepitu atque auxiliorum impetu proturbarent. Si dixerint: Felicianum Mustitanum et Praetextatum
Assuritanum, quos postea receperunt, cum Maximiano non fuisse: recitantur Gesta quibus eos de
basilicis excludendos ex concilio suo quod adversus Maximianistas fecerunt, de iudiciis publicis
postularunt. Si dixerint: Pro pace suscepti sunt: respondetur: Cur ergo veram et plenam non
agnoscitis pacem? Quis vos impulit, quis coegit pro pace Donati schismaticum recipere damnatum,
et contra pacem Christi orbem damnare inauditum? Urget eos utique veritas; vident se non habere
quid respondeant, et putant se non habere quid faciant: quid loquantur non inveniunt. Tacere non
permittuntur; malunt perversis vocibus veritati reluctari, quam confessis erroribus paci restitui.

Qui iam sunt rebaptizati, redeant ad Ecclesiam et oretur pro eis.
13. 18. Quis autem non intellegat quid in corde suo possint dicere? Quid ergo facimus, inquiunt, de
his quos iam rebaptizavimus? Respondetur: Redite cum eis ad Ecclesiam, medicamento pacis
offerte curandos quos vulnerastis, vitae caritatis offerte suscitandos quos occidistis. Multum valet
ad propitiandum Deum fraterna concordia. Si duobus ex vobis, ait Dominus, convenerit in terra,
quidquid petieritis fiet vobis 47. Si duobus hominibus, quanto magis duobus populis? Simul nos
Domino prosternamus, participamini nobiscum unitatem, participemur vobiscum dolorem, et caritas
cooperiat multitudinem peccatorum 48. Ab ipso beato Cypriano consilium quaerite, attendite
quantum de unitatis bono praesumpserit, unde se non disrupit a diversa sentientibus; et cum
arbitraretur eos qui extra Ecclesiae communionem baptizarentur, Baptismum non habere, credidit
eos tamen in Ecclesiam simpliciter admissos propter ipsius unitatis vinculum posse ad veniam
pertinere. Sic enim solvit quaestionem, quam sibi ipse proposuit ad Iubaianum ita scribens: Sed
dicit aliquis: Quid ergo fiet de his qui in praeteritum de haeresi ad Ecclesiam venientes, sine
Baptismo admissi sunt? Potens est Dominus misericordia sua indulgentiam dare, et eos qui ad
Ecclesiam simpliciter admissi, in Ecclesia dormierunt, ab Ecclesiae suae muneribus non separare 49.

An sit perniciosius non baptizari quam rebaptizari.
14. 19. Quid sit autem perniciosius, utrum omnino non baptizari, an rebaptizari, iudicare difficile
est. Video quidem quid amplius homines detestentur atque horreant: verumtamen recurrens ad
illam stateram dominicam, ubi non ex humano sensu, sed ex auctoritate divina rerum momenta
penduntur, invenio de utraque re Domini sententiam. Nam et Petro dixit: Qui lotus est, non habet
necessitatem iterum lavandi 50: et Nicodemo: Nisi quis renatus fuerit ex aqua et Spiritu, non intrabit
in regnum coelorum 51. Quid habeat secretior diudicatio Dei, hominibus quales nos sumus, difficile

19

