his sane qui in Ecclesia catholica fuerint ante baptizati, ita tamen per manus impositionem in
poenitentiam Ecclesiae reconcilientur 55.

Sed de hac quaestione nihil continet.
15. 25. Hic admonemur iterum quaerere, cur dixerit, exceptis his sane qui in Ecclesia catholica
fuerint ante baptizati. An quia non amiserant quod intus acceperant? Ergo quod habere foris
poterant, cur non et tradere poterant? An illicite foris traditur? Sed neque licite foris habetur, et
tamen habetur: sic illicite foris datur, sed tamen datur. Quod autem praestatur redeunti qui intus
acceperat, hoc praestatur venienti qui foris acceperat; id est, ut licite intus habeat, quod illicite foris
habebat. Sed aliquis forsitan quaerat, quid de hac re <habeat> beati Cypriani epistola ad
Stephanum, cuius in hac sententia commemoratio facta est, cum in exordio concilii non sit
commemorata, credo quia non putatum est necessarium. Nam et ipsam in isto coetu
consacerdotum lectam esse dixit: quod factum omnino non dubito, quantum arbitror, ut fieri solet,
quo possent iam congregati episcopi etiam de illa causa simul aliquid cognoscere, quae illa epistola
continetur. Nam prorsus ad quaestionem praesentem non pertinet; et magis miror cur eam iste
commemorare voluerit, quam cur in exordio concilii commemoratio eius praetermissa sit. Quod si
quisquam arbitratur me aliquid noluisse in medium proferre, quod in ea positum est praesenti
causae necessarium, legat eam et sciat verum esse quod dico: aut si aliud invenerit, redarguat.
Prorsus enim illa epistola de Baptismo apud haereticos vel schismaticos dato, unde nunc agimus,
nihil habet.

Ubi non datur remissio peccatorum, non datur Baptismus.
16. 26. Nicomedes a Segermis dixit: Mea sententia haec est, ut haeretici ad Ecclesiam venientes
baptizentur; eo quod nullam foris apud peccatores remissionem peccatorum consequantur.

In Ecclesia peccatores non remittunt peccata.
16. 27. Cui respondetur: Universae Ecclesiae catholicae sententia haec est, ut haeretici quamvis in
haeresi iam Christi Baptismo baptizati ad Ecclesiam venientes non baptizentur. Si enim nulla est
apud peccatores remissio peccatorum, nec intus peccatores peccata dimittunt: et tamen ab eis
baptizati non rebaptizantur.

An separati Trinitatem habeant.
17. 28. Monnulus a Girba 56 dixit: Ecclesiae catholicae matris nostrae veritas apud nos, fratres,
semper mansit et manet, vel maxime in Baptismi Trinitate, Domino nostro dicente: " Ite, baptizate
gentes in nomine Patris et Filii et Spiritus sancti " 57. Cum ergo manifesto, inquit, sciamus
haereticos non habere nec Patrem, nec Filium, nec Spiritum sanctum, debent venientes ad
Ecclesiam matrem nostram vere renasci et baptizari, ut cancer quod habebant, et damnationis ira,
et erroris offectura, per sanctum et coeleste lavacrum sanctificetur.

Habent Trinitatem dumtaxat in Sacramento.
17. 29. Huic respondemus, Patrem et Filium et Spiritum sanctum in Sacramento dumtaxat habere
omnes qui Baptismo verbis evangelicis consecrato baptizantur: in corde autem et in vita nec illos
habere, qui intus perdite et exsecrabiliter vivunt.

Antichristi non possunt dare gratiam Baptismi.
18. 30. Secundinus a Cedias 58 dixit: Cum Dominus noster Christus dicat: " Qui mecum non est,
adversus me est " 59; et Ioannes apostolus eos qui ab Ecclesia exeunt antichristos dicat 60:
indubitanter hostes Christi, quique antichristi nominati sunt, gratiam Baptismi salutaris ministrare
non possunt; et ideo censeo eos qui de haereticorum insidiis confugiunt ad Ecclesiam, baptizandos
esse a nobis, qui amici appellati sumus Dei de eius dignatione 61.Sunt et alii hostes Christi qui

baptismum dant.

18. 31. Cui respondetur, Christi adversarios omnes esse, quibus dicentibus: Domine, in nomine tuo
virtutes multas fecimus 62, et alia quae ibi dicuntur; in fine dicturus est: Non novi vos; recedite a

75

