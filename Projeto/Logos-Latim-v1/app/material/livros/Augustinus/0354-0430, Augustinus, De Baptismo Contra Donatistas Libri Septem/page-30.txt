Domini? Et ne quisquam putaret tamquam in una domo magna perire se posse cum talibus,
vigilantissime praedixit: Novit Dominus qui sunt eius: eos videlicet qui recedendo ab iniquitate se
mundant a vasis factis in contumeliam, ne cum ipsis pereant quos in domo magna tolerare
coguntur.

Dona Dei non sunt tribuenda haereticis.
19. 27. Mali ergo et facinorosi, carnales, animales, diabolici, a seductoribus suis sibi dari
arbitrantur, quae non nisi munera Dei sunt, sive Sacramenta, sive spiritales aliquas operationes,
circa praesentem salutem. Non autem habent isti caritatem in Deum, sed circa eos occupati sunt,
quorum superbia seducuntur, et comparantur fornicanti mulieri, quam Propheta commemorat
dicentem: Ibo post amatores meos qui mihi dant panes meos et aquam meam, vestes meas et
linteamina mea et oleum meum, et universa quae mihi condecent 74. Sic enim fiunt haereses et
schismata, cum dicit plebs carnalis quae in caritate Dei fundata non est: Ibo post amatores meos:
cum quibus utique sive per fidei corruptionem, sive per elationem superbiae turpiter fornicatur. Sed
propter eos qui passi difficultates et angustias et interclusiones in vanis ratiocinationibus eorum a
quibus seducuntur, compunguntur timoribus, et redeunt ad viam pacis, et quaerendum sinceriter
Deum; ideo sequitur et dicit: Propterea ecce ego saepio sudibus viam illius, et aedificabo in via
ipsius spinas, et tramitem suum non inveniet: et persequetur amatores suos, nec eos apprehendet,
et requiret eos, nec inveniet eos; et dicet: Ibo et revertar ad virum meum pristinum, quia bene tunc
mihi fuit quam nunc 75. Deinde ne putentur illa quae seductores habent integra et de veritatis
doctrina venientia, per quae seducunt ad falsitates dogmatum et dissensionum suarum; ne illa ergo
quae habent integra ipsorum putentur, addidit continuo: Et haec non cognovit quod ego ei dederim
frumentum et vinum et oleum, et pecuniam multiplicavi illi; ipsa vero fecit aurea et argentea Baal
76
. Dixerat enim superius: Ibo post amatores meos, qui mihi dant panes meos, etc., non utique
intellegens haec Dei esse, non hominum, quaecumque etiam seductores integra et legitima tenent:
nec ea sibi etiam ipsi arrogarent, et quasi propria vindicarent, nisi a plebibus seductis vicissim
seducerentur, cum eis creditur, et tales honores deferuntur, ut per eos habeant potestatem talia
dicendi, et sibi talia vindicandi; ut error eorum veritas appelletur, et scelus eorum iustitia putetur,
propter Sacramenta et Scripturas quas tenent ad speciem, non ad salutem. Ideoque et per
Ezechielem eidem fornicariae dicitur: Et protulisti de vasis gloriae tuae de auro meo, et de argento
meo, ex quibus dedi tibi; et fecisti tibi imagines masculinas, et fornicata es in eis. Et accepisti
vestem meam versicoloriam, et cooperuisti idola tua; et oleum meum, et incensum meum posuisti
ante faciem idolorum tuorum, et panes meos quos dedi tibi; et similagine et melle et oleo cibavi te;
et posuisti haec ante faciem idolorum tuorum in odorem bene olentem. Et perfecisti haec 77. Ad
imagines enim phantasmatum suorum, cum quibus volutari carnalis anima delectatur, convertit
omnia sacramenta, et verba Librorum sanctorum. Nec tamen quia illae imagines falsae sunt, et
doctrinae daemoniorum sunt, in hypocrisi mendaciloquorum 78, propterea et illa sacramenta, et
divina eloquia sic exhonoranda sunt, ut eorum illa esse deputentur: cum Dominus dicat: De auro
meo et de argento meo et veste mea versicoloria, et oleo meo et incenso et panibus meis, et
cetera. An quia illi errantes eorum esse ista putant a quibus seducuntur, propterea non debemus
agnoscere cuius sint; cum ipse dicat: Et haec non cognovit quod ego ei dederim frumentum et
vinum et oleum, et pecuniam multiplicavi illi? 79 Non enim dixit eam non habuisse ista, quia
fornicaria erat: sed et habuisse dicitur, et non sua nec amatorum suorum, sed Dei, cuius unius ista
sunt. Quamvis ergo habuerit fornicationem suam, illa tamen quibus eamdem fornicationem
ornabat, vel seducta vel seducens, non erant eius, sed Dei. Si haec de Iudaea gente figurabantur,
ubi Scribae et Pharisaei reiciebant mandatum Dei, ut traditiones suas constituerent, ut cum plebe
Deum relinquente sic quodam modo fornicarentur; nec tamen talis illius temporis in populo
fornicatio quam Dominus arguendo prodebat, effecit ut eorum essent sacramenta, quae non erant
eorum, sed Dei, qui loquens ad fornicariam dicit illa omnia sua esse; unde ipse Dominus etiam quos
mundavit a lepra, ad eadem sacramenta misit, ut offerrent pro se sacrificium sacerdotibus; quia
nondum eis successerat sacrificium, quod ipse post in Ecclesia voluit celebrari pro illis omnibus,
quia in illis omnibus, ipse praenuntiabatur: quanto magis nos Sacramenta novi Testamenti, apud
quoslibet haereticos vel schismaticos invenientes, non debemus ipsis tribuere, nec quasi non agnita
reprobare; sed quamvis apud fornicariam mulierem dona viri legitimi agnoscere, et verbo veritatis
illam fornicationem emendare, quae propria est impudicae mulieris, non illa dona culpare, quae
propria sunt Domini miserantis?

Patres tenuerunt semper consuetudinem non rebaptizandi haereticos.
19. 28. Harum et talium rerum consideratione patres nostri, non solum ante Cyprianum vel
Agrippinum, sed etiam postea saluberrimam consuetudinem tenuerunt, ut quidquid divinum atque
legitimum in aliqua haeresi vel schismate integrum reperirent, approbarent potius quam negarent:
quidquid autem alienum, et erroris illius vel dissensionis proprium, veraciter arguerent et sanarent.

30

