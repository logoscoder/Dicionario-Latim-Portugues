Neque enim temporalibus et sensibilibus miraculis attestantibus per manus impositionem modo
datur Spiritus sanctus, sicut antea dabatur ad commendationem rudis fidei et Ecclesiae primordia
dilatanda. Quis enim nunc hoc exspectat, ut ii quibus manus ad accipiendum Spiritum sanctum
imponitur, repente incipiant linguis loqui? Sed invisibiliter et latenter intellegitur propter vinculum
pacis eorum cordibus divina caritas inspirari, ut possint dicere: Quoniam caritas Dei diffusa est in
cordibus nostris per Spiritum sanctum, qui datus est nobis 38. Multae autem sunt operationes
Spiritus sancti, quas idem apostolus cum quodam loco, quantum sufficere arbitratus est,
commemorasset 39, ita conclusit: Omnia autem haec operatur unus atque idem Spiritus, dividens
propria unicuique prout vult 40. Cum ergo sit aliud Sacramentum, quod habere etiam Simon Magus
potuit 41; aliud operatio Spiritus, quae in malis hominibus etiam fieri solet, sicut Saul habuit
prophetiam 42; aliud operatio eiusdem Spiritus, quam nisi boni habere non possunt, sicut est finis
praecepti caritas de corde puro, et conscientia bona, et fide non ficta 43: quodlibet haeretici et
schismatici accipiant, caritas quae cooperit multitudinem peccatorum 44, proprium donum est
catholicae unitatis et pacis; nec eius in omnibus, quia nec eius sunt omnes, sicut suo loco
videbimus. Praeter ipsam tamen esse illa caritas non potest, sine qua cetera etiam si agnosci et
approbari possunt, prodesse tamen et liberare non possunt. Manus autem impositio non sicut
Baptismus repeti non potest. Quid est enim aliud nisi oratio super hominem?

Sacramenti integritas ubique cognoscitur, sed non valet ad remissionem peccatorum.
17. 22. Nam quod in typo unitatis Petro Dominus dedit potestatem, ut id solveretur in terris quod
ille solvisset 45, manifestum est quod illa unitas etiam una columba perfecta 46 sit dicta. Numquid
ergo ad eamdem columbam pertinent omnes avari, de quibus in eadem Catholica graviter idem
Cyprianus ingemuit? 47 Nam, ut opinor, raptores non columbae, sed accipitres dici possunt.
Quomodo ergo baptizabant, qui fundos insidiosis fraudibus rapiebant, et usuris multiplicantibus
fenus augebant, si sola illa columba, id est, illa unitas quae nisi in bonis intellegi non potest,
simplex et casta et perfecta baptizat? An forte per orationes sanctorum spiritalium qui sunt in
Ecclesia, tamquam per columbae creberrimum gemitum, magnum geritur sacramentum, et occulta
dispensatio misericordiae Dei, ut eorum etiam peccata solvantur, qui non per columbam, sed per
accipitrem baptizantur, si ad illud Sacramentum cum pace catholicae unitatis accedunt? Quod si ita
est, cur non ergo per eorum orationes cum quisque ab haeresi aut schismate ad pacem catholicam
venit, eius peccata solvuntur? Sacramenti autem integritas ubique cognoscitur, sed ad peccatorum
illam irrevocabilem remissionem extra unitatem Ecclesiae non valebit. Nec in haeresi aut schismate
constitutum sanctorum orationes, id est, illius unicae columbae gemitus poterunt adiuvare; sicut
nec intus positum possunt, si adversum se ipse per vitam pessimam teneat debita peccatorum, non
solum si per accipitrem, sed etiam si per ipsius columbae pium ministerium baptizetur.

Pax unitatis in solis bonis est.
18. 23. Sicut misit me, inquit: Pater, et ego mitto vos. Hoc cum dixisset, inspiravit, et ait illis:
Accipite Spiritum sanctum: si cuius remiseritis peccata, remittentur illi; si cuius tenueritis,
tenebuntur illi 48. Ergo si personam gerebant Ecclesiae, et sic eis hoc dictum est, tamquam ipsi
Ecclesiae diceretur; pax Ecclesiae dimittit peccata, et ab Ecclesiae pace alienatio tenet peccata,
non secundum arbitrium hominum, sed secundum arbitrium Dei et orationes sanctorum spiritalium,
qui omnia iudicant, ipsi autem a nemine iudicantur 49. Petra enim tenet, petra dimittit: columba
tenet, columba dimittit: unitas tenet, unitas dimittit. Pax autem huius unitatis in solis bonis est, vel
iam spiritalibus, vel ad spiritalia concordi oboedientia proficientibus: in malis autem non est, sive
foris tumultuentur, sive intus cum gemitu tolerentur, et baptizent et baptizentur. Sicut autem isti
qui intus cum gemitu tolerantur, quamvis ad eamdem columbae unitatem, et ad illam gloriosam
Ecclesiam non habentem maculam aut rugam aut aliquid huiusmodi 50, non pertineant; tamen si
corrigantur, et se pessimos ad Baptismum accessisse fateantur, non rebaptizantur, sed incipiunt ad
columbam pertinere, per cuius eis gemitus peccata solvuntur, a cuius pace alienatis tenebantur: sic
et qui apertius foris sunt, si eadem Sacramenta sumpserunt, cum correcti ad Ecclesiae veniunt
unitatem, non iterato Baptismo, sed eadem caritatis lege et unitatis vinculo liberantur. Nam si non
nisi in Ecclesia praepositis, et evangelica lege ac dominica ordinatione fundatis licet baptizare 51;
numquid tales erant qui fundos insidiosis fraudibus rapiebant, et usuris multiplicantibus fenus
augebant 52? Arbitror enim quia illi dominica ordinatione fundati sint, quibus cum formam daret
Apostolus, ait: Non avarum, non turpilucrum 53. Tales tamen ipsius Cypriani temporibus
baptizabant, quos coepiscopos suos fuisse cum magno gemitu confitetur, et cum magna tolerantiae
mercede perpetitur. Remissam tamen peccatorum non dabant; quae per orationes sanctorum, id
est, per columbae gemitus datur, quicumque baptizet, si ad eius pacem illi pertinent quibus datur.
Non enim raptoribus et feneratoribus diceret Dominus: Si cui dimiseritis peccata, dimittentur illi; si
cui tenueritis, tenebuntur 54. Foris quidem nec ligari aliquid potest nec solvi, ubi non sit qui aut

28

