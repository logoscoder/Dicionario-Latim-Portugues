31. 60. Huic respondetur: Iniqui christiani sunt, an non? Si christiani sunt, cur in illa petra non sunt
in qua aedificatur Ecclesia 116? Audiunt enim verba Christi, et non faciunt. Si christiani non sunt,
fiant. Aut quo pertinebit sermo Domini dicentis: Qui non est mecum, adversum me est; et qui
mecum non colligit, spargit 117? Spargunt enim oves eius, qui eas ad morum suorum labem prava
imitatione perducunt. Unde constat, super filios alienos (quod omnes iniqui appellantur) et soboles
Antichristi (quod sunt omnes qui Christo adversantur) Spiritum sanctum per manus impositionem
tantummodo non posse descendere, si cordis non adsit vera conversio; cum manifestum sit iniquos
quamdiu iniqui sunt, Baptisma quidem posse habere, sed salutem cuius sacramentum Baptisma
est, habere non posse. Videamus enim si haeretici describuntur in psalmo illo, ubi de filiis alienis ita
dicitur: Domine, libera me de manu filiorum alienorum, quorum os locutum est vanitatem, et
dextera eorum dextera iniquitatis; quorum filii eorum velut novellae constabilitae, filiae eorum
ornatae sicut similitudo templi. Cellaria eorum plena, eructuantia ex hoc in hoc: oves eorum
fecundae, multiplicantes in exitibus suis; boves eorum crassi: non est ruina maceriae, nec exitus,
neque clamor in plateis eorum. Beatum dixerunt populum cui haec sunt; beatus populus cuius est
Dominus Deus ipsius 118. Si ergo isti sunt filii alieni, qui in rebus temporalibus et abundantia
terrenae felicitatis beatitudinem ponunt, et divina praecepta contemnunt, videamus si non idem
ipsi sunt de quibus Cyprianus ita dicit, in se quoque transfigurans eos, ut de his se dicere ostendat,
cum quibus Sacramenta communicabat: " Dum viam Domini ", inquit, " non tenemus, nec data
nobis ad salutem coelestia mandata servamus. Fecit Dominus noster voluntatem Patris, et nos non
facimus Domini voluntatem, patrimonio et lucro studentes, superbiam sectantes, et caetera " 119. At
si isti Baptismum et habere et tradere poterant, cur negatur esse posse in filiis alienis? Quos tamen
hortatur ut coelestia mandata servando, missa sibi per unicum Filium, fratres eius et filii Dei esse
mereantur.

Cur infamare haereticos?
32. 61. Victoricus a Thabraca dixit 120: Si licet haereticis baptizare, et remissam peccatorum dare;
quid illos infamamus, ut haereticos illos appellemus?

Cur autem infamare iniquos?
32. 62. Quid, si alius diceret: Si licet iniquis baptizare, et remissam peccatorum dare; quid illos
infamamus, ut iniquos illos appellemus? Quod huic responderetur de iniquis, hoc et illi respondeatur
de haereticis; id est, neque eorum esse Baptismum quo baptizant, et non esse consequens ut
quisquis habet Baptismum Christi, etiam de peccatorum remissione securus sit; si hoc in
Sacramento tantum habet, nec veraci cordis confessione conversus est, ut dimittenti dimitteretur
121
.

Baptismo haeretici in melius reformantur, ergo...
33. 63. Alius Felix ab Uthina dixit: Nemini dubium est, sanctissimi consacerdotes, non in tantum
posse humanam praesumptionem, quam Domini nostri Christi adorandam et venerabilem
maiestatem. Memores ergo periculi, hoc quoque non tantum observare debemus, verum etiam ab
omnibus nobis confirmare, ut omnes haeretici qui ad sinum matris Ecclesiae accurrunt, baptizentur;
ut mens haeretica, quae diuturna tabe polluta est, sanctificatione lavacri purgata in melius
reformetur 122.

...hoc valeret etiam de ceteris iniquis. Ergo...
33. 64. Fortassis iste qui in diuturna tabe purganda causam posuit, cur deberent haeretici baptizari,
parceret eis qui in aliquam haeresem irruentes exiguo illic tempore fuissent, et cito correcti ad
Catholicam inde migrassent. Deinde et ipse parum advertit, ita dici posse, ut iniqui omnes qui ad
illam petram in qua Ecclesia significatur, accurrunt, baptizentur; ut mens iniqua quae extra petram
in arena aedificabat audiendo verba Christi et non faciendo, sanctificatione lavacri purgata in
melius reformetur: et tamen non fit, si iam baptizati sunt, etiam si probentur tales fuisse cum
baptizarentur; id est, ut saeculo verbis et non factis renuntiarent 123.

...an mortuus possit baptizare. Haeretici sunt mortui.
34. 65. Quietus a Buruch dixit: Qui fide vivimus, obsequi his quae instruendis nobis ante praedicta
sunt, credula observatione debemus. Nam scriptum est apud Salomonem: " Qui baptizatur a

81

