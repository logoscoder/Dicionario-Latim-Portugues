Explicatur responsio.
24. 44. Iam vero si diligentius quaeramus quid sit foris, maxime quia ipse commemorationem fecit
Petri super quem aedificatur Ecclesia 82: nonne illi sunt in Ecclesia, qui sunt in petra; qui autem in
petra non sunt, nec in Ecclesia sunt? Iam ergo videamus utrum super petram aedificium suum
constituant, qui audiunt Christi verba, et non faciunt. Contradicit eis ipse Dominus, dicens: Qui
audit verba mea haec et facit ea, similabo illum viro prudenti qui aedificat domum suam super
petram; et paulo post: Qui audit verba mea haec et non facit ea, similabo eum viro stulto qui
aedificat domum suam super arenam 83. Si ergo in petra est Ecclesia, illi qui super arenam sunt,
quia extra petram sunt, profecto extra Ecclesiam sunt. Recordemur itaque quam multos
commemoret Cyprianus veluti intus positos qui aedificant super arenam, id est, audiunt verba
Christi et non faciunt 84. Et ideo quia super arenam sunt, extra petram esse convincuntur, quod est
extra Ecclesiam: tamen et quamdiu ita sunt, et nondum vel numquam in melius commutantur,
baptizant et baptizantur; et Baptismus quem habent, illis ad damnationem destinatis integer
manet.

Amplius explicatur.
24. 45. Neque hoc loco dici potest: Quis enim facit omnia verba Domini, quae in ipso evangelico
sermone conscripta sunt, quem concludens ait, aedificare super petram qui eadem verba audirent
et facerent; super arenam autem qui audirent et non facerent? Quia etsi a quibusdam non
implentur omnia, in eodem tamen sermone posuit medicinam, dicens: Dimittite, et dimittetur vobis
85
. Et post orationem dominicam in eodem ipso sermone commemoratam atque conscriptam: Dico
enim vobis, inquit, si dimiseritis peccata hominibus, dimittet et vobis Pater vester peccata vestra; si
autem non dimiseritis hominibus, neque Pater vester dimittet vobis 86. Hinc et Petrus ait: Quia
caritas cooperit multitudinem peccatorum 87: quam utique non habebant illi, ac per hoc super
arenam aedificabant, de quibus idem Cyprianus dicit, quod intus in malevola invidia etiam
temporibus apostolicis sine caritate conversabantur 88; et ideo intus quidem esse videbantur, sed
foris erant, quia in illa petra per quam significatur Ecclesia non erant.

Prex haeretici non sanctificat aquam.
25. 46. Sedatus a Tuburbo dixit 89: In quantum aqua sacerdotis prece in Ecclesia sanctificata abluit
delicta, in tantum haeretico sermone velut cancere infecta cumulat peccata. Quare omnibus
pacificis quidem viribus nitendum est, ne quis haeretico errore infectus et tinctus, singularem et
verum Ecclesiae Baptismum retractet accipere, quo quisque non fuerit baptizatus regno coelorum
fiet alienus.

Quaecumque invocatio, etiam imperfecta, mundat aquam.
25. 47. Huic respondetur, quia si non sanctificatur aqua, cum aliqua erroris verba per imperitiam
precator effundit, multi non solum mali, sed etiam boni fratres in ipsa Ecclesia non sanctificant
aquam. Multorum enim preces emendantur quotidie, si doctioribus fuerint recitatae, et multa in eis
reperiuntur contra catholicam fidem. Numquid si manifestetur aliquos baptizatos, cum illae preces
dictae super aquam fuissent, iubebuntur denuo baptizari? Quid ita? Quia plerumque precis vitium
superat precantis affectus: et quia certa illa evangelica verba, sine quibus non potest Baptismus
consecrari, tantum valent, ut per illa sic evacuentur quaecumque in prece vitiosa contra regulam
fidei dicuntur, quemadmodum daemonium Christi nomine excluditur 90. Nam utique haereticus si
afferat precem vitiosam, nec bonum habet caritatis affectum, quo possit illa imperitia superari; et
ideo similis est ei quicumque in ipsa Catholica invidus et malevolus, quales illic arguit Cyprianus 91:
afferat etiam, ut fieri solet, aliquam precem, in qua loquatur contra regulam fidei; multi quippe
irruunt in preces, non solum ab imperitis loquacibus, sed etiam ab haereticis compositas, et per
ignorantiae simplicitatem, non eas valentes discernere, utuntur eis arbitrantes quod bonae sunt;
nec tamen quod in eis perversum est evacuat illa quae ibi recta sunt, sed ab eis potius evacuatur:
sicut in ipso homine bonae spei et probabilis fidei, sed tamen homine, si quid aliter sapit, non inde
evacuantur quae recte sapit, donec ei Deus revelet et quod aliter sapit 92. Si autem ipse malus est
atque perversus, si precem integram dicat, et nulla ex parte fidei catholicae adversam, non ideo
ipse rectus est, quia illa recta est: et si in aliquibus perversam precem afferat, Deus adest
evangelicis verbis suis, sine quibus Baptismus Christi consecrari non potest; et ipse sanctificat
Sacramentum suum, ut homini sive antequam baptizetur, sive cum baptizatur, sive postea
quandoque ad se veraciter converso, id ipsum valeat ad salutem, quod ad perniciem, nisi
converteretur, valeret. Caeterum quis nesciat non esse Baptismum Christi, si verba evangelica

78

