quoniam plus quadraginta anni sunt inter Cypriani passionem et divinorum codicum exustionem,
unde isti calumniarum suarum fumos iactantes, occasionem faciendi schismatis invenerunt, sicut
Consulum ordo declarat: restat ut fateantur, nulla malorum etiam cognitorum tali communione
contaminari unitatem Christi. Quod cum fassi fuerint, non invenient causam cur se ab Ecclesiis orbis
terrarum, quas per Apostolos institutas pariter legimus, separare debuisse contendant: quia neque
illae quorumlibet malorum commixtione perire potuerunt, et isti qui non perirent si cum illis in
unitate mansissent, separando se ab eis, et rumpendo vinculum pacis, utique in schismate
perierunt. Apertissimum enim sacrilegium eminet schismatis, si nulla fuit causa separationis.
Nullam vero fuisse causam separationis apparet, si mali etiam cogniti bonos in unitate non
maculant. Non autem maculari in unitate bonos, etiam a cognitis malis docemus, teste Cypriano,
qui dicit, in praeteritum de haeresi ad Ecclesiam venientes, sine Baptismo admissos 4: quorum
tamen nefaria sacrilegia, quae super eos erant, quia Baptismo dimissa non erant, si polluere et
perdere non potuerunt Ecclesiae sanctitatem, nulla malorum potest contagione perire. Quapropter
si Cyprianum verum dixisse consentiunt, eo teste convincuntur in crimine schismatis: si Cyprianum
falsum dixisse contendunt, eo teste non utantur in quaestione Baptismatis.

Sequitur argumentatio ex Cypriano.
2. 2. Sed nunc quod cum beato Cypriano homine pacifico sermocinari instituimus, peragamus. Qui
cum sibi opposuisset, quod dici a fratribus noverat: Quid ergo fiet de his qui in praeteritum ad
Ecclesiam de haeresi venientes, sine Baptismo admissi sunt? Potens est, inquit: Dominus
misericordia sua indulgentiam dare, et eos qui ad Ecclesiam simpliciter admissi in Ecclesia
dormierunt, ab Ecclesiae suae muneribus non separare 5. Bene quidem praesumpsit, quod caritas
unitatis posset cooperire multitudinem peccatorum. Quod si habebant Baptismum, et ab his non
recte sentiebatur qui eos denuo baptizandos esse censebant, id erratum cooperiebat unitatis
caritas 6, quamdiu inerat ista, non diabolica discessio, sed humana tentatio; donec eis, sicut dicit
Apostolus, si quid aliter sapiebant Dominus revelaret 7. Et ideo vae istis qui per sacrilegam
praecisionem ab unitate disrupti, si et apud nos et apud illos est baptismus, rebaptizant: si autem in
Catholica sola est, nec baptizant. Sive ergo rebaptizent sive non baptizent, non sunt in vinculo
pacis: unde cuilibet istorum vulneri adhibeant medicinam. Nos autem si ad Ecclesiam sine Baptismo
admittimus, in eo numero sumus quibus Cyprianus propter unitatis custodiam ignosci posse
praesumpsit. Si autem (sicut iam, ut arbitror, ex his quae in superioribus libris diximus, manifestum
est) etiam in haereticorum perversitate potest esse christiani Baptismi integritas; si qui temporibus
illis rebaptizaverunt, nec tamen ab unitatis compagine recesserunt, eadem dilectione pacis
potuerunt ad veniam pertinere, qua Cyprianus etiam sine Baptismo admissos ab Ecclesiae
muneribus non potuisse separari testatur. Porro si verum est apud haereticos et schismaticos non
esse Baptismum Christi, quanto minus obessent in unitate positis aliena peccata, si ad unitatem
venientibus et sine Baptismo admissis solverentur et propria. Nam si, teste Cypriano, unitatis
vinculum tantum valet, quomodo possent laedi alienis peccatis, qui nollent ab unitate recedere, si
etiam non baptizati peccatis propriis non perirent, qui ad eam vellent ex haeresi accedere?

Auctoritas Cypriani contradicit Donatistis.
3. 3. Quod autem adiungit Cyprianus, et dicit: Non tamen quia aliquando erratum est, ideo semper
errandum est: cum magis sapientibus et Deum timentibus congruat, patefactae et perspectae
veritati libenter atque incunctanter obsequi, quam pertinaciter atque obstinate contra fratres et
consacerdotes pro haereticis reluctari 8: verissime dicit, nec alteri potius quam sibi adversatur, qui
resistit apertissimae veritati 9. Sed per illa quae tam multa iam diximus, quantum arbitror, liquido
apparet, et certum est, Baptismum Christi nec haereticorum perversitate, cum apud eos datur et
sumitur, posse violari. Sed ut certum nondum sit; saltem adhuc esse dubium, quisquis ea quae
dicta sunt, etiam retinens cogitaverit, confitetur. Non ergo apertissimae veritati resistimus; sed aut
pro manifesta veritate certamus, sicut ego existimo; aut certe, sicut possunt putare qui nondum
istam quaestionem solutam esse arbitrantur, adhuc quaerimus veritatem. Et ideo si aliter se res
habet quam nos dicimus, eadem simplicitate suscipimus ab haereticis baptizatos, qua suscipiebant
illi quos propter unitatem Cyprianus ad veniam pertinere praesumpsit. Si autem Baptismus Christi,
sicut ea quae iam multa dicta sunt indicant, et in non integra vel vita, vel fide, sive eorum qui
videntur esse intus, nec tamen ad unicae illius columbae 10 membra pertinent, sive eorum qui sic
ad eam non pertinent, ut etiam aperte foris sint, potest esse integer; qui eum illis temporibus
repetebant, eamdem veniam propter caritatem unitatis merebantur, quam meruisse propter
eiusmodi caritatem credidit Cyprianus eos, quos sine Baptismo admissos esse arbitratus est. Isti
ergo qui nulla existente causa (quandoquidem, sicut idem Cyprianus ostendit, mali bonis in unitate
obesse non possunt) se ab eiusdem unitatis caritate praeciderunt, locum omnis veniae perdiderunt:
et qui ipso scelere schismatis interirent, etiamsi post Catholicam non rebaptizarent; quanto

52

