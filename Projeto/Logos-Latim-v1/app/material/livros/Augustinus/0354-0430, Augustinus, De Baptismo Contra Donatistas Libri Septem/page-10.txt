ceteris persuadere non destitit, ut sufferrent invicem in dilectione, studentes servare unitatem
spiritus in vinculo pacis 67. Ita enim corporis manente compage, si quid in quibusdam membris
infirmabatur, ex eorum sanitate convalesceret potius, quam praecisione mortificatum diligentiam
nullius curationis admitteret. Et si se ille separasset, quam multi sequerentur? quantum sibi nomen
inter homines faceret? quam latius Cyprianistae quam Donatistae vocarentur? Sed non erat filius
perditionis 68, de qualibus dictum est: Deiecisti eos dum extollerentur 69: sed erat filius pacis
Ecclesiae, qui tanta cordis illuminatione praeditus, propterea non vidit aliquid, ut per eum aliud
supereminentius videretur. Et adhuc, inquit Apostolus, supereminentiorem viam vobis demonstro:
si linguis hominum loquar, et Angelorum, caritatem autem non habeam, factus sum aeramentum
sonans aut cymbalum tinniens 70. Minus ergo ille penetravit, ut cerneret secretum abditum
sacramenti: sed si sciret omnia sacramenta, caritatem autem non haberet, nihil esset 71. Cum
autem minus illud perspiciens, hanc tamen humiliter, fideliter, fortiter custodivit, ad martyrii
coronam meruit pervenire: ut si qua in eius lucidam mentem ex humana conditione nebula
irrepserat, gloriosa serenitate fulgentis sanguinis fugaretur. Non enim frustra ipse Dominus Iesus
Christus, cum se ipsum diceret vitem, suos autem tamquam in vite sarmenta, praecidi eos dixit, et
de vite auferri tamquam inutilia sarmenta, quae fructum non darent 72. Quis est autem fructus, nisi
novus ille fetus, de quo item dicit: Mandatum novum do vobis, ut vos invicem diligatis 73? Ipsa est
illa caritas, sine qua cetera nihil prosunt. Dicit et Apostolus: Fructus autem spiritus est, caritas,
gaudium, pax, longanimitas, benignitas, bonitas, fides, mansuetudo, continentia 74. Quae omnia
incipiunt a caritate, et per ceteram iuncturam quasi botrum mirabilem faciunt. Nec tamen frustra
idem Dominus addidit: Quae autem sarmenta in me dant fructum, purgat illa Pater meus, ut
maiorem fructum afferant 75: nisi quia et ipsi qui fructu praevalent caritatis, possunt tamen aliquid
habere purgandum, quod incultum agricola non relinquit. Quod ergo ille vir sanctus de Baptismo
aliter sentiens quam se res habebat, quae postea pertractata et diligentissima consideratione
firmata est, in catholica unitate permansit et caritatis ubertate compensatum est, et passionis falce
purgatum.

Huius auctoritatem Donatistae imperitis obiciunt.
19. 29. Sed ne videar devitandae probationis causa ista in laudem beatissimi Martyris dicere, quae
quidem non eius, sed illius est, cuius gratia talis exstitit; iam de litteris eius documenta proferamus,
quibus maxime Donatistarum ora claudantur. Huius enim auctoritatem imperitis obiciunt, ut se
quasi recte facere ostendant, quod ad se venientes fideles denuo baptizent. Nimium miseri, et nisi
se corrigant a semetipsis omnino damnati, qui hoc in tanto viro eligunt imitari, quod illi propterea
non obfuit, quia in eam pacem unde isti aberraverunt, qui viam pacis non cognoverunt 76,
perseverantissimis usque in finem gressibus ambulavit. Est quidem quod Christi Baptisma ubique
sanctum est, et quamvis apud haereticos vel schismaticos, ipsius tamen haeresis vel schismatis
non est, et ideo nec ad ipsam Catholicam inde venientes oportet denuo baptizari: sed tamen hoc
aliud est, aliud a catholica pace deviantes et in nefariam praecisionis foveam praecipitatos,
rebaptizandos insuper iudicare. Nam illum naevum in candore sanctae animae caritatis ubera
contegebant: hanc autem fuliginem in istorum tartarea foeditate vultus impacatus ostentat. Sed ea
quae deinceps, quod ad beati Cypriani auctoritatem attinet, tractaturi sumus, ab alio sumemus
exordio.

1 - Ps 60, 3.
2 - Cf. 1 Cor 10, 4.
3 - Cf. Eph 2, 6.
4 - Ps 60, 3-4.
5 - Cf. Mt 7, 15.
6 - Mt 24, 23.
7 - Cf. Mt 5, 14.
8 - Mt 11, 24.

10

