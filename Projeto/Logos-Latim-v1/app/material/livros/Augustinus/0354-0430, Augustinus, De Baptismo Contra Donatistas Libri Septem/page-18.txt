amplecti 34. Sed quia tunc non exstiterant, nisi qui ei consuetudinem opponerent; defensiones
autem ipsius consuetudinis non tales afferrent, quibus illa talis anima moveretur: noluit vir
gravissimus rationes suas, etsi non veras (quod eum latebat), sed tamen non victas, veraci quidem,
sed tamen nondum assertae consuetudini cedere. Quam tamen consuetudinem nisi prior ante
Agrippinus, et nonnulli per Africam coepiscopi eius etiam per concilii sententias deserere
tentavissent, non auderet iste saltem ratiocinari adversus eam: sed in tam obscura quaestione
turbatus, et ubique intuens universalem robustamque consuetudinem, coarctaret se potius et prece
et intentione mentis ad Deum, ut quod postea plenario concilio visum est, id verum esse
perspiceret et doceret. Sed cum fatigatum praecedentis concilii quod per Agrippinum factum est
excepisset auctoritas, maluit prodecessorum suorum tamquam inventum defendere, quam in
quaerendo amplius laborare. Nam in fine epistolae ad Quintum ita ostendit, in quo tamquam lectulo
auctoritatis quasi fessus acquieverit.

Consuetudinem rebaptizandi introducta est ab Agrippino.
9. 14. Quod quidem, inquit, et Agrippinus bonae memoriae vir, cum ceteris coepiscopis suis qui illo
in tempore in provincia Africa et Numidia Ecclesiam Domini gubernabant, statuit, et librata consilii
communis examinatione firmavit: quorum sententiam religiosam et legitimam, salutarem, fidei
Ecclesiae catholicae congruentem, nos etiam secuti sumus 35. Hac attestatione satis ostendit, multo
magis se fuisse commemoraturum, si quod de hac re transmarinum vel universale concilium factum
esset. Nondum autem factum erat, quia consuetudinis robore tenebatur orbis terrarum, et haec
sola opponebatur inducere volentibus novitatem, quia non poterant apprehendere veritatem.
Postea tamen dum inter multos ex utraque parte tractatur et quaeritur, non solum inventa est, sed
etiam ad plenarii concilii auctoritatem roburque perducta, post Cypriani quidem passionem, sed
antequam nos nati essemus. Hanc autem fuisse consuetudinem Ecclesiae, quae postea multis
discussis ambagibus perspecta veritate plenario concilio confirmata est, satis ostenditur et ipsius
beati Cypriani verbis in eadem ad Iubaianum epistola, quae in concilio lecta commemoratur. Ait
enim: " Sed dicit aliquis: Quid ergo fiet de iis qui in praeteritum de haeresi ad Ecclesiam venientes,
sine Baptismo admissi sunt? " 36. Ubi certe quid fieri soleret, etsi non fieri vellet, satis ostendit; et eo
ipso quod concilium Agrippini commemorat, aperte indicat fuisse aliam consuetudinem Ecclesiae.
Neque enim opus erat hoc concilio velle statuere, si iam consuetudine tenebatur: et in ipso concilio
nonnullae sententiae omnino declarant, eos contra Ecclesiae consuetudinem decrevisse, quod
decernendum esse arbitrati sunt. Quapropter illud unum isti considerent quod omnibus patet: si
auctoritas Cypriani sequenda est, magis eam sequendam esse in unitate servanda, quam in
Ecclesiae consuetudine commutanda; si autem concilium eius attenditur, huic esse universae
Ecclesiae posterius concilium praeponendum, cuius se membrum esse gaudebat; et ut se in totius
corporis compage retinenda ceteri imitarentur, saepius admonebat. Nam et concilia posteriora
prioribus apud posteros praeponuntur, et universum partibus semper iure optimo praeponitur.

Quomodo Donatistae respondunt.
10. 15. Quid autem agunt isti, cum docetur sanctus Cyprianus, etiamsi non admisit in haeresi vel in
schismate baptizatos, tamen communicasse admittentibus, quod apertissime declaravit, dicens:
Neminem iudicantes, aut a iure communicationis aliquem, si diversum senserit, amoventes? 37 Si
talium communione maculatus est, cur in iterando Baptismo eius auctoritatem sectantur? Si autem
talium communione maculatus non est, cur in unitate retinenda exemplum eius non imitantur?
Numquid hic restat, nisi ut dicant: Sic volumus? Quid aliud sermoni veritatis iustitiaeque respondent
omnes flagitiosi et facinorosi homines, luxuriosi, ebriosi, adulteri, et modis omnibus impudici, fures,
raptores, homicidae, latrones, malefici, idololatrae 38, quid aliud respondent cum eos veritas arguit,
nisi: Hoc volo, hoc me delectat? Et si christiano tincti sunt nomine, dicunt etiam: Tu quis es, qui
iudices alienum servum? 39 Verumtamen eo sunt isti modestiores, quia cum legibus divinis et
humanis aliquid poenarum pro suis perditis moribus factisque patiuntur, non se martyres dicunt: isti
autem simul habere volunt et sacrilegorum vitam et innocentium famam, et in sceleratis factis
nullam poenam et in poenis iustis martyrum gloriam: quasi non tanto sit erga illos maior
misericordia et patientia Dei, quanto magis eos partibus corripiens dat locum poenitentiae 40, et in
hac vita flagella ingeminare non cessat; ut considerantes quae patiantur et quare patiantur,
aliquando resipiscant: et qui iam pro unitate Donati Maximianistarum Baptismum receperunt, pro
pace Christi orbis terrarum Baptismum potius amplectantur, reddantur radici, reconcilientur unitati,
videant nihil sibi remansisse quod dicant, sed tamen remansisse quod faciant, ut pro factis eorum
praeteritis sacrificium dilectionis offeratur placabili Deo, cuius unitatem nefario scelere disruperunt,
cuius Sacramentis tam diuturnas iniurias irrogarunt. Misericors est enim et miserator Dominus,
longanimis et multum misericors et verax 41. Amplectantur in praesenti vita misericordem et
longanimem, et timeant in futura veracem. Non vult enim mortem impii, quantum ut revertatur et
vivat 42: quia sententiam flectit adversus iniurias irrogatas. Haec est nostra exhortatio.

18

