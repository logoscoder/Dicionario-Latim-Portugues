quippe promissionibus tamquam telis et iaculis in turri munitissima constitutis, non solum cavetur,
sed etiam expugnatur inimicus, induens lupos suos pellibus ovium 5, ut dicant: Ecce hic est
Christus, ecce illic 6; et ab universitate civitatis super montem constitutae 7, ad particulas
insidiarum suarum multos separent, et iugulatos absumant. Et cum hoc noverint, eligunt extra
communionem unitatis corporis Christi accipere Baptismum Christi, ad eamdem communionem
cum eo quod alibi acceperint postea migraturi. Scientes enim habituri sunt adversus Ecclesiam
Christi Baptismum Christi, vel eo ipso die quo accipiunt. Quod si sceleratum est, quis est qui dicat:
Permittatur mihi uno die scelus admittere? Si enim transiturus est ad Catholicam, quaero causam.
Quid aliud responsurus est, nisi quia malum est esse in parte Donati, et non esse in catholica
unitate? Hoc igitur malum quot diebus feceris, tot dierum malum facturus es: et dici potest, maius
malum fieri plurium dierum, minus autem paucorum; nullum autem malum fieri, dici non potest.
Quid autem opus est hoc tam exsecrabile malum vel uno die, vel una hora committere? Hoc enim
qui sibi concedi vult, potest ab Ecclesia vel ab ipso Deo petere, ut sibi vel uno die apostatare
concedat. Nam cur unius diei esse apostata timeat, et unius diei esse schismaticus haereticusve
non timeat, nulla causa est.

In Baptismate verum falso est anteponendum.
5. 6. Illic, inquit, accipere malui, ubi Baptismum Christi esse utrique consentiunt. Sed illic non recte
accipi, illi ad quos migraturus es dicunt: recte vero illic accipi, illi a quibus migraturus es dicunt.
Illud itaque quod hi dicunt, quos ipse postponis contradicentibus illis quos ipse anteponis, aut
falsum est, aut, ut mitius dicatur, incertum. Vera ergo falsis, aut incertis certa praepone. Illic enim,
quo migraturus es cum alibi acceperis, recte posse accipi quod desideras, non illi tantum ad quos
transiturus es, sed tu ipse qui transiturus es confiteris. Si enim utrum recte illic possit accipi
dubitares, etiam illuc transeundum esse dubitares. Accipere itaque in parte Donati, si incertum est
esse peccatum; quis dubitet certum esse peccatum, non ibi potius accipere, ubi certum est non
esse peccatum? Illi vero qui per ignorantiam ibi baptizantur, arbitrantes ipsam esse Ecclesiam
Christi, in istorum quidem comparatione minus peccant: sacrilegio tamen schismatis vulnerantur:
non ideo non graviter, quod alii gravius. Cum enim dictum est quibusdam: Tolerabilius erit Sodomis
in die iudicii quam vobis 8; non ideo dictum est, quia Sodomitae non torquebuntur, sed quia illi
gravius torquebuntur.

Damnatio et receptio Maximianistarum solvit quaestionem.
5. 7. Quamquam hoc fuerat fortasse occultum aliquando et incertum. Unde autem sanantur hi qui
advertunt et corriguntur, inde gravantur hi qui cum iam ignorare non permittantur, in perniciem
suam pertinaciter saeviunt. Damnatio quippe Maximianistarum, et receptio damnatorum, cum his
quos extra eorum communionem in sacrilego, sicut concilium eorum clamat, in schismate
baptizarunt, totam istam solvit quaestionem, totam contentionem abstulit. Nihil omnino inter nos et
eos Donatistas qui Primiano communicant derelinquit, unde dubitetur, non solum haberi, sed etiam
dari posse Baptismum Christi ab eis qui ab Ecclesia separantur. Sicut enim ipsi eos quos Felicianus
in schismate baptizavit, verum Baptismum accepisse fateri coguntur, quia eos secum nunc habent
in ipso Baptismo quem in schismate perceperunt: sic nos dicimus Baptismum Christi esse etiam
extra communionem catholicam, quem dant illi qui ab eadem communione praecisi sunt, quia eum,
cum praeciderentur, non amiserunt. Et quod ipsi se putant contulisse illis quos Felicianus in
schismate baptizavit, cum eos sibi reconciliaverunt; id est, non ut acciperent quod non habebant,
sed ut prodesset eis quod inutiliter in schismate acceperant et habebant: hoc vere confert et
praestat Deus per communionem catholicam illis qui veniunt ab aliqua haeresi vel schismate, ubi
Baptismum Christi acceperunt; id est, non ut Baptismi sacramentum incipiant habere quod non
habebant, sed ut incipiat eis prodesse quod habebant.

Multae sunt Donatistarum factiones.
6. 8. Quapropter inter nos et ipsos quodam modo cardinales Donatistas, quorum episcopus apud
Carthaginem Primianus est, iam de hac re nulla est controversia. Voluit enim Deus per
Maximianistas eam finiri, ut quod caritate suadente nolebant, exemplo suo cogente fateantur. Sed
adhuc propterea inde disputamus, ne illi sibi videantur aliquid dicere, qui nec istis communicant,
qui apud se potius, quanto pauciores, tanto sinceriores Donatistas remansisse contendunt. Qui si
Maximianistae soli essent, nec ipsorum salutem contemnere deberemus. Quanto ergo magis quia
eadem pars Donati in multa minutissima frusta concisa est, quae omnes minutae particulae hanc
unam multo grandiorem, in qua Primianus est, de recepto Maximianistarum Baptismo
reprehendunt, et singulae conantur asserere, apud se tantummodo verum Baptismum remansisse,
nec omnino esse alibi, neque in toto orbe terrarum qua Ecclesia catholica expanditur, nec in ipsa
grandiore parte Donati, nec in ceteris praeter se unam ex minutissimis partibus? Quae omnes

3

