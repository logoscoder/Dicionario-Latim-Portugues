quidam spiritaliter vivunt, et supereminentem viam caritatis ingrediuntur 150; et cum
praeoccupatum hominem in aliquo delicto instruunt in spiritu lenitatis, intendunt ne et ipsi
tententur 151; et cum forte et ipsi praeoccupantur, reprimitur in eis aliquantulum, non autem
exstinguitur caritatis affectus, rursusque insurgens et inardescens pristino cursui restituitur. Norunt
enim dicere: Dormitavit anima mea prae taedio; confirma me in verbis tuis 152. Cum autem aliquid
aliter sapiunt, id quoque illis in caritatis flagrantia permanentibus, nec rumpentibus vinculum pacis,
Deus revelabit 153. Quidam vero adhuc carnales et animales provectus suos instanter exercent, et
ut cibo spiritalium fiant idonei, sanctorum mysteriorum lacte nutriuntur, ea quae in pravis moribus
populari etiam iudicio manifesta sunt, in Dei timore devitant; et ut minus minusque rebus terrenis
et temporalibus delectentur, vigilantissime satagunt; regulam fidei diligenter inquisitam firmissime
tenent, et si quid ab ea deviant, cito auctoritate catholica corriguntur; quamvis in eius verbis pro
sensu carnali, variis adhuc phantasmatum concursibus fluctuent. Sunt etiam quidam ex eo numero
qui adhuc nequiter vivant, aut etiam in haeresibus vel in Gentilium superstitionibus iaceant: et
tamen etiam illic novit Dominus qui sunt eius. Namque in illa ineffabili praescientia Dei, multi qui
foris videntur, intus sunt; et multi, qui intus videntur, foris sunt. Ex illis ergo omnibus, qui, ut ita
dicam, intrinsecus et in occulto intus sunt, constat ille hortus conclusus, fons signatus, puteus
aquae vivae, paradisus cum fructu pomorum 154. Horum munera concessa divinitus, partim sunt
propria, sicut in hoc tempore infatigabilis caritas, et in futuro saeculo vita aeterna; partim vero cum
malis perversisque communia, sicut omnia caetera, in quibus sunt et sacrosancta mysteria.

De archa Noe et de Baptismo.
28. 39. Hinc itaque iam facilior et expeditior nobis arcae illius, cuius Noe fabricator et gubernator
fuit 155, consideratio proponitur. Ait enim Petrus: In arca Noe pauci, id est, octo animae hominum
salvae factae sunt per aquam: quod et vos simili forma Baptisma salvos facit; non carnis depositio
sordium, sed conscientiae bonae interrogatio 156. Quapropter si apparent hominibus in unitate
catholica baptizati, qui saeculo verbis solis et non factis renuntiant 157; quomodo pertinent ad huius
arcae mysterium, in quibus non est conscientiae bonae interrogatio? Aut quomodo salvi fiunt per
aquam, qui sancto Baptismate male utentes, cum videantur esse intus, usque in finem vitae in
flagitiosis et perditis moribus perseverant? Aut quomodo non sunt per aquam salvati, quos in
praeteritum cum eo Baptismate, quod in haeresi acceperant, in Ecclesiam simpliciter admissos
Cyprianus ipse commemorat? Eadem quippe arcae unitas eos salvos fecit, in qua nemo nisi per
aquam salvatus est. Ipse enim dicit: Potens est Dominus misericordia sua indulgentiam dare, et eos
qui ad Ecclesiam simpliciter admissi, in Ecclesia dormierunt, ab Ecclesiae suae muneribus non
separare 158. Si non per aquam, quomodo in arca? Si non in arca, quomodo in Ecclesia? Si autem in
Ecclesia, utique in arca: et si in arca, utique per aquam. Potest ergo fieri ut et quidam foris
baptizati, per Dei praescientiam verius intus baptizati deputentur; quia illic eis aqua incipit
prodesse ad salutem; neque enim aliter dici possunt salvi facti in arca nisi per aquam: et rursus
quidam, qui videbantur intus baptizati, per eamdem praescientiam Dei foris baptizati verius
deputentur: male quippe utentes Baptismo, per aquam moriuntur; quod nulli tunc accidit, nisi qui
praeter arcam fuit. Certe manifestum est, id quod dicitur, in Ecclesia intus et foris, in corde, non in
corpore cogitandum; quandoquidem omnes qui corde sunt intus, in arcae unitate per eamdem
aquam salvi fiunt, per quam omnes qui corde sunt foris, sive etiam corpore foris sint, sive non sint,
tamquam unitatis adversarii moriuntur. Sicut ergo non alia, sed eadem aqua et in arca positos
salvos fecit, et extra arcam positos interemit; sic non alio, sed eodem Baptismo et boni catholici
salvi fiunt, et mali catholici vel haeretici pereunt. Quid autem beatissimus Cyprianus de Catholica
sentiat, et quomodo eius auctoritate penitus obterantur haeretici, quamquam multa dixerim,
seorsum tamen, si Domino placuerit, aliquanto uberius atque manifestius dicere statui, cum prius
de concilio eius dixero quae deberi a me puto, quod in Dei voluntate sequenti volumine aggrediar.
- CYPR., Ep. 73, 23, 1.
2 - Cf. Ps 50, 5.
3 - Cf. CYPR., Ep. 73, 23, 1.
4 - CYPR., Ep. 73, 23, 1.
5 - CYPR., Ep. 73, 23, 2.
6 - Cf. 1 Pt 4, 8.

63

