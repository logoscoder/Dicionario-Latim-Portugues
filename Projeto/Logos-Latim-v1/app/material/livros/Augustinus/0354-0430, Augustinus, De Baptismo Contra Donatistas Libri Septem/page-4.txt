particulae si advertere voluerint vocem non hominis, sed ipsius manifestissimae veritatis, et
animosum spiritum suae perversitatis edomare, non utique ad partem Donati maiorem, de qua
praecisa praecisae sunt, sed ad ipsam viriditatem radicis Catholicae de ariditate propria
revertentur. Omnes quippe isti ubi contra nos non sunt 9, pro nobis sunt: ubi autem nobiscum non
colligunt, spargunt 10.

Antiqua Ecclesiae consuetudo.
7. 9. Iam enim ne videar humanis argumentis id agere, quoniam quaestionis huius obscuritas
prioribus Ecclesiae temporibus ante schisma Donati magnos viros, et magna caritate praeditos
patres episcopos ita inter se compulit salva pace disceptare atque fluctuare, ut diu conciliorum in
suis quibusque regionibus diversa statuta nutaverint, donec plenario totius orbis concilio, quod
saluberrime sentiebatur, etiam remotis dubitationibus, firmaretur: ex Evangelio profero certa
documenta, quibus Domino adiuvante demonstro, quam recte placuerit et vere secundum Deum, ut
hoc in quoquam schismatico vel haeretico ecclesiastica medicina curaret, in quo vulnere
separabatur; illud autem quod sanum maneret, agnitum potius approbaretur, quam improbatum
vulneraretur. Certe Dominus in Evangelio dicit: Qui non est mecum, adversum me est; et qui
mecum non colligit, spargit 11. Tamen cum ad eum discipuli retulissent, vidisse se quemdam in eius
nomine pellentem daemonia, et prohibuisse, quia cum illis eum non sequebatur: Nolite, inquit,
prohibere. Qui contra vos non est, pro vobis est. Non potest enim quisquam in meo nomine facere
aliquid, et male loqui de me 12. Si nihil in illo corrigendum erat; securus ergo sit quisquis extra
communionem Ecclesiae constitutus colligit in Christi nomine, dissociatus a christiana societate:
atque ita falsum erit illud: Qui non est mecum, adversum me est; et qui non colligit mecum, spargit.
Si autem quod discipuli Domini per ignorantiam facere voluerunt, id in eo corrigendum est; quod
dixit Dominus: Nolite prohibere: cur hoc ipse prohiberi prohibuit? Et quomodo erit verum quod ibi
ait: Qui contra vos non est, pro vobis est? In hoc enim facto non contra eos, sed pro eis erat, ubi per
nomen Christi sanitates operabatur. Ut ergo utraque sententia vera sit, sicuti vera est, et illa ubi ait:
Qui non est mecum, adversum me est; et qui mecum non colligit, spargit; et illa ubi ait: Nolite
prohibere; qui enim contra vos non est, pro vobis est: quid restat intellegendum, nisi quia ille in
tanti nominis veneratione confirmandus fuit, ubi non erat contra Ecclesiam, sed pro Ecclesia; et in
illa tamen separatione culpandus, ubi si colligeret spargeret; ut si forte veniret ad Ecclesiam, non
illud quod habebat ibi acciperet, sed in quo aberraverat emendaret?

Donatistae iuncti sunt Ecclesiae in parte sana.
8. 10. Neque enim et Cornelii gentilis hominis orationes non sunt exauditae, aut eleemosynae non
sunt acceptae: imo et angelum ad se mitti, et missum meruit intueri, per quem posset utique sine
hominis alicuius accessu cuncta necessaria discere. Sed quoniam quidquid boni in orationibus et
eleemosynis habebat, prodesse illi non poterat, nisi per vinculum christianae societatis et pacis
incorporaretur Ecclesiae; iubetur mittere ad Petrum, et per illum discit Christum; per illum etiam
baptizatus, christiano populo consortio quoque communionis adiungitur, cui sola bonorum operum
similitudine iungebatur 13. Perniciose quippe contemneret bonum quod nondum habebat,
superbiens ex illo quod habebat. Sic etiam qui se ipsos a societate ceterorum separantes, caritate
violata, unitatis vinculum rumpunt, si nihil faciunt eorum quae in illa societate acceperunt, in
omnibus separati sunt: et ideo quem sibi sociaverint, si venire ad Ecclesiam voluerit, debet omnia
quae non accepit accipere. Si vero nonnulla eadem faciunt, non se in eis separaverunt; et ex ea
parte in texturae compage detinentur, in cetera scissi sunt. Proinde si quem sibi sociaverint, ex ea
parte nectitur Ecclesiae, in qua nec illi separati sunt: et ideo si venire ad Ecclesiam voluerit, in eo
sanatur ubi laniatus errabat: ubi vero sanus connectebatur, non curatur, sed agnoscitur; ne cum
sana curare volumus, potius vulneremus. Itaque illi quos baptizant, sanant a vulnere idololatriae vel
infidelitatis; sed gravius feriunt vulnere schismatis. Idololatras enim in populo Dei gladius interemit
14
, schismaticos autem terrae hiatus absorbuit 15. Et Apostolus: Si habeam omnem, inquit, fidem, ita
ut montes transferam, caritatem autem non habeam, nihil sum 16.

Non sunt videndae tantummodo partes sanae, sed etiam infirmae.
8. 11. Si quis adducatur ad medicum in aliqua necessaria parte corporis gravi vulnere sauciatus, si
dixerit medicus: Moritur inde nisi curetur: non opinor illi qui eum adduxerunt, ita desipiunt, ut
consideratis atque numeratis ceteris membris eius sanis, respondeant medico et dicant: Ergone ista
sana tot membra non valent ad eius vitam, et illud unum vulneratum valet ad mortem? Non utique
hoc dicunt, sed curandum offerunt: nec ideo tamen quia curandum offerunt, medicum rogant, ut
etiam illa quae sana sunt curet; sed illi uni loco medicinam instanter adhibeat, unde mors etiam
salvis ceteris imminet, et nisi sanetur adveniet. Quid ergo prodest homini vel sana fides, vel sanum

4

