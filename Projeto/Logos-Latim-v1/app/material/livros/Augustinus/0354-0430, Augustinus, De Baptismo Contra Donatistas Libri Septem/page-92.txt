contemnendis viris, et maxime Cypriano in ipsa unitate aliquando aliter visum est, eius uti
adversum nos auctoritate conantur, qui longe ab eius caritate remoti sunt; propterea cogimur ex
opportunitate tractandi et considerandi omnia quae in eius concilio de hac re litterisque
comperimus, hanc eamdem quaestionem aliquanto diutius tamquam in manibus versare, et
ostendere quam verius universitati Ecclesiae catholicae placuerit, ut haeretici vel schismatici qui
iam Christi Baptismum illic unde veniunt acceperunt, in catholicam communionem cum illo
admittantur, ab errore suo correcti, in caritate radicati atque fundati 1; ut quod attinet ad Baptismi
sacramentum, non adsit quod deerat, sed prosit quod inerat. Et beatus Cyprianus quidem iam
corpore quod corrumpitur non aggravante animam, nec deprimente terrena inhabitatione sensum
multa cogitantem 2, serenius perspicit veritatem, quam meruit adipisci per caritatem. Adiuvet
itaque nos orationibus suis in istius carnis mortalitate, tamquam in caliginosa nube laborantes, ut
donante Domino, quantum possumus, bona eius imitemur. Si quid autem aliter sensit, et
quibusdam fratribus collegisque persuasit, quod nunc eo quem dilexit revelante iam cernit, nos
longe impares meritis suis, Ecclesiae tamen catholicae auctoritatem, cuius ipse egregium et
carissimum membrum est, pro nostra infirmitate sectantes, adversus haereticos vel schismaticos
enodemus: quos praecisos ab unitate quam tenuit, et arescentes a caritate qua viguit, et elapsos
ab humilitate qua stetit, tanto amplius improbat atque condemnat, quanto magis novit eos ad
insidiandum perscrutari velle quod scripsit, et ad pacificandum imitari nolle quod fecit. Sicut illi qui
se Christianos Nazarenos vocant, et more Iudaico carnalia praeputia circumcidunt, nati haeretici ex
illo errore in quem Petrus devians a Paulo revocatus est 3, in hoc adhuc usque persistunt: sicut ergo
illi Petro in primatu Apostolorum martyrii gloria coronato, in sua perversitate praecisi ab Ecclesia
remanserunt; sic isti Cypriano per abundantiam caritatis in sortem sanctorum passionis claritate
suscepto, se ipsos exsules unitatis agnoscunt, et contra unitatis patriam pro suis calumniis civem
unitatis opponunt. Iam itaque caeteras illius concilii sententias eadem ratione videamus.

Aliqui favent haereticis et adversantur Christianis.
2. 2. Marcus a Mactari dixit: Mirandum non est, si haeretici hostes atque impugnatores veritatis sibi
rem vindicant potestatis et dignationis alienae: illud mirandum est, quod quidam nostri
praevaricatores veritatis haereticis suffragantur, et Christianis adversantur. Propterea decrevimus
haereticos baptizandos esse 4.

Christiani amant unitatem.
2. 3. Huic respondemus: Imo magis mirandum est, et magna laude praedicandum, quod tantum isti
dilexerint unitatem, ut quos praevaricatores veritatis arbitrabantur, cum eis in unitate
perseverantes, ab eis pollui non timerent. Nam cum iste dixisset: Illud mirandum est, quod quidam
nostri praevaricatores veritatis haereticis suffragantur, et Christianis adversantur; videbatur esse
dicturus: Propterea decernimus eis non esse communicandum. Non hoc dixit; sed ait: Propterea
decernimus haereticos baptizandos esse: servans quod pacificus Cyprianus ante praestruxerat,
dicens: Neminem iudicantes, aut a iure communionis aliquem, si diversum senserit, amoventes 5.
Cum ergo Donatistae nobis calumniantur, et nos dicunt traditores, si quis existat vel Iudaeus vel
Paganus, qui lecto isto concilio et nos et ipsos, secundum eorum regulas, unitatis appellet
praevaricatores, velim scire ad hoc tam grave crimen refutandum atque diluendum quomodo nobis
agenda sit causa communis. Isti eos dicunt traditores, quos neque illo tempore convincere
potuerunt, neque nunc possunt ostendere, et in eodem crimine ipsi esse potius ostenduntur. Sed
quid ad nos? De istis certe praevaricatoribus quid dicemus? Si enim nos, quamvis falso, propterea
dicimur traditores, quia traditoribus nos in eadem communione successisse criminantur;
praevaricatoribus illis omnes successimus, quia nondum se ab unitate diviserat pars Donati beati
Cypriani temporibus. Post passionem quippe eius quadraginta, et quod excurrit, annis peractis,
traditio codicum facta est, unde coeperunt appellari traditores. Si ergo propterea nos traditores,
quia ex traditoribus, sicut opinantur vel confingunt, exorti sumus; ab illis praevaricatoribus utrique
originem ducimus. Non est enim quod dicatur, non eis communicasse istos; quando suos illos
vocant; quod concilium loquitur, quod ipsi maxime proferunt: Quidam nostri, inquit, praevaricatores
veritatis, haereticis suffragantur 6. Accedit et testimonium Cypriani, satis demonstrantis quod in
eorum communione permanserit, dicendo: Neminem iudicantes, aut a iure communionis aliquem,
si diversum senserit, amoventes. Ipsi enim erant qui diversum sentiebant, quos iste praevaricatores
vocat, quia scilicet haereticis suffragabantur, sine Baptismo eos in Ecclesiam recipiendo. Eam
quoque fuisse consuetudinem ut sic reciperentur, et ipse Cyprianus multis locis, et aliquot episcopi
in hoc concilio manifestant. Unde apparet, si haeretici non habent Baptismum, Ecclesiam Christi
temporum illorum praevaricatoribus fuisse plenam, qui eis suffragantes sic eos recipiebant. Agatur
ergo causa communis adversus crimen praevaricationis quod negare non possunt, et ibi agetur
nostra adversus crimen traditionis quod convincere non potuerunt. Sed sic agamus, quasi
convicerint: quod utrique responderimus eis qui nobis obiciunt maiorum nostrorum

92

