42 - Cf. Ez 18, 23; 33, 11.
43 - 2 Tim 4, 2.
44 - Io 12, 43.
45 - Cf. Num 16, 31-33.
46 - Cf. Mt 16, 25.
47 - Mt 18, 19.
48 - Cf. 1 Pt 4, 8.
49 - CYPR., Ep. 73, 23.
50 - Io 13, 10.
51 - Io 3, 5.
52 - Cf. 1 Pt 4, 8.
53 - CYPR., Sentent. episc., praef.

3 LIBER TERTIUS

Augustinus sequitur exemplum Cypriani in unitate conservanda.
1. 1. Arbitror iam manifestum esse omnibus posse, auctoritatem beati Cypriani ad retinendum
vinculum pacis, nulloque modo violandam unitatis Ecclesiae saluberrimam caritatem, magis pro
nobis quam pro Donatistis esse proponendam. Si enim Cypriani exemplo uti voluerint ad
rebaptizandos catholicos, quia ille censuit in catholica baptizandos haereticos: nos potius eius
exemplo utimur, quo apertissime statuit a catholica communione, id est, a Christianis toto orbe
terrarum diffusis, etiam malis et sacrilegis admissis, nullo modo per separationem communionis
esse recedendum, quandoquidem nec eos qui, ut eidem videbatur, non baptizatos sacrilegos in
catholicam communionem recipiebant, a iure communionis voluit amovere, dicens: Neminem
iudicantes, aut a iure communionis aliquem, si diversum senserit, amoventes 1.

Responditur quaestioni de consuetudine ab Agrippino introducta.
2. 2. Video tamen quid adhuc a me possit inquiri, videlicet ut respondeam verisimilibus illis
rationibus, quibus vel ante Agrippinus, vel ipse Cyprianus, vel illi qui eis in Africa consenserunt, vel
si forte aliqui ex transmarinis terris longeque discretis, nullo quidem sive plenario sive saltem
regionali concilio, sed epistolari colloquio commoti sunt, ut hoc esse faciendum putarent, quod et
consuetudo Ecclesiae pristina non habebat, et postea catholicus orbis terrarum robustissima
firmitate consensionis exclusit: ut quod per disputationes eiusmodi in aliquorum mentes irrepere
coeperat, de salute veniens unitatis potentior veritas et universalis medicina sanaret. Hunc itaque
sermonem videant quam securus aggrediar. Si assequi et ostendere non potuero, quomodo
refellantur ea quae de concilio Cypriani vel epistolis eius affirmant, Christi Baptismum per
haereticos dari non posse; in ea Ecclesia manebo securus, in cuius communione cum eis qui sibi
non consenserant, mansit ipse Cyprianus.

Ecclesia non potuit maculari si non rebaptizabat.

22

