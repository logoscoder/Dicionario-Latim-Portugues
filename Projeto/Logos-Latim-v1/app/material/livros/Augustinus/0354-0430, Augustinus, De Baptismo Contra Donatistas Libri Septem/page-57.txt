Post Ioannem baptizati sunt homines, et post invidos non baptizantur; cum ex parte diaboli esse
invidos ipse Cyprianus in Epistola de zelo et livore testetur, et in Ecclesia Christi fuisse invidos
Christi annuntiatores ipsis apostolicis temporibus ipse Cyprianus ex apostolo Paulo, sicut iam
docuimus, manifestet 57?

De Baptismo Ioannis.
15. 17. Quia ergo Ioannis baptismus non erat idem qui Baptismus Christi, satis arbitror esse
declaratum: et propterea nihil documenti ex illo afferri potest, cur propterea post haereticos
baptizandum sit, quia baptizatum est post Ioannem: cum Ioannes haereticus non fuerit, et potuerit
habere baptismum, quamvis a Christo concessum, non tamen Christi proprium, cum Christi
habuerit caritatem; et possit haereticus habere Baptismum Christi et perversitatem diaboli, sicut
intus alius potest habere Baptismum Christi et invidiam diaboli.

Sequitur argumentatio.
15. 18. At enim multo magis post haereticum baptizandum est; quia Ioannes haereticus non erat,
et tamen post eum baptizatum est 58. Sic, dicit aliquis, multo magis post ebriosum baptizandum est,
quia Ioannes sobrius erat, et tamen post eum baptizatum est 59: et quid respondeamus ei, non
habebimus, nisi baptizatis a Ioanne Baptismum Christi non habentibus esse traditum; in quibus
autem est Baptismus Christi, quibuslibet eorum perversitatibus nullo modo fieri ut non sit in eis
Baptismus Christi.

Quod Ioannes habuit et dedit accepit a Christo.
15. 19. Non itaque idcirco haereticus ius Baptismi obtinere potuit, quia prior baptizavit 60; sed quia
non suo baptismo baptizavit: et si ius baptizandi non habuit, tamen Christi est quod dedit, et ille
Christi est quod accepit. Multa enim contra ius dantur, nec tamen ideo vel nulla vel non data
dicuntur. Neque enim et ille qui saeculo verbis solis et non factis renuntiat, iure accipit Baptismum;
et tamen accipit. Nam tales in Ecclesia et Cyprianus suis temporibus fuisse commemorat, et nos
experimur, et gemimus.

Utrum Baptismus possit ab Ecclesia separari.
15. 20. Mirum autem est, quomodo dicatur separari a se et dividi omnino non posse, Baptismum et
Ecclesiam 61. Si enim Baptisma in baptizato inseparabiliter manet, quomodo baptizatus separari ab
Ecclesia potest, et Baptisma non potest? In baptizato autem inseparabiliter Baptisma permanere
manifestum est; quia in quemlibet profundum malorum et in quamlibet horribilem voraginem
peccatorum irruat baptizatus, usque ad apostaticam ruinam, non caret Baptismo: et ideo per
poenitentiam redeunti non redditur, quia eo non potuisse carere iudicatur. Baptizatum autem posse
separari ab Ecclesia quis dubitaverit? Inde quippe omnes haereses exierunt, quae vocabulo
christiano decipiunt.

Responditur huic quaestioni.
16. 20. Quamobrem quia manifestum est in baptizato esse Baptismum, cum baptizatus de Ecclesia
separatur, Baptismus qui in illo est, cum illo utique separatur. Et ideo non omnes qui tenent
Baptismum, tenent et Ecclesiam; sicut non omnes qui tenent Ecclesiam, tenent et vitam aeternam.
Aut si Ecclesiam tenere non dicimus, nisi eos qui divina mandata custodiunt; multos iam esse
concedimus Baptismum tenentes, et Ecclesiam non tenentes.

Haereticus non habet primatum in Baptismo.
16. 21. Quamobrem non praeoccupat haereticus Baptismum 62: cum eum ab Ecclesia sumpserit.
Nec potuit amittere cum recederet, quem iam non habere Ecclesiam dicimus, et tamen habere
Baptismum concedimus 63. Nec primatum quisque sibi derogat, et haeretico tribuit: quia eum dicit
secum abstulisse quod non legitime daret, sed tamen legitimum daret, nec iam legitime haberet,
sed legitimum haberet. Primatus autem non est nisi in sancta conversatione et vita bona, quo
pertinent omnes, ex quibus tamquam membris constat illa sponsa non habens maculam neque
rugam 64, et illa columba 65 inter multorum corvorum improbitatem gemens: nisi forte, cum Esau
propter lenticulae concupiscentiam primatum perdiderit 66, tenere primatum arbitrandi sunt

57

