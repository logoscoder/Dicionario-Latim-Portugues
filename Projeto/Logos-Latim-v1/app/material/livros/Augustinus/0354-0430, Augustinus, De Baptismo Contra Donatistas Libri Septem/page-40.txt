colloquia mala 84; et tamen eos intus fuisse significavit, cum ait: Quomodo dicunt quidam in vobis
quia resurrectio mortuorum non est? 85 Avaros autem ubi non detestatur? Aut vero potuit quicquam
dici vehementius, quam ut idolorum servitus avaritia diceretur, sicut idem apostolus posuit 86: nec
Cyprianus aliter intellexit 87, et litteris suis ubi opus erat inseruit; qui tamen confitetur suis
temporibus in Ecclesia fuisse non qualescumque avaros, sed raptores et feneratores; nec quoslibet
homines, sed episcopos. Quamquam et istos de quibus ait Apostolus: Sermo eorum sicut cancer
serpit 88, vellem intellegere foris fuisse; sed Cyprianus ipse me non sinit. Cum enim ad Antonianum
scribens ostenderet ante tempus ultimae separationis iustorum et iniquorum nullo modo esse
propter commixtionem malorum ab Ecclesiae unitate recedendum, ubi declarat quam sit sanctus,
et illa quam meruit martyrii claritate dignissimus, ait: Quantus arrogantiae tumor est, quanta
humilitatis et lenitatis oblivio, et arrogantiae suae quanta iactatio, ut quis audeat aut facere se
posse credat, quod nec Apostolis concessit Dominus, ut zizania a frumento putet se posse
discernere, aut quasi ipsi palam ferre et aream purgare concessum sit, paleas conetur a tritico
separare: cumque Apostolus dicat, " In domo autem magna, non solum sunt vasa aurea et
argentea, sed et lignea et fictilia " 89; aurea et argentea vasa videatur eligere, lignea vero et fictilia
contemnere et abicere et damnare, quando non nisi in die Domini vasa lignea divini ardoris
incendio concrementur, et fictilia ab eo cui data est ferrea virga franguntur 90? Sic igitur arguens
Cyprianus eos qui tamquam malorum consortium devitantes, se ab unitate disruperant, ostendit
magnam domum quam dixit Apostolus, ubi essent non solum vasa aurea et argentea, sed et lignea
et fictilia, non se intellexisse nisi Ecclesiam, ubi essent boni et mali, donec in fine sicut area
ventilata purgetur 91. Quod si ita est, in ipsa Ecclesia, id est, in ipsa domo magna erant vasa in
contumeliam, quorum sermo ut cancer serpebat. Nam cum de illis Apostolus loqueretur, hoc docuit:
Et sermo, inquit, eorum sicut cancer serpit; ex quibus est Hymaeneus et Filetus, qui circa veritatem
aberraverunt, dicentes resurrectionem iam factam esse, et fidem quorumdam subvertunt. Firmum
autem fundamentum Dei stat habens signaculum hoc: Novit Dominus qui sunt eius; et recedat ab
iniquitate omnis qui nominat nomen Domini. In magna autem domo, non solum vasa aurea sunt et
argentea, sed et lignea et fictilia 92. Si ergo et isti quorum sermo ut cancer serpebat, tamquam vasa
in contumeliam in domo magna erant, quam domum magnam Ecclesiae ipsius unitatem Cyprianus
intellegit, numquid istorum cancer Baptismum Christi violabat? Ita ergo nec foris, sicut nec intus,
quisquam qui ex parte diaboli est, potest vel in se vel in quoquam maculare Sacramentum quod
Christi est. Non itaque dat remissam peccatorum sermo qui ut cancer serpit ad aures audientium 93:
sed cum Baptisma verbis evangelicis datur, qualibet ea perversitate intellegat ille per quem datur,
vel ille cui datur, ipsum per se sanctum est propter illum cuius est. Et si quisque per hominem
perversum id accipiens, non accipiat tamen ministri perversitatem, sed solam mysterii sanctitatem,
in bona fide et spe et caritate unitati compaginatus Ecclesiae, remissionem accipit peccatorum; non
per verba sicut cancer serpentia, sed per evangelica Sacramenta de coelesti fonte manantia. Si
autem ipse qui accipit perversus est, nec perverso ad salutem prodest quod datur; et sanctum
tamen in eo permanet quod accipitur, nec ei si correctus fuerit iteratur.

Quomodo baptizet qui in tenebris est.
13. 19. Nulla itaque participatio est iustitiae et iniquitati 94; non solum quae foris, sed etiam quae
intus est. Novit enim Dominus qui sunt eius; et recedat ab iniquitate omnis qui nominat nomen
Domini 95. Nulla etiam communio est luci et tenebris 96; non solum quae foris, sed etiam quae intus
sunt. Qui enim odit fratrem suum, ait Ioannes, in tenebris est usque adhuc 97. Et utique illi oderant
Paulum, qui in invidia et malevolentia et dissensione Christum annuntiantes, arbitrabantur se
tribulationem excitare vinculis eius 98: quos tamen intus fuisse idem Cyprianus intellegit. Cum ergo
non possint tenebrae illuminare, aut iniquitas iustificare 99, sicut idem dicit, quaero quemadmodum
poterunt isti in ipsa intus Ecclesia baptizare? Quaero quemadmodum vasa illa, quae non in honore,
sed in contumelia domus magna continet, intra ipsam domum magnam possint sanctificandis
hominibus ministrare quod sanctum est, nisi quia illa sanctitas Sacramenti nec ab immundis pollui
potest, sive cum per eos datur, sive cum ab eis qui corde et vita in melius non commutantur
accipitur? De quibus intus positis, ipse dicit: Saeculo verbis solis et non factis renuntiantes 100.

Sunt peccatores in Ecclesia et tamen operantur spiritalia et divina.
13. 20. Sunt ergo et intus hostes Dei, et quorum pectora obsederit spiritus Antichristi: et tamen
gerunt spiritalia et divina 101, quae nec ipsis possunt quamdiu tales sunt ad salutem prodesse, nec
ipsi ea possunt sua immunditia maculare. Quod itaque dicit, nihil eis ad gratiam ecclesiasticam et
ad salutarem licere, qui spargentes, atque impugnantes Ecclesiam Christi, a Christo ipso adversarii,
ab Apostolis eius antichristi nominentur 102; sic accipiendum est, quia et foris et intus inveniuntur
tales: separationem tamen eorum qui intus sunt, ab illius columbae perfectione atque unitate, non
solum Deus novit in quibusdam, sed etiam homines in quibusdam; quorum in manifesto pessimam

40

