Paulo esse correctum. Si ergo potuit Petrus non recte in aliquo ingredi ad veritatem Evangelii, ita ut
Gentes cogeret iudaizare, quod Paulus in ea scribit Epistola, in qua Deum testatus est non se
mentiri: ait enim: Quae autem scribo vobis, ecce coram Deo, quia non mentior 3: et post hanc tam
sanctam atque terribilem attestationem Dei, narravit haec omnia, in quibus dixit: Cum vidissem
quia non recte ingrediuntur ad veritatem Evangelii, dixi Petro coram omnibus: Si tu cum sis Iudaeus
gentiliter et non iudaice vivis; quemadmodum Gentes cogis iudaizare? 4 Si potuit, inquam, Petrus
contra veritatis regulam, quam postea Ecclesia tenuit, cogere Gentes iudaizare; cur non potuit
Cyprianus contra regulam veritatis, quam postea tota Ecclesia tenuit, cogere haereticos vel
schismaticos denuo baptizari? Puto quod sine ulla sui contumelia Cyprianus episcopus Petro
apostolo comparatur, quantum attinet ad martyrii coronam. Caeterum magis vereri debeo, ne in
Petrum contumeliosus existam. Quis enim nescit illum apostolatus principatum cuilibet episcopatui
praeferendum? Sed etiamsi distat cathedrarum gratia, una est tamen martyrum gloria: et si forte se
invicem in aliquo praecedunt corda confitentium, ac pro vera fide in unitate caritatis morientium,
Dominus noverit, cuius occulta et mirabili dispensatione gratiarum latro in cruce pendens semel
eum confitetur, et die ipso in paradisum mittitur 5, Petrus Dominum sequens ter eum negat 6, et a
corona differtur: nobis hinc iudicare temerarium est. Verumtamen si quisquam nunc cogat
circumcidi aliquem more iudaico, et sic baptizari; multo amplius detestatur hoc genus humanum,
quam si aliquis cogatur rebaptizari. Quapropter cum Petrus illud faciens a Paulo posteriore
corrigitur, et pacis atque unitatis vinculo custoditus ad martyrium promovetur; quanto facilius et
fortius quod per universae Ecclesiae statuta firmatum est, vel unius episcopi auctoritati, vel unius
provinciae concilio praeferendum est? Cum idem ipse Cyprianus ita dixerit quid ei videretur, ut in
pace unitatis esse voluerit, etiam cum eis qui de hac re diversa sentirent: quod indicat ipsius
primus sermo in eiusdem concilii, quod ab istis profertur, exordio. Nam ita se habet:

Prologus concilii Chartaginiensis.
2. 3. " Cum in unum Carthagine convenissent calendis septembris episcopi plurimi, ex provincia
Africa, Numidia, Mauretania, cum presbyteris et diaconibus, etiam praesente plebis maxima parte,
et lectae essent litterae Iubaiani ad Cyprianum factae, item Cypriani ad Iubaianum rescriptae de
haereticis baptizandis, quidque postmodum Cypriano Iubaianus idem rescripserit, Cyprianus dixit:
Audistis, collegae dilectissimi, quid mihi Iubaianus coepiscopus noster scripserit, consulens
mediocritatem nostram de illicito et profano haereticorum Baptismo; quidque ego ei rescripserim,
censens scilicet quod semel atque iterum et saepe censuimus, haereticos ad Ecclesiam venientes
Ecclesiae Baptismo baptizari et sanctificari oportere. Item lectae sunt vobis et aliae Iubaiani
litterae, quibus pro sua sincera et religiosa devotione, ad epistolam nostram rescribens, non tantum
consensit, sed et instructum se esse gratias egit. Superest ut de hac ipsa re quid singuli sentiamus
proferamus; neminem iudicantes, aut a iure communicationis aliquem, si diversum senserit,
amoventes. Neque enim quisquam nostrum episcopum se esse episcoporum constituit, aut
tyrannico terrore ad obsequendi necessitatem collegas suos adigit, quando habeat omnis episcopus
pro licentia libertatis et potestatis suae arbitrium proprium, tamque iudicari ab alio non possit,
quam nec ipse potest alterum iudicare; sed exspectemus universi iudicium Domini nostri Iesu
Christi, qui unus est solus habens potestatem et praeponendi nos in Ecclesiae suae gubernatione,
et de actu nostro iudicandi " 7.

Non sunt solum legenda scripta Cypriani, sed eius exempla sequenda.
3. 4. Nunc se, si audent, superbae et tumidae cervices haereticorum adversus sanctam
humilitatem huius sermonis extollant. Insani Donatistae, quos ad pacem atque unitatem sanctae
Ecclesiae remeare, atque in ea sanari cupimus et optamus, quid ad haec dicitis? Vos certe nobis
obicere soletis Cypriani litteras, Cypriani sententiam, Cypriani concilium: cur auctoritatem Cypriani
pro vestro schismate assumitis, et eius exemplum pro Ecclesiae pace respuitis? Quis autem nesciat
sanctam Scripturam canonicam, tam Veteris quam Novi Testamenti, certis suis terminis contineri,
eamque omnibus posterioribus episcoporum litteris ita praeponi, ut de illa omnino dubitari et
disceptari non possit, utrum verum vel utrum rectum sit, quidquid in ea scriptum esse constiterit:
episcoporum autem litteras quae post confirmatum canonem vel scriptae sunt vel scribuntur, et per
sermonem forte sapientiorem cuiuslibet in ea re peritioris, et per aliorum episcoporum graviorem
auctoritatem doctioremque prudentiam, et per concilia licere reprehendi, si quid in eis forte a
veritate deviatum est: et ipsa concilia quae per singulas regiones vel provincias fiunt, plenariorum
conciliorum auctoritati quae fiunt ex universo orbe christiano, sine ullis ambagibus cedere: ipsaque
plenaria saepe priora a posterioribus emendari; cum aliquo experimento rerum aperitur quod
clausum erat, et cognoscitur quod latebat; sine ullo typho sacrilegae superbiae, sine ulla inflata
cervice arrogantiae, sine ulla contentione lividae invidiae, cum sancta humilitate, cum pace
catholica, cum caritate christiana?

14

