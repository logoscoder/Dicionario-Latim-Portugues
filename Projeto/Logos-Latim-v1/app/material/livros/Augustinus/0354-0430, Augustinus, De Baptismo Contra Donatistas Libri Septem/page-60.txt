veniat ad Ecclesiam, de qua interrogatus falsum responderat, quia eam se habere, dum non
haberet, putabat, ipsa quam non habebat ei datur, non quod acceperat iteratur. Cur autem ad
verba quae procedunt ex ore homicidae 90 possit tamen Deus oleum sanctificare, et in altari quod
haeretici posuerunt non possit 91, nescio: nisi forte quem cor hominis fallaciter conversum intus non
impedit, lignum fallaciter positum impedit foris, quominus sacramentis suis adesse dignetur, nullis
hominum falsitatibus impeditus. Si ergo ad hoc valet quod dictum est in Evangelio: Deus
peccatorem non audit 92, ut per peccatorem Sacramenta non celebrentur; quomodo exaudit
homicidam deprecantem, vel super aquam Baptismi, vel super oleum, vel super Eucharistiam, vel
super capita eorum quibus manus imponitur? Quae omnia tamen et fiunt et valent etiam per
homicidas, id est per eos qui oderunt fratres, etiam in ipsa intus Ecclesia. Cum dare nemo possit
quod non habet 93; quomodo dat homicida Spiritum sanctum 94? Et tamen ipse intus etiam baptizat.
Deus ergo dat etiam ipso baptizante Spiritum sanctum.

Quid accidit si forte recipitur Baptismus ab haeretico.
21. 29. Quod vero ait: Baptizandus et innovandus est qui ad Ecclesiam venit, ut intus per sanctos
sanctificetur 95; quid faciet, si et intus in non sanctos incurrerit? An forte sanctus est homicida? Et si
propterea baptizatur in Ecclesia, ut etiam hoc ipsum deponat, quod homo ad Deum veniens dum
sacerdotem quaerit, in sacrilegum fraude erroris incurrit; ubi postea depositurus est, si forte in ipsa
intus Ecclesia dum hominem Dei quaerit, in homicidam fraude erroris incurrit 96? Si non potest in
homine aliquid inane esse, et aliquid praevalere; quare potest in homicida Sacramentum sanctum
esse, et cor sanctum non esse? Si quisquis Spiritum sanctum dare non potest, nec baptizare potest
97
; cur intus baptizat homicida? Aut quomodo Spiritum sanctum habet homicida, cum omnis qui
Spiritum sanctum habet, illuminatus sit; qui autem odit fratrem suum, in tenebris sit usque adhuc
98
? Si quia unus est Baptismus et unus spiritus 99, ideo non possunt habere unum Baptisma qui non
habent unum spiritum; cur intus innocens et homicida Baptisma unum habent, et eumdem spiritum
non habent? Ita ergo potest haereticus et catholicus Baptisma unum habere, et unam Ecclesiam
non habere, sicut possunt in Catholica innocens et homicida unum habere Baptisma, et unum
spiritum non habere: quia sicut unum est Baptisma, sic unus Spiritus et una Ecclesia. Ita fit ut hoc in
quoque agnoscendum sit quod habet, hoc ei dandum quod non habet 100. Si nihil potest ratum et
firmum esse apud Dominum quod illi faciunt, quos Dominus hostes et adversarios suos esse dicit;
cur firmus est Baptismus quem tradunt homicidae? An hostes et adversarios Domini non dicimus
homicidas? Qui autem odit fratrem suum, homicida est 101. Quomodo ergo baptizabant, qui oderant
Paulum servum Christi Iesu, ac per hoc oderant et Iesum, qui et Saulo ipse dixit: Quid me
persequeris? 102 quando eius servos persequebatur: et in fine ipse dicturus est: Cum uni ex minimis
meis non fecistis, mihi non fecistis 103? Quamobrem, omnes qui ex nobis exeunt, non sunt ex nobis;
sed non omnes qui nobiscum sunt, ex nobis sunt: sicut area cum trituratur, quidquid inde volat, non
est triticum; sed non quidquid ibi est, triticum est. Ideoque et Ioannes: Ex nobis, inquit, exierunt,
sed non erant ex nobis. Si enim fuissent ex nobis, permansissent utique nobiscum 104. Quapropter
Sacramentum gratiae dat Deus etiam per malos; ipsam vero gratiam non nisi per se ipsum vel per
sanctos suos. Et ideo remissionem peccatorum vel per se ipsum facit, vel per illius columbae
membra, quibus ait: Si cui dimiseritis, dimittentur; si cui tenueritis, tenebuntur 105. Baptismum vero,
quod est Sacramentum remissionis peccatorum, quia nulli dubium est habere etiam homicidas
posse, qui in tenebris sunt usque adhuc, quia de cordibus eorum fraternum odium non exclusum
est: sive nulla eis peccata dimissa sint, si non in melius mutato corde baptizati sunt, sive continuo
dimissa redierint, per se ipsum, quia Dei est, sanctum esse cognoscimus, et sive tradatur sive
accipiatur a talibus, nullorum perversitate violari, sive intus, sive foris.

Haeretici possunt baptizare, non remittere peccata.
22. 30. Proinde consentimus Cypriano, haereticos remissionem dare non posse, Baptismum autem
dare posse, quod quidem illis et dantibus et accipientibus valeat ad perniciem, tamquam tanto
munere Dei male utentibus: sicut etiam maligni et invidi, quos et intus esse ipse testatur,
remissionem peccatorum dare non possunt, cum eos Baptismum dare posse omnes fatemur. Si
enim de his qui in nos peccaverant, dictum est: Si non dimiseritis peccata hominibus, nec Pater
vester dimittet vobis peccata vestra 106: quanto magis fieri non potest ut eis peccata dimittantur,
qui fratres a quibus diliguntur oderunt, et in ipso odio baptizantur; quibus tamen postea correctis
non rursum Baptismus datur, sed ipsa venia quam tunc accipere non meruerunt, in vera
conversione praestatur. Ideoque etiam illa quae ad Quintum scripsit Cyprianus, et illa quae cum
collegis suis Liberali, Caldonio, Iunio, et caeteris, ad Saturninum, Maximum, et alios, bene
considerata nullo modo proferenda sunt adversus totius Ecclesiae catholicae consensionem, cuius
se illi membra esse gaudebant, et unde se neque ipsi praeciderunt, neque diversa sentientes

60

