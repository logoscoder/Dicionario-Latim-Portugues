40. 78. Salvianus a Gazaufala dixit 104: Haereticos nihil habere constat; et ideo ad nos veniunt, ut
possint accipere quod non habebant.
40. 79. Respondemus: Non sunt ergo haeretici ipsi qui haereses condiderunt, quia ab Ecclesia
recesserunt, et utique habebant quod ibi acceperunt. Quod si absurdum est dicere, ut illi non sint
haeretici, per quos caeteri fiunt haeretici; potest fieri ut haereticus habeat, quo male utendo
dispereat.

Sequenda est veritas non consuetudo.
41. 80. Honoratus a Tucca dixit 105: Cum Christus veritas sit, magis veritatem quam consuetudinem
sequi debemus; ut haereticos qui ideo ad nos veniunt, quia foris nihil accipere potuerunt, Ecclesiae
Baptismo sanctificemus.
41. 81. Et iste attestator est consuetudinis, ubi nos plurimum adiuvat, quidquid aliud contra nos
dicere videatur. Non autem ideo ad nos veniunt haeretici, quia foris nihil acceperunt; sed ut eis utile
esse incipiat quod acceperunt: hoc enim foris nullo modo potest.

Consilium novi episcopi.
42. 82. Victor ab Octavo dixit 106: Quod et ipsi scitis, non olim sum constitutus episcopus, et ideo
exspectabam praecessorum consilium. Hoc itaque existimo, ut quicumque ex haeresi venerint, sine
dubio baptizentur.
42. 83. Quod ergo illis quos exspectabat, responsum est, huic quoque responsum accipiatur.

Episcopi faciunt quod fecerunt Apostoli.
43. 84. Clarus a Mascula dixit 107: Manifesta est sententia Domini nostri Iesu Christi Apostolos suos
mittentis, et ipsis solis potestatem a Patre sibi datam permittentis, quibus nos successimus, eadem
potestate Ecclesiam Domini gubernantes, et credentium fidem baptizantes: et ideo haeretici, qui
nec potestatem foris, nec Ecclesiam Christi habent, neminem baptizare Baptismo eius possunt.
43. 85. Numquid et impii homicidae Apostolis successerunt? Cur ergo baptizant? An quia non sunt
foris? Sed a petra foris sunt, cui claves Dominus dedit et ubi se aedificaturum Ecclesiam dixit 108.

Non debemus decipere haereticos.
44. 86. Secundianus a Thambeis dixit 109: Non debemus haereticos nostra praesumptione decipere,
ut in Ecclesia Domini nostri Iesu Christi non baptizati ac per hoc remissionem peccatorum non
consecuti, cum iudicii dies venerit, nobis imputent quod per nos non sint baptizati, et indulgentiam
divinae gratiae non consecuti. Propter quod, cum sit una Ecclesia et unum Baptisma, quando ad
nos convertuntur, simul cum Ecclesia et Ecclesiae Baptismum consequantur.
44. 87. Imo translati ad petram et columbae sociati accipiant remissionem peccatorum, quam
habere non poterant extra petram et extra columbam, sive aperte foris, sicut haeretici, sive
tamquam intus, sicut perditi catholici: quos tamen Baptismum sine remissione peccatorum et
habere et dare manifestum est, cum et ab ipsis tales accipiunt, qui non in melius commutati Deum
labiis honorant, cor autem eorum longe est ab eo 110. Tamen sic est unum Baptisma, quomodo est
una columba, cum possint qui non sunt in columba communiter, Baptisma tamen habere
communiter.

Non debemus admittere sine baptismo haereticos in domum Dei.
45. 88. Item alius Aurelius a Cillavi dixit 111: Ioannes apostolus in Epistola sua posuit: " Si quis ad
vos venit, et doctrinam Christi non habet, nolite eum admittere in domum vestram, et Have illi ne
dixeritis. Qui enim dixerit illi Have, communicat factis eius malis " 112. Quomodo tales admitti
temere in domum Dei possunt, qui in domum nostram privatam admitti prohibentur? Aut quomodo
cum eis sine Ecclesiae Baptismo communicare possumus, quibus si Have dixerimus tantum, factis
eorum malis communicamus.

101

