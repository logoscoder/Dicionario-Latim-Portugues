Qui pertinent ad Ecclesiam.
52. 100. Horum autem omnium generum illi primi, qui sic sunt in domo Dei, ut ipsi sint domus Dei,
sive iam spiritales sint, sive adhuc parvuli lacte nutriantur 154, sed tamen ad spiritalem habitum
intento corde proficiant, nemo dubitat quod Baptismum et utiliter habeant, et se imitantibus utiliter
tradant: fictis autem, quos Spiritus sanctus fugit 155, etsi ipsi, quantum in eis est, utiliter tradunt, illi
tamen inutiliter accipiunt, non imitantes eos per quos accipiunt. Illi vero qui sic sunt in magna domo
tamquam vasa in contumeliam 156, et inutiliter habent Baptismum, et se imitantibus inutiliter
tradunt: illi porro ab eis utiliter accipiunt, qui non ipsis corde atque moribus, sed sanctae domui
copulantur. Qui autem separatiores, non magis in domo quam ex domo sunt, neque omnino utiliter
habent, neque ab eis utiliter accipitur, nisi forte accipiendi necessitas urgeat, et accipientis animus
ab unitatis vinculo non recedat: tamen et habent, quamquam inutiliter habeant; et accipitur ab eis,
etiam cum inutile est accipientibus; quod ut fiat utile, ab haeresi vel schismate recedendum est, et
illi domui cohaerendum: quod non solum haeretici et schismatici, sed etiam illi facere debent, qui
sic sunt in domo per communionem Sacramentorum, ut extra domum sint per diversitatem morum:
sic enim et ipsis utile incipit esse Sacramentum, quod aliter inutile est.

Nonnullae difficultates.
53. 101. Solet etiam quaeri, utrum approbandum sit, quod ab eo qui non accepit, accipitur, si forte
hoc curiositate aliqua didicit quemadmodum dandum sit: et utrum nihil intersit, quo animo accipiat
ille cui datur, cum simulatione, an sine simulatione: si cum simulatione, utrum fallens, sicut in
Ecclesia, vel in ea quae putatur Ecclesia; an iocans, sicut in mimo: et quid sit sceleratius, in Ecclesia
fallaciter accipere, an in haeresi vel schismate sine fallacia, id est, animo non simulato; et utrum in
haeresi fallaciter, an in mimo cum fide, si quisquam inter agendum repentina pietate moveatur.
Quamquam talem si etiam illi conferamus qui in ipsa Catholica fallaciter accipit, mirum si dubitatur
quis cui praeferendus sit: quid enim prosit animus veraciter dantis fallaciter accipienti, non video.
Sed arbitremur aliquem etiam fallaciter dantem, cum et tradens et accipiens fallaciter agant in ipsa
unitate catholica, utrum hoc magis Baptisma sit acceptandum, an illud quod in mimo datur, si quis
existat qui fideliter subito commotus accipiat: an quantum ad ipsos quidem attinet homines,
plurimum distet inter credentem in mimo, et irridentem in Ecclesia; ad ipsius autem Sacramenti
integritatem nihil intersit. Si enim nihil interest ad integritatem Sacramenti in ipsa Catholica, utrum
id aliqui fallaciter an veraciter agant, cum tamen hoc idem utrique agant: cur extra intersit, non
video; quando ille qui accipit, non simulatione palliatus, sed religione mutatus est. An plus valent ad
confirmandum Sacramentum alii veraces inter quos agitur, quam ad frustrandum illi fallaces a
quibus agitur, et in quibus agitur? Et tamen si postea prodatur, nemo repetit, sed aut
excommunicando punitur illa simulatio, aut poenitendo sanatur.

Responditur difficultatibus.
53. 102. Sed nobis tutum est, in ea non progredi aliqua temeritate sententiae, quae nullo in
catholico regionali concilio coepta, nullo plenario terminata sunt: id autem fiducia securae vocis
asserere, quod in gubernatione Domini Dei nostri et Salvatoris Iesu Christi, universalis Ecclesiae
consensione roboratum est. Verumtamen si quis forte me in eo concilio constitutum, ubi talium
rerum quaestio versaretur, non praecedentibus talibus, quorum sententias sequi mallem, urgeret ut
dicerem quid ipse sentirem: si eo modo affectus essem, quo eram cum ista dictarem; nequaquam
dubitarem habere eos Baptismum, qui ubicumque, et a quibuscumque, illud verbis evangelicis
consecratum, sine sua simulatione, et cum aliqua fide accepissent: quamquam eis ad salutem
spiritalem non prodesset, si caritate caruissent, qua catholicae insererentur Ecclesiae. Si enim
habeam, inquit, fidem, ut montes transferam, caritatem autem non habeam, nihil sum 157. Sicut iam
praeteritis maiorum statutis, non dubito etiam illos habere Baptismum, qui quamvis fallaciter id
accipiant, in Ecclesia tamen accipiunt, vel ubi putatur esse Ecclesia ab eis, in quorum societate id
accipitur, de quibus dictum est: Ex nobis exierunt 158. Ubi autem neque societas ulla esset ita
credentium, neque ille qui ibi acciperet, ita crederet, sed totum ludicre et mimice et ioculariter
ageretur, utrum approbandus esset Baptismus qui sic daretur; divinum iudicium per alicuius
revelationis oraculum, concordi oratione et impensis supplici devotione gemitibus implorandum
esse censerem: ita sane ut post me dicturos sententias, ne quid iam exploratum et cognitum
afferrent, humiliter exspectarem: quanto magis ergo nunc sine praeiudicio diligentioris inquisitionis,
vel maioris auctoritatis, istud dixisse accipiendus sum?

Conclusio operis.

104

