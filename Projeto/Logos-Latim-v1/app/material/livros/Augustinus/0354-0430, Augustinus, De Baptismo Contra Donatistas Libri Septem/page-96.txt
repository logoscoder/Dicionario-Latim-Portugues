14. 26. Aymmus ab Ausuagiga dixit: Nos unum Baptisma accepimus, et ipsum exercemus: qui
autem dicit quia et haereticis licet baptizare, ipse duos baptismos facit 49.
14. 27. Huic respondetur: Cur non etiam ille duos baptismos facit, qui dicit quia et iniqui baptizant?
Cum enim iusti et iniqui sibi contrarii sint; Baptismus quem dant iusti, qualis erat Paulus, vel etiam
qualis erat Cyprianus, non est contrarius Baptismo quem dabant iniqui illi qui oderant Paulum 50,
quos non haereticos, sed malos catholicos Cyprianus intellegit 51: et cum contrariae sibi sint
continentia quae fuit in Cypriano, et avaritia quae fuit in collegis Cypriani; Baptismus tamen quem
Cyprianus dabat, non erat contrarius Baptismo quem illi dabant, sed unus et idem: quia ille baptizat
de quo dictum est: Ipse est qui baptizat 52.

Si haeretici baptizant excusati sunt.
15. 28. Saturninus a Victoriana 53 dixit: Si licet haereticis baptizare, excusati sunt et defensi illicita
facientes: nec video quare eos aut Christus adversarios suos, aut Apostolus antichristos
appellaverit 54.
15. 29. Huic respondetur: Sic dicimus non licere haereticis baptizare, quomodo dicimus non licere
fraudatoribus baptizare? Non enim haeretico tantum, sed peccatori, inquit, dicit Dominus : Ut quid
enarras iustificationes meas, et assumis testamentum meum per os tuum? 55 huic utique dixit: Si
videbas furem, concurrebas ei 56. Quanto ergo illi peiores, qui non cum furibus concurrebant, sed
ipsi fundos insidiosis fraudibus rapiebant 57? sed non eis concurrebat Cyprianus, quamvis eos in
catholica segete toleraret, ne simul eradicaretur et triticum. Et tamen etiam ipsi quem dabant, idem
ipse Baptismus erat; quia non ipsorum, sed Christi erat. Sicut ergo isti, quamvis in eis Christi
Baptismus agnoscatur, non sunt tamen excusati et defensi illicita facientes, et recte illos Christus
adversarios suos appellat, quia in talibus perseverantes audituri sunt: Recedite a me, qui operamini
iniquitatem 58; unde antichristi appellantur, quia Christo contrarii sunt, dum contra quod praecipit
vivunt: ita et haeretici.

Exemplum Marcionis.
16. 30. Alius Saturninus a Tucca dixit 59: Gentiles, quamvis idola colant, tamen summum Deum
Patrem creatorem cognoscunt et confitentur. In hunc Marcion blasphemat, et quidam non
erubescunt Marcionis Baptismum probare 60. Quomodo tales sacerdotes sacerdotium Dei aut
servant, aut vindicant, qui hostes Dei non baptizant, et sic illis communicant?
16. 31. Respondetur : Nimirum cum talia dicuntur, exceditur modus, nec consideratur quia et ipsi
talibus communicabant, neminem iudicantes, aut a iure communionis aliquem, si diversum
sentiebant, amoventes 61. Sed habet iste in hac ipsa sententia sua unde admoneri posset, si
adverteret, id in quoque corrigendum esse quod pravum est, quod autem rectum est
approbandum: quandoquidem ait: Gentiles, quamvis idola colant, tamen summum Deum Patrem
creatorem cognoscunt et confitentur. Si quis ergo ad eum talis gentilis veniret, numquid vellet in eo
corrigere atque mutare, quod Deum Patrem creatorem confitebatur et noverat ? Sed emendaret in
eo idololatriam, quod malum habebat; et traderet Sacramenta christiana, quae non habebat: et si
quid rectum nosset in eo, approbaret; si quid inveniret perversum, emendaret; si quid defuisset,
daret. Sic et in marcionista haeretico agnosceret Baptismi integritatem, corrigeret eius
perversitatem, doceret catholicam veritatem.

Non baptizare haereticos est communicare peccatori.
17. 32. Marcellus a Zama dixit: Cum peccata nonnisi in Baptismo Ecclesiae remittantur; qui
haereticum non baptizat, peccatori communicat 62.
17. 33. Quid ille qui hoc facienti communicat, nonne peccatori communicat? Quid autem aliud
faciebant omnes iudicantes neminem, aut a iure communionis amoventes diversa sentientem 63?
Ubi est ergo Ecclesia? An patientibus, et ne triticum eradicetur, zizania tolerantibus 64 ista non
obsunt? Discant ergo isti, qui se ab orbe terrarum frustra separando sacrilegium schismatis
admiserunt, utquid habent in ore sententiam Cypriani, qui non habent in corde Cypriani patientiam?
Huic autem Marcello respondetur ex his quae de Baptismo et de remissione peccatorum supra dicta
sunt, quomodo possit esse Baptismus in homine, quamvis non sit in eo remissio peccatorum.

96

