sumitur; qui tamen tunc prosit ad remissionem peccatorum, cum quisque reconciliatus unitati,
sacrilegio dissensionis exuitur, quo eius peccata tenebantur, et dimitti non sinebantur. Sicut enim in
illo qui fictus accesserat, fit ut non denuo baptizetur, sed ipsa pia correctione et veraci confessione
purgetur, quod non posset sine Baptismo, sed ut quod ante datum est, tunc valere incipiat ad
salutem, cum illa fictio veraci confessione recesserit: sic etiam iste qui Baptisma Christi, quod non
amiserunt qui se separaverunt, inimicus caritatis et pacis Christi, in aliqua haeresi aut schismate
accepit, quo sacrilego scelere peccata eius non dimittebantur, cum se correxerit, et ad Ecclesiae
societatem unitatemque venerit, non iterum baptizandus est; quia ipsa reconciliatione ac pace
praestatur, ut ad remissionem peccatorum eius in unitate iam prodesse incipiat Sacramentum,
quod acceptum in schismate prodesse non poterat.

Baptismus remittit peccata etiam in ficto sed statim redeunt ob suam fictionem.
12. 19. Si autem dixerint, in illo qui fictus accessit, per sanctam vim tanti sacramenti dimissa
quidem illi esse peccata in ipso temporis puncto, sed per fictionem ipsius redisse continuo: ut
Spiritus sanctus et adfuerit baptizato ut peccata recederent, et perseverantiam fictionis fugerit ut
redirent; ut et illud verum sit: Quotquot in Christo baptizati estis, Christum induistis 40; et illud:
Spiritus enim sanctus disciplinae effugiet fictum 41: id est, ut et induat eum Christo sanctitas
Baptismi, et exuat eum Christo pernicies fictionis: sicut fit cum quisque a tenebris per lucem transit
ad tenebras; oculi quidem eius in tenebras perpetuo diriguntur, sed non potest eum lux nisi
perfundere transeuntem: si hoc ergo dixerint, hoc etiam in eis intellegant fieri, qui extra Ecclesiae
communionem, sed tamen Baptismate Ecclesiae baptizantur, quod ubicumque fuerit, sanctum est
per se ipsum: et ideo non est eorum qui se separant, sed eius unde se separant: valet tamen et
apud eos hactenus, ut per eius lucem transeant ad dissensionis suae tenebras, continuo
redeuntibus peccatis, quae Baptismatis sanctitas in illo temporis puncto dimiserat, tamquam
redeunte obscuritate quam lux in transitu excusserat.

Baptismus peccata semper dimittit in ipso istanti quo recipitur.
12. 20. Nam redire dimissa peccata, ubi fraterna caritas non est, apertissime Dominus in Evangelio
docet de illo servo, quem cum invenisset debitorem decem millium talentorum, deprecanti omnia
dimisit. Ille autem conservum suum qui ei debebat centum denarios, cum miseratus non fuisset,
iussit eum dominus reddere quae ei dimiserat 42. Tempus ergo quo accipitur indulgentia per
Baptismum, tamquam tempus est reddendae rationis, ut omnia debita quae inventa fuerint
dimittantur. Non tamen ille servus postea dedit conservo suo mutuam pecuniam, quam cum ille
non posset reddere, non eius misertus est: sed iam ei debebat conservus eius, cum ipse rationem
domino suo reddens, tanti numeri debito solveretur; nec dimiserat conservo suo quod ei debebat,
et sic accesserat ut ei dimitteret dominus. Hoc indicant verba conservi dicentis: Patientiam habe in
me, et reddam tibi 43. Alioquin diceret: Iam mihi hoc dimiseras, cur iterum repetis? Hoc et ipsius
Domini verba manifestius aperiunt. Ait enim: Egressus autem servus ille, invenit unum de conservis
suis qui debebat ei centum denarios 44. Non dixit: Cui iam debitum centum denariorum dimiserat. Si
enim dimiserat, non ei debebat. Quia ergo dixit, debebat ei; manifestum est quod non dimiserat. Et
melius quidem fuerat, atque hoc potius congruebat tanto debitori reddituro rationem, et
exspectanti misericordiam domini sui, ut prior ipse conservo dimitteret quod ei debebatur, et sic ad
rationem reddendam, ubi misericordia domini imploranda erat, accederet. Nec tamen illud quod
nondum conservo dimiserat, impedivit domino eius, quominus in illo tempore accipiendae rationis
dimitteret ei omnia quae debebat. Sed quid profuit, quandoquidem in caput eius propter odiorum
perseverantiam rursus omnia continuo replicata sunt? Sic non impeditur Baptismi gratia, quominus
omnia peccata dimittat, etiamsi odium fraternum in eius cui dimittuntur animo perseverat. Solvitur
enim hesternus dies, et quidquid supra est solvitur, etiam ipsa hora momentumque ante
Baptismum et in Baptismo. Deinceps autem reus esse continuo incipit, non solum consequentium,
sed etiam praeteritorum dierum, horarum, momentorum, redeuntibus omnibus quae dimissa sunt:
et saepe ista contingunt in Ecclesia.

Utrum in Baptismo homini qui odit peccata dimittuntur.
13. 21. Nam plerumque fit ut homo habeat inimicum quem iniquissime oderit: quamquam etiam
iniquos inimicos diligere iubeamur, et orare pro eis 45. Subito autem periculo mortis incipit
perturbari, et poscit Baptismum, quem tanta festinatione accipit, ut necessariam interrogationem
paucorum verborum vix periculi tempus admittat, (quanto minus sermonem longissimum?) ut illud
odium corde pellatur, etiamsi baptizanti sit cognitum. Certe ista non solum apud nos, sed etiam
apud illos evenire non cessant. Quid ergo dicimus? Dimittuntur peccata huic homini, an non
dimittuntur? Prorsus quod volunt eligant. Si enim dimittuntur, continuo redeunt: Evangelium

7

