1. 2. Sicut enim homo spiritalis habens finem praecepti, id est, caritatem de corde puro et
conscientia bona et fide non ficta 4, potest aliquid ex corpore quod adhuc corrumpitur et aggravat
animam 5, minus liquide cernere, et aliter sapere quod in eadem caritate permanenti Deus cum
voluerit revelabit 6: sic in homine carnali atque perverso potest aliquod bonum et utile reperiri,
quod aliunde sit, non ex ipso. Nam ut in palmite fructuoso invenitur aliquid quod purgandum sit, ut
maiorem fructum ferat 7; ita et in arundine sterili atque arida vel alligata solet uva pendere. Et ideo
sicut stultum est fructiferi palmitis purgamenta diligere, commode autem facit qui poma suavia
ubicumque suspensa non respuit: ita quisquis ab unitate praecisus propterea rebaptizat, quia
Cypriano visum est ab haereticis venientes denuo baptizari oportere; laudanda in tanto viro
aversatur, et emendanda sectatur, nec ea ipsa quae sectatur assequitur. Ille enim dum zelo Dei
graviter detestatur eos qui se ab unitate separaverunt, etiam ab ipso Baptismo separatos esse
arbitratus est: isti autem parum sceleris putantes, quod ipsi a Christi unitate separati sunt, etiam
Baptismum eius illic non esse, et secum exisse contendunt. Tam ergo longe sunt a fecunditate
Cypriani, ut nec purgamentis eius aequentur.

Cyprianus in aliquo minus vidit, sed magna caritate viguit.
2. 3. Item quisquis non habens caritatem, et perditas vias morum ingrediens pessimorum, intus
videtur esse cum foris sit, et Baptismum Christi nec in haereticis repetit; nihil eius adiuvat
sterilitatem, quod non fecundatur suo, sed fructu oneratur alieno. Fieri autem potest ut aliquis
vigeat in radice caritatis, et in quo Cyprianus aliter sapuit rectissime sapiat, et tamen in Cypriano
quam in isto plura fecunda sint, et in isto quam in Cypriano plura purganda sint. Non solum itaque
malos catholicos nullo modo comparamus, sed nec bonos facile coaequamus beato Cypriano, quem
inter raros et paucos excellentissimae gratiae viros numerat pia mater Ecclesia: quamvis isti et
apud haereticos agnoscant Baptismum Christi, illi autem aliter visum sit; ut per eum minus aliquid
videntem, et in unitate firmissime permanentem, manifestius demonstraretur haereticis, quam
sacrilego scelere rumperetur vinculum pacis. Neque enim Pharisaei caeci, quamvis dicentes
aliquando quod fieri debebat, comparandi erant apostolo Petro, quamvis dicenti aliquando quod
fieri non debebat. Non solum autem istorum ariditas illius viriditati conferenda non est: sed nec
aliorum fructus illius ubertati adaequandus est. Gentes enim nemo iudaizare nunc cogit 8, nec ideo
tamen quisquam nunc in Ecclesia quantumlibet profecerit, Petri apostolatui conferendus est.
Quapropter reddens debitam reverentiam, dignumque honorem, quantum valeo, persolvens
pacifico episcopo et glorioso martyri Cypriano, audeo tamen dicere eum aliter sensisse de
schismaticis vel haereticis baptizandis, quam postea veritas prodidit, non ex mea, sed ex universae
Ecclesiae sententia, plenarii concilii auctoritate roborata atque firmata: sicut venerans pro sui
merito Petrum primum Apostolorum et eminentissimum martyrum, audeo tamen dicere, non eum
recte fecisse ut Gentes iudaizare cogerentur; etiam hoc enim dico, non ex mea, sed ex apostoli
Pauli salutari doctrina, per Ecclesiam universam retenta atque servata.

Ubique Baptismus est per se ipsum sanctus.
2. 4. Disputans ergo de sententia Cypriani, multum infra merita positus Cypriani, dico sacramentum
Baptismi et bonos et malos posse habere, posse dare, posse accipere: et bonos quidem utiliter ac
salubriter, malos autem perniciose atque poenaliter; cum illud tamen in utrisque sit aequaliter
integrum: atque nihil interesse ad eius aequalem in omnibus integritatem, quanto peior id habeat
inter malos, sicut nihil interest quanto melior id habeat inter bonos. Ac per hoc etiam nihil interest
quanto peior id tradat, sicut nihil interest quanto melior: atque ita nihil interest quanto peior id
accipiat, sicut nihil interest quanto melior. Illud enim per se ipsum, et in eis qui non aequaliter iusti
sunt, et in eis qui non aequaliter iniqui sunt, aequaliter sanctum est.

Mali habent Baptismum sed non sunt in columba pudica, casta, etc.
3. 5. Habere autem Baptismum, et tradere, et accipere malos nequaquam in melius commutatos,
et de Scripturis canonicis, et de ipsius Cypriani litteris, satis, ut arbitror, demonstravimus: quos non
pertinere ad sanctam Ecclesiam Dei, quamvis intus esse videantur, ex hoc apertissime apparet,
quia isti sunt avari, raptores, feneratores, invidi, malevoli, et caetera huiusmodi; illa autem columba
unica 9, pudica et casta, sponsa sine macula et ruga 10, hortus conclusus, fons signatus, paradisus
cum fructu pomorum 11, et caetera quae de illa similiter dicta sunt: quod non intellegitur nisi in
bonis et sanctis et iustis, id est, non tantum secundum operationes munerum Dei bonis malisque
communes, sed etiam secundum intimam et supereminentem caritatem 12 Spiritum sanctum
habentibus, quibus Dominus dicit: Si cui dimiseritis peccata, dimittentur ei; et si cui tenueritis,
tenebuntur 13.

70

