45. 89. De hoc testimonio Ioannis non est diutius disserendum, quando quidem ad quaestionem
Baptismi, quam modo tractamus, omnino non pertinet. Ait enim: Si quis ad vos venerit, et
doctrinam Christi non habet 113. Haeretici autem relinquentes doctrinam erroris sui, ad Christi
doctrinam convertuntur, ut incorporentur Ecclesiae, et ad illam columbam incipiant pertinere, cuius
Sacramentum habebant: et ideo quod eius non habebant, eis datur, id est, pax et caritas de corde
puro, et conscientia bona, et fide non ficta 114. Quod autem eius habebant, agnoscitur, et sine ulla
contumelia suscipitur: sicut in adultera Deus agnoscit dona sua, etiam cum illa sequitur amatores
suos; quia fornicatione correcta, cum ad castitatem convertitur, non dona illa culpantur, sed ipsa
emendatur 115. Sicut se autem posset defendere Cyprianus, si hoc ei Ioannis testimonium
obiceretur, quando talibus communicabat; ita se defendant contra quos dicitur. Nam ad istam
quaestionem, ut dixi, omnino non pertinet. Ioannes enim dicit, alienae doctrinae hominibus Have
non esse dicendum; Paulus autem apostolus vehementius dicit: Si quis frater nominatur inter vos
aut avarus, aut ebriosus, etc., cum eiusmodi ne quidem cibum simul sumere 116: et tamen cum
collegis feneratoribus, insidiosis, fraudatoribus, raptoribus, non privatam mensam, sed Dei altare
habebat commune Cyprianus. Quomodo autem hoc defendatur, iam in aliis libris satis dictum est.

Haeretici non possunt illuminare.
46. 90. Litteus a Gemellis dixit 117: Caecus caecum si ducat, ambo in foveam cadunt 118. Cum ergo
haereticos constet non posse illuminare quemquam, utpote caecos; Baptisma eorum non valet.
46. 91. Nec nos dicimus valere ad salutem quamdiu haeretici sunt, sicut et illis homicidis quamdiu
fratres 119 oderunt: nam et ipsi in tenebris sunt, et si quis eos sequitur, simul in foveam cadunt; nec
ideo tamen Baptismum vel non habent, vel non tradunt.

Haeretici non possunt communicare nobiscum.
47. 92. Natalis ab Oea dixit 120: Tam ego praesens, quam Pompeius Sabratensis, quam etiam Dioga
Leptimagnensis, qui mihi mandaverunt, corpore quidem absentes, spiritu praesentes 121, censemus
quod et collegae nostri; quod haeretici communicationem habere nobiscum non possunt, nisi
ecclesiastico Baptismo baptizati fuerint.
47. 93. Communicationem, credo, eam dicit, quae pertinet ad columbae societatem: nam in
participatione Sacramentorum procul dubio communicabant eis, neminem iudicantes, nec a iure
communionis aliquem, si diversum sentiret, amoventes 122. Sed quolibet modo dixerit, non
magnopere verba haec refellenda sunt. Certe enim non communicet haereticus, nisi ecclesiastico
Baptismo baptizatus. Constat autem ecclesiasticum esse Baptismum etiam apud haereticos verbis
evangelicis consecratum: sicut ipsum Evangelium ecclesiasticum est, nec ad eorum pertinet
perversitatem, sed utique suam retinet sanctitatem.

Haeretici sunt baptizandi.
48. 94. Iunius a Neapoli dixit 123: Ab eo quod semel censuimus, non recedo, ut haereticos venientes
ad Ecclesiam baptizemus.
48. 95. Hic quia nullam rationem vel testimonium Scripturarum attulit, diu nos tenere non debet.

Opinio sancti Cypriani.
44. 96. Cyprianus a Carthagine dixit 124: Meam sententiam plenissime exprimit epistola quae ad
Iubaianum collegam nostrum scripta est, haereticos secundum evangelicam et apostolicam
contestationem adversarios Christi 125 et antichristos appellatos 126, quando ad Ecclesiam venerint,
unico Ecclesiae Baptismo baptizandos esse, ut possint fieri de adversariis amici, et de antichristis
christiani.

Sequitur opinio sancti Cypriani
44. 97. Quid aliud hic disputandum est, quando ipsam, cuius mentionem fecit, epistolam ad
Iubaianum datam, quanta potuimus diligentia pertractavimus? Et quod hic dixit, meminerimus dici
posse de omnibus iniquis, quos et in Catholica esse ipse testatur, et Baptismum habere et dare,

102

