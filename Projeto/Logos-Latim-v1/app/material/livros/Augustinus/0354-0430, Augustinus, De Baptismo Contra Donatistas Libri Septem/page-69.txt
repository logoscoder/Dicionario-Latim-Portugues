147 - Cf. Rom 8, 28.
148 - 2 Tim 2, 19.
149 - Cf. Cant 4, 12, 13.
150 - Cf. Eph 3, 19.
151 - Cf. Gal 6, 1.
152 - Ps 18, 28.
153 - Cf. Phil 3, 15.
154 - Cant 4, 12. 13.
155 - Cf. Gen 6. 7.
156 - 1 Petr 3, 20. 21; Cf. CYPR., Ep. 74, 11, 3.
157 - Cf. CYPR., Ep. 11, 1.
158 - Cf. CYPR., Ep. 73, 23, 1.

6 LIBER SEXTUS

Quod iam dictum est posset sufficere.
1. 1. Poterat iam fortasse sufficere, quod toties repetitis rationibus, et multipliciter disputando
versatis atque tractatis, adiunctis etiam divinarum Scripturarum documentis, et ipsius Cypriani tot
testimoniis suffragantibus, iam etiam corde tardiores, quantum existimo, intellegunt Baptismum
Christi nulla perversitate hominis, sive dantis, sive accipientis, posse violari. Nec ob aliud illis
temporibus, quando ista quaestio contra utilem consuetudinem disputationibus salva caritate atque
unitate altercantibus discutiebatur, visum est quibusdam etiam egregiis viris antistitibus Christi,
inter quos praecipue beatus Cyprianus eminebat, non esse posse apud haereticos vel schismaticos
Baptismum Christi, nisi quia non distinguebatur Sacramentum ab effectu, vel usu Sacramenti. Et
quia eius effectus atque usus in liberatione a peccatis et cordis rectitudine apud haereticos non
inveniebatur, ipsum quoque Sacramentum non illic esse putabatur. Sed convertentibus oculos ad
interioris paleae multitudinem, cum et hi qui in ipsa unitate perversi sunt et perdite vivunt,
appareant remissionem peccatorum nec dare posse nec habere; quia non malignis, sed bonis filiis
dictum est: Si cui dimiseritis peccata, dimittentur ei; si cui tenueritis, tenebuntur 1: habere tamen,
et dare, et accipere Baptismi Sacramentum, satis eluxit pastoribus Ecclesiae catholicae toto orbe
diffusae, per quos postea plenarii concilii auctoritate originalis consuetudo firmata est; etiam ovem,
quae foris errabat, et dominicum characterem a fallacibus depraedatoribus suis foris acceperat,
venientem ad christianae unitatis salutem, ab errore corrigi, a captivitate liberari, a vulnere sanari,
characterem tamen in ea dominicum agnosci potius quam improbari: quandoquidem ipsum
characterem multi et lupi et lupis infigunt, qui videntur quidem intus esse, verumtamen ad illam
ovem, quae etiam ex multis una est, non pertinere, morum suorum fructibus convincuntur, in
quibus in finem usque perdurant: quia secundum praescientiam Dei, sicut multae oves errant
exterius, sic multi lupi insidiantur interius; inter quos tamen novit Dominus qui sunt eius 2, qui non
audiunt vocem nisi pastoris, etiam cum clamat per similes Pharisaeorum, de quibus dictum est:
Quae dicunt, facite 3.

Cyprianus fuit sicut vinea.
69

