Certe etiam Cyprianus cederet veritati si haec declarata fuisset.
4. 5. Quapropter sanctus Cyprianus, tanto excelsior, quanto humilior, qui documentum Petri sic
amavit, ut diceret: " Documentum, scilicet nobis et concordiae et patientiae tribuens, ut non
pertinaciter nostra amemus, sed quae aliquando a fratribus et collegis nostris utiliter et salubriter
suggeruntur, si sint vera et legitima, ipsa potius nostra dicamus " 8; satis ostendit facillime se
correcturum fuisse sententiam suam, si quis ei demonstraret Baptismum Christi sic dari posse ab
eis qui foras exierunt, quemadmodum amitti non potuit cum foras exirent: unde multa iam diximus.
Nec nos ipsi tale aliquid auderemus asserere, nisi universae Ecclesiae concordissima auctoritate
firmati; cui et ipse sine dubio cederet, si iam illo tempore quaestionis huius veritas eliquata et
declarata per plenarium concilium solidaretur. Si enim Petrum laudat et praedicat ab uno posteriore
collega patienter concorditerque correctum, quanto citius ipse cum concilio provinciae suae
universi orbis auctoritati patefacta veritate cessisset? quin profecto et uni verum dicenti et
demonstranti posset facillime consentire tam sancta anima, tam pacata: et fortasse factum est, sed
nescimus. Neque enim omnia quae illo tempore inter episcopos gesta sunt, memoriae litterisque
mandari potuerunt, aut omnia quae mandata sunt novimus. Quomodo enim potuit ista res tantis
altercationum nebulis involuta, ad plenarii concilii luculentam illustrationem confirmationemque
perduci, nisi primo diutius per orbis terrarum regiones, multis hinc atque hinc disputationibus et
collationibus episcoporum pertractata constaret? Hoc autem facit sanitas pacis, ut cum diutius
aliqua obscuriora quaeruntur, et propter inveniendi difficultatem, diversas pariunt in fraterna
disceptatione sententias, donec ad verum liquidum perveniatur, vinculum permaneat unitatis, ne in
parte praecisa remaneat insanabile vulnus erroris.

Fortasse fecit sed epistula non invenitur.
5. 6. Et ideo plerumque doctioribus minus aliquid revelatur, ut eorum patiens et humilis caritas, in
qua fructus maior est, comprobetur, vel quomodo teneant unitatem, cum in rebus obscurioribus
diversa sentiunt; vel quomodo accipiant veritatem, cum contra id quod sentiebant, declaratam esse
cognoscunt. Quorum duorum manifestatum tenemus unum in beato Cypriano, id est, quomodo
tenuerit unitatem cum eis a quibus diversum sentiebat. Ait enim: " Neminem iudicantes, aut a iure
communionis aliquem, si diversum senserit, amoventes " 9. Alterum autem, id est, quomodo
accipere potuerit veritatem contra id quod sentiebat inventam, etsi litterae tacent, merita clamant
10
; si epistola non invenitur, corona testatur, si concilium non indicat episcoporum, consortium
indicat Angelorum. Non enim parvum documentum est pacatissimae animae, in ea unitate
martyrium meruisse, unde se diversum sentiens noluit separare. Homines enim sumus. Unde
aliquid aliter sapere quam res se habet, humana tentatio est. Nimis autem amando sententiam
suam, vel invidendo melioribus, usque ad praecidendae communionis et condendi schismatis vel
haeresis sacrilegium pervenire, diabolica praesumptio est. In nullo autem aliter sapere quam res se
habet, angelica perfectio est. Quia itaque homines sumus, sed spe angeli Dei sumus, quibus
aequales in resurrectione futuri sumus 11, quamdiu perfectionem angeli non habemus,
praesumptionem diaboli non habeamus. Ideo dicit Apostolus: Tentatio vos non apprehendat nisi
humana 12. Humanum est ergo aliquid aliter sapere. Propterea dicit alio loco: Quotquot ergo
perfecti hoc sapiamus; et si quid aliter sapitis, hoc quoque vobis Deus revelabit 13. Quibus autem
revelat cum voluerit, sive in hac vita sive post hanc vitam, nisi ambulantibus in via pacis, et in
nullam praecisionem deviantibus? Non quales isti sunt, qui viam pacis non agnoverunt 14, nec
propter aliud unitatis vinculum disruperunt. Ideoque Apostolus cum dixisset: Et si quid aliter sapitis,
hoc quoque vobis Deus revelabit 15; ne putarent praeter viam pacis quod aliter sapiebant sibi posse
revelari, continuo addidit: Verumtamen in quod pervenimus, in eo ambulemus 16. In quo ambulans
Cyprianus, perseverantissima tolerantia, non fuso sanguine, sed in unitate fuso, (quia si traderet
corpus suum ut arderet, et non haberet caritatem, nihil ei prodesset 17) per martyrii confessionem
pervenit ad angelicam lucem; ut si non antea, ibi certe revelatum agnosceret, quod cum aliter
saperet, sententiam diversae opinionis vinculo non praeposuit unitatis.

Donatistae qui se separaverunt sunt in maxima contradictione.
6. 7. Vos itaque, Donatistae, quid ad haec dicitis? Si nostra sententia de Baptismo vera est, omnes
qui aliter sapiebant Cypriani temporibus, non sunt ab Ecclesiae unitate separati, donec illud quod
aliter saperent Deus illis revelaret: vos ergo quare separatione sacrilega pacis vinculum disrupistis?
Si autem vestra sententia de Baptismo vera est, Cyprianus et ceteri cum quibus eum tale concilium
celebrasse perhibetis, cum eis qui aliter sapiebant, in unitate manserunt. quare vos pacis vinculum
disrupistis? Quodlibet horum elegeritis, contra vestram praecisionem sententiam ferre cogimini.
Respondete, quare vos separastis? Quare contra orbem terrarum altare erexistis? Quare non
communicatis Ecclesiis, quibus Epistolas apostolicas missas tenetis et legitis, et secundum ipsas

15

