est fortasse cognoscere: quantum tamen ad ipsa verba attinet, cuilibet homini manifestum est
quantum distet inter, non habet necessitatem lavandi; et, non intrabit in regnum coelorum. Ipsa
denique Ecclesia sic traditum tenet, ut hominem sine Baptismo ad altare prorsus non possit
admittere; rebaptizatum autem cum post poenitentiam liceat admitti, quid aliud ostenditur nisi eum
Baptismo non carere? Si ergo Cyprianus quos esse sine Baptismo arbitrabatur, tamen propter
unitatis vinculum ad veniam pertinere praesumebat; potens est Dominus per ipsum unitatis
vinculum et pacis etiam rebaptizatis placari, et eis a quibus rebaptizati sunt, ex ipsa pacis
compensatione mitescere, et omnia quae in errore commiserant delicta donare, offerentibus
sacrificium caritatis, quae cooperit multitudinem peccatorum 52; ut non attendat quam multi eorum
discessu vulnerati sint, sed quam plures eorum reditu liberati. In quo enim vinculo pacis credidit
Cyprianus posse per misericordiam Dei ab Ecclesiae muneribus non separari eos quos in Ecclesiam
sine Baptismo existimabat admissos, in eodem vinculo pacis credimus per eamdem misericordiam
Dei mereri veniam posse rebaptizatos.

Dubiis de rebaptizandis haereticis solutis, redeant Donatistae ad Catholicam.
15. 20. Ecclesia quippe catholica temporibus beati Cypriani, et ante ipsum praeterito tempore, aut
rebaptizatos, aut Baptismum non habentes, unitatis gremio continebat: aut illi, aut illi salutem non
nisi unitatis ipsius merito consecuti sunt. Si enim non habebant Baptismum qui ab haereticis
veniebant, sicut asserit Cyprianus; non recte admittebantur: et tamen eisdem ipse indulgentiam de
Domini misericordia propter unitatem Ecclesiae non desperavit. Ita ergo si habebant Baptismum,
non recte rebaptizabantur; quid itaque illos nisi eadem unitatis caritas adiuvabat, ut quod in
Sacramento tractando latebat humanam infirmitatem, divina misericordia non reputaret amantibus
pacem? Cur ergo cum vestros rebaptizatos timetis, et illis et vobis salutis aditus invidetis? Fuit
aliquando de Baptismo dubitatio: qui diversa senserunt, in unitate manserunt. Ea dubitatio
procedente tempore perspecta veritate sublata est: quaestio quae nondum finita Cyprianum non
deterruit ut recederet, vos finita ut redeatis invitat. Venite ad Catholicam concordantem, quam
Cyprianus non deseruit fluctuantem: aut si vobis exemplum Cypriani iam displicet, qui
communicavit eis qui cum Baptismate haereticorum recipiebantur, aperte dicens: Neminem
iudicantes, aut a iure communionis aliquem, si diversum senserit, amoventes 53; quo itis, miseri?
quid agitis? Et vos ipsos fugite, quia inde processistis, ubi ille permansit. Si vero ei, propter
abundantiam caritatis et amorem fraternitatis, et vinculum pacis, nec sua peccata, nec aliena
obesse potuerunt; huc redite, ubi et nobis et vobis multo minus oberunt quae vestri finxerunt.
1 - Cf. Mt 16, 18.
2 - CYPR., Ep. 71, 3.
3 - Gal 1, 20.
4 - Gal 2, 14.
5 - Cf. Lc 23, 40ss.
6 - Cf. Mt 26, 69ss.
7 - CYPR., Sentent. episc., praef.: CSEL, 3/1, 435.
8 - CYPR., Ep. 71, 3.
9 - CYPR., Sentent. episc., praef.
10 - Cf. CICERONE, in Cat. 1, 8, 21.
11 - Cf. Mt 22, 30.
12 - 1 Cor 10, 13.
13 - Phil 3, 15.

20

