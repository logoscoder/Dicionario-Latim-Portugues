24. 35. Si propterea filios Deo generare non potest haeresis per Christum, quia Christi sponsa non
est 127; nec turba illa malorum intus constitutorum potest, quia et ipsa Christi sponsa non est.
Designatur enim Christi sponsa sine macula et ruga 128. Ergo aut non omnes baptizati filii sunt Dei,
aut potest et non sponsa generare filios Dei. Sicut autem quaeritur, utrum spiritaliter natus sit, qui
Baptismum Christi apud haereticos accepit 129: ita quaeri potest, utrum spiritaliter natus sit, qui
Baptismum Christi non ad Deum veraci corde conversus in Catholica accepit, nec tamen ideo
Baptismum non accepit.

In disputatione cum Stephano vicit pax Christi.
25. 36. Iam illa quae in Stephanum irritatus effudit, retractare nolo; quia et non opus est. Eadem
quippe ipsa dicuntur, quae iam satis discussa sunt; et ea praeterire melius est, quae periculum
perniciosae dissensionis habuerunt. Stephanus autem etiam abstinendos putaverat, qui de
suscipiendis haereticis priscam consuetudinem convellere conarentur: iste autem quaestionis ipsius
difficultate permotus, et sanctis caritatis visceribus largissime praeditus, in unitate cum eis
manendum qui diversa sentirent. Ita quamvis commotius, sed tamen fraterne indignetur, vicit
tamen pax Christi in cordibus eorum, ut in tali disceptatione nullum inter eos malum schismatis
oreretur. Non autem hinc uberius excreverunt haereses et schismata 130: quia id quod in eis Christi
est, approbatur; quod autem ipsorum est, improbatur. Magis enim qui hanc legem rebaptizandi
tenuerunt, in plura frusta concisi sunt.

Oportet semper oboediatur doctrinis Apostolorum.
26. 37. Iamvero cum dicit: Episcopum docibilem esse debere 131; et adiungit: Docibilis autem ille
est, qui est ad discendi patientiam lenis et mitis: oportet enim episcopos non tantum docere, sed et
discere; quia et ille melius docet, qui quotidie crescit et proficit discendo meliora 132: his utique
verbis satis indicat vir sanctus et pia caritate praeditus, non esse metuendum sic eius epistolas
legere, ut si quid postea pluribus et diuturnioribus inquisitionibus compertum Ecclesia confirmavit,
non ambigamus; quia sicut multa erant quae doctus Cyprianus doceret, sic erat et aliquid quod
Cyprianus docibilis disceret. Quod autem nos admonet, ut ad fontem recurramus, id est, ad
Apostolicam traditionem, et inde canalem in nostra tempora dirigamus 133, optimum est, et sine
dubitatione faciendum. Traditum est ergo nobis, sicut ipse commemorat, ab Apostolis, quod sit
unus Deus, et Christus unus, et una spes, et fides una, et una Ecclesia, et Baptisma unum 134. Cum
ergo ipsis Apostolorum temporibus inveniamus fuisse quosdam, quibus una spes non erat, et unum
Baptisma erat; ex ipso fonte ita in nos ducitur veritas, ut appareat nobis sic fieri posse ut cum sit
una Ecclesia, sicut spes una, et Baptisma unum; habeant tamen unum Baptisma qui non habent
unam Ecclesiam: sicut illis etiam temporibus fieri potuit ut Baptisma unum haberent, qui unam
spem non haberent. Quomodo enim habebant unam spem cum sanctis et iustis illi qui dicebant:
Manducemus et bibamus, cras enim moriemur 135, dicentes quod non esset resurrectio mortuorum?
Et tamen in ipsis erant, quibus idem Apostolus dicit: Numquid Paulus pro vobis crucifixus est? aut in
nomine Pauli baptizati estis? 136 Ad eos enim apertissime scribit, dicens: Quomodo quidam in vobis
dicunt quia resurrectio mortuorum non est? 137

Quomodo in Cantico Canticorum Ecclesia describitur.
27. 38. Et quod in Canticis canticorum Ecclesia sic describitur: Hortus conclusus, soror mea sponsa,
fons signatus, puteus aquae vivae, paradisus cum fructu pomorum 138: hoc intellegere non audeo
nisi in sanctis et iustis, non in avaris et fraudatoribus, et raptoribus, et feneratoribus, et ebriosis, et
invidis, quos tamen cum iustis Baptismum habuisse commune, cum quibus communem non
habebant utique caritatem, ex ipsius Cypriani litteris 139, sicut saepe commemoravi, uberius
discimus, et docemus. Nam dicat mihi aliquis, quomodo irrepserint in hortum conclusum et fontem
signatum, quos saeculo verbis solis et non factis renuntiasse Cyprianus 140, et tamen intus fuisse
testatur? Si enim et ipsi ibi sunt, et ipsi sponsa Christi sunt; itane vero talis est illa sine macula et
ruga 141, et illa speciosa columba 142 tali membrorum parte turpatur? An istae sunt spinae, in
quarum medio est illa sicut lilium, quod in eodem Cantico dicitur 143? In quantum ergo lilium, in
tantum et hortus conclusus et fons signatus: in illis videlicet iustis, qui in occulto Iudaei sunt
circumcisione cordis 144 (omnis enim pulchritudo filiae regis intrinsecus 145), in quibus est numerus
certus sanctorum praedestinatus ante mundi constitutionem. Illa vero multitudo spinarum, sive
occultis, sive apertis separationibus, forinsecus adiacet super numerum. Annuntiavi, inquit, et
locutus sum; multiplicati sunt super numerum 146. Numerus ergo ille iustorum, qui secundum
propositum vocati sunt 147, de quibus dictum est: Novit Dominus qui sunt eius 148; ipse est hortus
conclusus, fons signatus, puteus aquae vivae, paradisus cum fructu pomorum 149. Ex hoc numero

62

