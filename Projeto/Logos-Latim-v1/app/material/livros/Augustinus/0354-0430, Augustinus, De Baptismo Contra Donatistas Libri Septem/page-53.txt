supplicio digni sunt, qui vel quod eos non habere Cyprianus affirmat, habentibus catholicis dare
conantur, vel, sicut ipsa res manifestat, quod et ipsi habent, non habere Catholicam criminantur?

Nulla existit causa separationis ex auctoritate Cypriani.
4. 4. Sed quia nunc, ut dicere coeperam, cum Cypriani litteris sermocinari instituimus; non, ut
arbitror, etiam illi, si adesset, viderer pertinaciter atque obstinate contra fratres et consacerdotes
pro haereticis reluctari 11, cum acciperet tanta ista quae nos movent, cur etiam apud haereticos in
suo maligno errore perversos, Baptismum tamen Christi per se ipsum reverendissimum atque
sanctissimum esse posse credamus. Cumque et ipse testetur, cuius nobis testimonium ponderis
magni est, sic eos admitti in praeteritum solitos: quisquis eius sermone commotus, haereticos
denuo baptizandos esse non dubitat; eos quibus hoc propter tanta quae contradicuntur, nondum
persuasum est, tales esse deputet, quales in praeteritum fuerunt, qui baptizatos in haeresi solo
proprio errore correcto simpliciter admiserunt, et cum eis per unitatis vinculum salvi esse
potuerunt. Quisquis autem et praeterita Ecclesiae consuetudine, et posteriore robore plenarii
concilii, et tot tantisque sanctarum Scripturarum testimoniis, et ipsius Cypriani multis documentis,
et perspicuis rationibus veritatis, intellegit Christi Baptismum verbis evangelicis consecratum non
fieri cuiuslibet hominis perversitate perversum; eodem unitatis vinculo intellegat salvos esse
potuisse, quibus aliud salva caritate tunc visum est: ac per hoc simul oportet intellegatur, eos quos
nulla zizania, nulla palea, si ipsi frumenta esse voluissent, in societate Ecclesiae toto orbe diffusae
poterant maculare, et ideo nulla existente causa se ab eodem unitatis vinculo dirruperunt;
quodlibet illorum duorum verum sit, sive quod Cyprianus tunc sensit, sive quod Catholicae
universitas unde ille non recessit obtinuit; foris apertissime constitutos in manifesto sacrilegio
schismatis salvos esse non posse, et omnia quae habent de divinis Sacramentis et liberalitate unius
legitimi viri, quamdiu tales sunt, ad eorum confusionem potius quam ad salutem valere.

Nunquam Baptismus est iterandus.
5. 5. Quocirca etiamsi vere propterea vellent haeretici correcto errore venire ad Ecclesiam, quia
putarent se Baptismum non habere nisi in Catholica acciperent; nec sic eis deberemus ad
iterationem Baptismi consentire, sed potius docendi essent, nec integritatem Baptismi prodesse
perversitati eorum, si corrigi nollent; nec eorum perversitate violatum fuisse integrum Baptisma,
quamdiu corrigi noluerunt; nec quia corrigi volunt, melius in eis Baptisma fieri: sed ipsos a
malignitate discedere, illud autem incipere iam prodesse ad salutem, quod prius inerat ad
perniciem. Haec enim discentes, et salutem in catholica unitate desiderabunt, et suum esse quod
Christi est non existimabunt, et veritatis Sacramentum, quamvis in se positum, cum errore proprio
non miscebunt.

Nonnulli etiam Donatistae terrent rebaptizari.
5. 6. Huc accedit, quia sic homines occulta nescio qua inspiratione Dei detestantur, si quis iterum
Baptismum accipiat, quem ubicumque iam acceperat, ut idem ipsi haeretici cum inde disputant,
frontem confricent, et prope omnes eorum laici qui apud eos inveteraverunt, et animosam
pertinaciam adversus Catholicam conceperunt, hoc solum illic sibi displicere fateantur: et multi qui
propter adipiscenda aliqua commoda saecularia, vel incommoda devitanda, transire ad eos volunt,
occultis conatibus ambiant, ut hoc eis quasi peculiari et domestico beneficio praestetur, ne
rebaptizentur; et nonnulli caeteris eorum vanis erroribus et falsis criminationibus adversus
catholicam Ecclesiam credentes, hoc uno revocentur, ut eis sociari nolint, ne rebaptizari cogantur.
Quem sensum, hominum omnia penitus corda occupantem isti Donatistae metuentes, maluerunt
recipere Baptismum qui apud Maximianistas quos damnaverunt datus est, et eo modo sibi linguas
praecidere, et ora oppilare, quam denuo baptizare tot homines Mustitanae et Assuritanae et
aliarum plebium, quas cum Feliciano et Praetextato et caeteris a se damnatis et ad se redeuntibus
susceperunt.

Horror huius facti insidet in omnium mentibus.
6. 7. Cum enim hoc raro fit in singulis, inter multa spatia locorum et temporum, horror facti non ita
sentitur: si autem repente convenirentur quos per tam longum tempus, sive urgentibus periculis
mortis, sive per sollemnitates Paschales memorati Maximianistae baptizaverant, et eis diceretur ut
iterum baptizarentur, quoniam id quod in sacrilegio schismatis acceperant nihil esset; id quidem
diceretur quod eos pertinacia sui erroris dicere cogeret, ut possent qualicumque falsa umbra
constantiae contra calorem veritatis suae duritiae rigorem glaciemque contegere: sed quia hoc illi
ferre non possent, et quod in tam multis hominibus fieret, nec ipsi possent tolerare qui facerent,

53

