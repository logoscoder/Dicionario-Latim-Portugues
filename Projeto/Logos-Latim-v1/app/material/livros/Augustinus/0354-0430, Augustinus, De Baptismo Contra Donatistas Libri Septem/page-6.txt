Pauli baptizati estis? 27 Isti ergo si in hac obstinatione et perversitate remanerent, certe quidem nati
erant, nec tamen ad ipsam Ecclesiam de qua nati erant, per pacis atque unitatis vinculum
pertinerent. Ergo ipsa generat, et per uterum suum, et per uteros ancillarum, ex eisdem
Sacramentis, tamquam ex viri sui semine. Non enim frustra dicit Apostolus, omnia illa in figura esse
gesta 28. Sed qui superbiunt et legitimae matri non adiunguntur, similes sunt Ismaheli, de quo
dictum est: Eice ancillam et filium eius; non enim haeres erit filius ancillae cum filio meo Isaac 29.
Qui autem pacifice diligunt legitimam patris sui coniugem, cuius legitimo iure generati sunt, similes
sunt filiis Iacob, quamvis de ancillis natis et tamen eamdem haereditatem sumentibus 30. Qui autem
de utero ipsius matris intus in unitate nati, negligunt gratiam quam acceperunt, similes sunt Esau
filio Isaac, qui reprobatus est, Deo attestante et dicente: Iacob dilexi, Esau autem odio habui: cum
ambo ex uno concubitu concepti, ex uno utero nati sint 31.

Quaeritur an in parte Donati Baptismus remittat peccata.
11. 15. Quaerunt etiam, utrum peccata dimittantur per Baptismum in parte Donati: ut si dixerimus
dimitti, respondeant: Ergo est illic Spiritus sanctus; quia cum insufflante Domino datus esset
discipulis, tunc secutus est et ait: Baptizate gentes in nomine Patris et Filii et Spiritus sancti 32: si
cui dimiseritis peccata, dimittentur ei; si cui tenueritis, tenebuntur 33. Et si ita est, inquiunt,
communio nostra est Ecclesia Christi: non enim praeter Ecclesiam dimissionem peccatorum Spiritus
sanctus operatur. Et si nostra communio est Ecclesia Christi, non est Ecclesia Christi vestra
communio. Una est enim, quaecumque illa sit, de qua dictum est: Una est columba mea, una est
matri suae 34: nec possunt Ecclesiae tot esse, quot schismata. Si autem dixerimus non ibi dimitti
peccata: Ergo, inquiunt, non est illic verus Baptismus; et propterea quos a nobis suscipitis, vos
baptizare debetis; quod quia non facitis, in Ecclesia Christi vos non esse fatemini.

Non remittuntur peccata ubi non est caritas.
11. 16. His ita resistimus, secundum Scripturas, eos interrogantes, ut quod a nobis quaerunt, sibi
ipsi respondeant. Quaero enim ut dicant, utrum dimittantur peccata ubi caritas non est. Peccata
enim tenebrae animarum sunt. Audimus quippe Ioannem dicentem: Qui odit fratrem suum, in
tenebris est usque adhuc 35. Nulli autem schismata facerent, si fraterno odio non excaecarentur. Si
ergo dicimus non ibi dimitti peccata; quomodo renascitur qui apud eos baptizatur? Quid est enim
renasci per Baptismum, nisi a vetustate renovari? Quomodo autem renovatur a vetustate, cui
peccata praeterita non dimittuntur? Quod si renatus non est, nec Christum induit, ex quo conficitur
ut denuo baptizandus videatur. Quia dicit Apostolus: Quotquot enim in Christo baptizati estis,
Christum induistis 36: quem ille si non induit, nec in Christo baptizatus habendus est. Porro quia in
Christo dicimus baptizatum, fatemur eum Christum induisse: et si hoc fatemur, regeneratum
fatemur. Quod si ita est, et peccata dimissa sunt. Quomodo ergo dicit Ioannes: Qui odit fratrem
suum, in tenebris manet usque adhuc 37, si iam facta est remissio peccatorum? An non est in
schismate odium fraternum? quis hoc dixerit, cum et origo et pertinacia schismatis nulla sit alia,
nisi odium fratris?

An Simoni Mago peccata fuerint remissa.
11. 17. Hanc illi quaestionem solvere sibi videntur cum dicunt: Non est ergo in schismate remissio
peccatorum, et ideo nec regeneratio novi hominis, et propterea nec Baptismum Christi. Nos autem
quia fatemur ibi esse Baptismum Christi, hanc eis quaestionem solvendam proponimus: Magus ille
Simon, utrum vero Christi Baptismate tinctus sit. Respondebunt: Ita; quia sanctae Scripturae
auctoritate coguntur. Quaero ergo utrum fateantur ei dimissa peccata? Profecto fatebuntur. Item
quaero, cur ei dixerit Petrus, non eum habere partem in sorte sanctorum 38? Quia, inquiunt, postea
peccavit, pecunia volens emere donum Dei, cuius venditores esse Apostolos credidit.

Baptismus est verus etiam sine peccatorum remissione.
12. 18. Quid, si ad ipsum Baptismum fictus accessit? dimissa sunt ei peccata, an non sunt dimissa?
Eligant quod volunt; utrumlibet elegerint, sufficit nobis. Si dimissa dixerint; quomodo ergo Spiritus
sanctus disciplinae effugiet fictum 39, si in isto ficto remissionem operatus est peccatorum? Si
dixerint non esse dimissa; quaero, si postea fictionem suam corde concusso et vero dolore
fateretur, denuo baptizandus iudicaretur? Quod si dementissimum est dicere; fateantur vero
Baptismo Christi baptizari posse hominem, et tamen cor eius in malitia vel sacrilegio perseverans,
peccatorum abolitionem non sinere fieri: atque ita intellegant in communionibus ab Ecclesia
separatis posse homines baptizari, ubi Christi Baptismus eadem sacramenti celebratione datur et

6

