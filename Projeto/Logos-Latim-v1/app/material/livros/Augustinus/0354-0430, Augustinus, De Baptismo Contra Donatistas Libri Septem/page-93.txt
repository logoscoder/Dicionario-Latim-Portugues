praevaricationem, hoc nos istis respondebimus qui nobis obiciunt maiorum nostrorum traditionem.
Si enim per maiorum nostrorum traditionem, unde se isti diviserunt, nos mortui sumus: ita per
maiorum praevaricationem, qui et nostri et ipsorum parentes fuerunt, et nos et ipsi mortui sumus.
Sed quia se vivere dicunt, credunt quod ad eos non pertineat illa praevaricatio: ergo nec ad nos illa
traditio. Et illa quidem praevaricatio secundum ipsos certa est: secundum nos autem nec anterior
praevaricatio vera est, quia et haereticos dicimus posse habere Baptismum Christi; nec posterior
traditio, quia in ea causa sunt ipsi superati. Non habent ergo isti cur a nobis nefario scelere
schismatis separentur: quia nostri maiores si traditores non fuerunt, sicut nos dicimus, non est quod
ad nos omnino pertineat; si autem traditores fuerunt, sicut ipsi dicunt, sic ad nos non pertinet,
quemadmodum nec ad nos nec ad ipsos illi praevaricatores. Ac per hoc quoniam ex maiorum
nostrorum iniquitate nullum est crimen nostrum, ex proprio schismate certum est crimen illorum.

Haeretici debent timere iudicium.
3. 4. Satius a Sicilibba dixit: Si haereticis in Baptismo suo peccata donantur, sine causa ad
Ecclesiam veniunt. Nam cum in die iudicii peccata sint quae puniuntur, nihil est quod timere possint
haeretici de iudicio Christi, si sunt peccatorum remissionem consecuti 7.
3. 5. Et haec poterat etiam nostra esse sententia: viderit autem auctor eius quo animo dicta sit.
Verbis tamen ita modificata est, ut non me pigeat eo animo consentire atque subscribere, quo et
ego sentio Baptismum quidem Christi haereticos posse habere, sed remissionem peccatorum non
habere. Non autem ait: Si haeretici baptizant aut baptizantur; sed: Si haereticis, inquit, in Baptismo
suo peccata donantur, sine causa ad Ecclesiam veniunt. Namque pro haereticis ponamus illos quos
in Ecclesia noverat Cyprianus, saeculo verbis solis, et non factis renuntiantes 8; totidem verbis
possumus hanc sententiam etiam nos verissime dicere: Si fallaciter conversis in Baptismo suo
peccata donantur, sine causa ad veram conversionem postea perducuntur. Nam cum in die iudicii
peccata sint quae puniuntur, nihil est quod timere possint, qui saeculo verbis solis et non factis
renuntiarunt, de iudicio Christi, si sunt remissionem peccatorum consecuti. Sed ista ratiocinatio tali
conexione perficitur, ut adiungamus dicentes: Debent autem timere Christi iudicium, et veraci
corde aliquando converti: quod cum fecerint, non eos utique necesse est iterum baptizari.
Potuerunt igitur accipere Baptismum, et remissionem non accipere peccatorum, aut remissis
peccatis continuo rursus onerari. Sic ergo et haeretici.

Rebaptizare est contra rationem.
4. 6. Victor a Gor dixit: Cum peccata nonnisi in Ecclesiae Baptismo remittantur, qui haereticum sine
Baptismo ad communicationem admittit, utrumque contra rationem facit, nec haereticos purgat, et
Christianos inquinat 9.

Baptismus Ecclesiae est apud haereticos.
4. 7. Huic respondemus, Ecclesiae Baptismum esse et apud haereticos, quamvis ipsi non sint in
Ecclesia: sicut aquam paradisi in terra Aegypti, quamvis ipsa non sit in paradiso. Non itaque
haereticos sine Baptismo ad communionem admittimus; et quia correcti a sua perversitate veniunt,
non eorum peccata, sed Christi Sacramenta suscipimus: de remissione autem peccatorum quod
superius, hoc et hic dicimus. Illud sane quod in ultimo posuit dicens: utrumque contra rationem
facit, nec haereticos mundat, et Christianos inquinat; respuit primitus ac maxime Cyprianus ipse
cum sibi consentientibus collegis suis: neque enim inquinari se credidit, quando talibus propter
vinculum pacis communicandum esse decrevit dicens: Neminem iudicantes, aut a iure
communionis aliquem, si diversum senserit, amoventes 10. Aut si inquinant haeretici ad
communionem, si non baptizantur, admissi; inquinata est tota Ecclesia per illam consuetudinem,
quae toties hic commemoratur. Et sicut nos isti appellant traditores propter maiores nostros, in
quibus nihil tale quando obiecerunt, probare potuerunt; si hoc fit quisque quod est ille cui
communicaverit, omnes tunc haeretici facti sunt. Quod si quisquis dicit, insanit; falsum est quod
iste ait: Qui haereticum sine Baptismo ad communionem admittit, nec haereticos purgat, et
Christianos inquinat. Aut si hoc verum est, non sine Baptismo admittebantur, sed habebant
Baptismum Christi, quamvis apud haereticos datum et acceptum, qui secundum illam
consuetudinem, de qua isti confitentur, sic admittebantur: ac per hoc recte etiam nunc sic
admittuntur.

Baptizare haereticos est communicare cum illis.

93

