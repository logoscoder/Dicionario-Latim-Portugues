Si non rebaptizatur haeresis maior est.
18. 34. Irenaeus ab Ululis dixit: Si ideo Ecclesia haereticum non baptizat, quod dicatur iam
baptizatus esse; haeresis maior est 65.
18. 35. Respondetur : Hoc modo dici posset: Si ideo avarum Ecclesia non baptizat, quod dicatur
iam baptizatus esse, avaritia maior est. Hoc autem falsum est: ita ergo et illud.

Qui non rebaptizat haereticos probet esse in haeresi Ecclesiam.
19. 36. Donatus a Cibaliana dixit: Ego unam Ecclesiam et unum Baptismum eius novi. Si est qui
dicat esse apud haereticos Baptismi gratiam, ante est ut ostendat et probet esse illic Ecclesiam 66.
19. 37. Huic respondetur: Si Baptismi gratiam hoc esse dicis quod est Baptismus, est apud
haereticos: si autem Baptismus sacramentum est gratiae, ipsa vero gratia abolitio peccatorum est,
non est apud haereticos Baptismi gratia. Sic est autem unum Baptisma et una Ecclesia,
quemadmodum est una spes 67. Sicut ergo boni et mali, non habentes unam spem, possunt tamen
habere unum Baptisma; ita quibus non est communis Ecclesia, potest Baptisma esse commune.

Imitandus est Petrus.
20. 38. Zozimus a Tharassa 68 dixit: Revelatione facta veritatis, cedat error veritati: quia et Petrus
qui prius circumcidebat, cessit Paulo veritatem praedicanti 69.
20. 39. Respondetur : Potest etiam nostra esse sententia ista, et ita factum est in hac de Baptismo
quaestione. Nam veritate postea liquidius revelata cessit error veritati, cum illa saluberrima
consuetudo etiam plenarii concilii auctoritate firmata est. Bene tamen, quod toties meminerunt
etiam primum Apostolorum Petrum potuisse aliter sapere quam veritas postulabat; quod accidisse
etiam Cypriano sine ulla eius contumelia credimus, quicumque diligimus Cyprianum: quia non eum
fas est diligi maiore caritate quam Petrum.

Haeresis non est de coelo.
21. 40. Iulianus a Telepte 70 dixit: Scriptum est: Nemo potest accipere aliquid, nisi datum illi fuerit
de coelo 71. Si haeresis de coelo est, potest Baptisma dare.
21. 41. Audiat et alium dicentem: Si avaritia de coelo est, potest Baptisma dare. Et tamen dant
avari: sic ergo et haeretici.

Noli facere haereticum christianum.
22. 42. Faustus a Timida Regia dixit 72: Non sibi blandiantur qui haereticis patrocinantur. Qui pro
haereticis ecclesiastico Baptismo intercedit, illos Christianos, et nos haereticos facit.
22. 43. Huic respondetur: Si quisquam dicat, eum qui cum Baptismum acciperet, quia odium
fraternum tenebat in corde, non acceperat remissionem peccatorum, non eum iterum baptizandum,
quando illud odium de corde dimittit; numquid ecclesiastico Baptismo intercedit pro homicidis, aut
illos iustos, et nos homicidas facit? Hoc ergo et de haereticis intellegat.

Quidam praeponunt haereticos episcopis.
23. 44. Geminius a Furnis dixit 73: Quidam de collegis haereticos praeponere sibi possunt, nobis
non possunt: et ideo quod semel decrevimus, tenemus; ut ab haereticis venientes baptizemus.
23. 45. Et hic confitetur apertissime quosdam de collegis suis diversa sensisse: unde etiam atque
etiam confirmatur amor unitatis, quod ab invicem nullo schismate separati sunt, donec alteris
eorum si quid aliter saperent Deus revelaret 74. Sed huic respondetur, collegas eius non sibi
haereticos praeposuisse; sed Baptismum Christi, sicut cognoscitur in avaris, fraudatoribus,
raptoribus, homicidis, sic etiam in haereticis cognovisse.

97

