vos vivere dicitis? Respondete, quare vos separastis? Propterea certe, ne malorum communione
periretis. Quomodo ergo non perierunt Cyprianus et tot collegae ipsius? Qui cum crederent
haereticos et schismaticos Baptismum non habere, sine Baptismo tamen receptis, cum peccata
eorum tam immania tamque sacrilega super eos esse crederent, eis tamen communicare, quam
separari ab unitate maluerunt, dicente Cypriano: Neminem iudicantes, aut a iure communionis
aliquem, si diversum senserit, amoventes 18.

Propter communionem malorum illi non pereunt.
6. 8. Si ergo tali communione malorum pereunt iusti, iam Ecclesia temporibus Cypriani perierat.
Unde igitur exstitit origo Donati, ubi catechizatus est, ubi baptizatus, ubi ordinatus, quando iam
Ecclesiam contagio communionis exstinxerat? Si autem erat Ecclesia, nihil obesse mali bonis in una
communione potuerunt. Quare vos separastis? Ecce in unitate video Cyprianum et alios collegas
eius, qui facto concilio censuerunt omnes qui extra Ecclesiae communionem fuerint baptizati,
Baptismum non habere, et ideo eis dandum esse cum veniunt. Sed ecce rursus in eadem unitate
video quosdam de hac re diversa sentire, et eos qui ab haereticis vel schismaticis venerint, agnito
in eis Baptismo Christi non audere iterum baptizare. Hos omnes catholica unitas materno sinu
complectitur, invicem onera sua portantes 19, et studentes servare unitatem spiritus in vinculo pacis
20
, donec alteris eorum, si quid aliter sapiebant, Dominus revelaret 21. Si vera isti sentiebant, ab illis
non contaminabantur, an contaminabantur? Si vera illi sentiebant, ab istis non contaminabantur, an
contaminabantur? Quod volueritis eligite. Si contaminabantur, iam tunc non erat Ecclesia:
respondete, unde huc existis? Si autem permanebat Ecclesia, nullo modo boni a malis tali
communione contaminantur: respondete, quare vinculum disrupistis?

Haeretici venientes ad Ecclesiam non contaminant bonos.
6. 9. An forte schismatici sine Baptismo recepti non contaminant, et traditores sanctorum Librorum
contaminant? Vestros quidem fuisse traditores manifestissima rerum gesta testantur. Et si tunc in
illos quos arguebatis vera diceretis, causam vestram unitati orbis terrarum persuasissetis, ut vobis
retentis illi excluderentur. Quod si conati estis facere et non obtinuistis, innocens est orbis terrarum,
qui iudicibus ecclesiasticis potius quam victis litigatoribus credidit: si autem noluistis agere causam
vestram, innocens est orbis terrarum, qui damnare non potuit inauditos. Quare ergo vos ab
innocentibus separastis? Sacrilegium schismatis vestri defendere non valetis. Sed haec omitto: hoc
dico; si vos possent contaminare traditores, qui non sunt a vobis convicti, et a quibus vos estis victi,
multo magis possent sacrilegia schismaticorum et haereticorum sine Baptismo secundum vestram
sententiam recepta contaminare Cyprianum. Non se tamen ille separavit. Et quia permanebat
Ecclesia, manifestum est quod contaminari non potuit. Quare ergo vos, non dico ab innocentibus,
quod probatur; sed ab ipsis, quod non probatur, traditoribus separastis? An, ut dicere coeperam,
graviora sunt crimina traditorum quam schismaticorum? Non afferamus stateras dolosas, ubi
appendamus quod volumus, et quomodo volumus, pro arbitrio nostro dicentes: Hoc grave, hoc leve
est: sed afferamus divinam stateram de Scripturis sanctis tamquam de thesauris dominicis, et in illa
quid sit gravius appendamus; imo non appendamus, sed a Domino appensa recognoscamus.
Tempore illo quo Dominus priora delicta recentibus poenarum exemplis cavenda monstravit, et
idolum fabricatum atque adoratum est, et propheticus liber ira regis contemptoris incensus, et
schisma tentatum; idololatria gladio punita est 22, exustio libri bellica caede et peregrina captivitate
23
, schisma hiatu terrae, sepultis auctoribus vivis, et ceteris coelesti igne consumptis 24. Quis iam
dubitaverit hoc esse sceleratius commissum, quod est gravius vindicatum? A talibus sacrilegis
venientes, sine Baptismo, ut dicitis, si Cyprianum non contaminabant, quomodo vos contaminare
poterant non convicti, sed conficti traditores? Qui si non Libros incendendos tradidissent, sed eos
ipsi manibus suis incendissent, minoris fuissent utique sceleris, quam si schisma committerent;
quia illud mitius, illud gravius vindicatum est, non humano arbitrio, sed divino iudicio.

Responsio Donatistarum.
7. 10. Quare vos ergo separastis? Si ullus sensus in vobis est, videtis vos certe quid responderi
possit non invenire. Non usque adeo, inquiunt, omnia defecerunt, ut non possimus respondere: Sic
volumus. " Tu quis es, qui iudices alienum servum? Suo domino stat, aut cadit " 25. Quod eis dictum
non intellegunt, qui volebant non de factis manifestis, sed de cordibus alienis iudicare. Nam
quomodo ipse tam multa de sceleribus schismatum et haeresum loquitur? Aut quomodo canitur in
Psalmis: Si vere iustitiam diligitis, recta iudicate, filii hominum 26? Cur autem ipse Dominus dicit:
Nolite personaliter iudicare, sed rectum iudicium iudicate 27; si non licet de aliquo iudicare?
Postremo ipsi de illis traditoribus de quibus falsa iudicaverunt, cur omnino iudicaverunt de servis
alienis? Suo domino stabant, aut cadebant. Cur denique de recentibus Maximianistis plenarii

16

