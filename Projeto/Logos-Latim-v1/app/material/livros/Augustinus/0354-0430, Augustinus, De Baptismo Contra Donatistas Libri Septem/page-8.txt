loquitur, veritas clamat. Sive ergo dimittantur, sive non dimittantur, necessaria est postea
medicina: nec tamen si vixerit, atque id corrigendum esse didicerit atque correxerit, denuo
baptizatur, sive apud illos, sive apud nos. Sic et illa quae schismatici vel haeretici non aliter habent,
nec aliter agunt quam vera Ecclesia, cum ad nos veniunt, non emendamus, sed potius approbamus.
In quibus enim non dissentiunt a nobis, in eis non disiunguntur a nobis. Sed tamen quia nihil eis
prosunt quamdiu schismatici vel haeretici sunt, propter alia in quibus a veritate dissentiunt, et
propter ipsum separationis immanissimum scelus, sive permanserint in eis peccata, sive continuo
dimissa redierint, ut ad sanitatem pacis atque caritatis veniant adhortamur; non solum ut aliquid
habeant quod non habebant, sed ut eis etiam illud prodesse incipiat quod habebant.

Baptismus quem tenunt haeretici et schismatici non est eorum, sed Christi.
14. 22. Frustra ergo nobis dicunt: " Si Baptismum nostrum acceptatis, quid minus habemus, ut
nobis de vestra communione consulendum putetis? ". Respondemus enim: Non Baptismum vestrum
acceptamus; quia non est Baptismus ille schismaticorum vel haereticorum, sed Dei et Ecclesiae,
ubicumque fuerit inventum et quocumque translatum. Vestrum autem non est, nisi quod prave
sentitis, et sacrilege agitis, et impie separamini. Nam si cetera omnia vera vel sentiatis vel
habeatis, et in eadem tamen separatione duretis adversus vinculum fraternae pacis, adversus
unitatem omnium fratrum, qui toto orbe terrarum, sicut promissi sunt, ita exhibiti; quorum omnium
causas et corda nullo modo umquam nosse ac discutere potuistis, ut merito damnaretis; qui non
possunt propterea rei esse, quia iudicibus ecclesiasticis potius quam litigatoribus crediderunt: hoc
solum minus habetis, quod minus habet qui caritatem non habet 46. Iam quid opus est ut nos
retexamus? Vos ipsi in Apostolo inspicite, quantum sit quod minus habetis. Quid autem interest qui
caritatem non habet, utrum foras avolet aliquo vento tentationis ablatus, an intus de messe
dominica non recedat in ultima ventilatione separandus? Et tamen etiam tales, si iam semel per
Baptismum nati sunt, iterum eos nasci non oportet.

Ecclesia parit omnes ex Baptismo tamquam ex semine viri sui.
15. 23. Ecclesia quippe omnes per Baptismum parit, sive apud se, id est, ex utero suo; sive extra
se de semine viri sui. Sed et Esau de uxore natus, propter fraternam discordiam separatus est a
populo Dei 47. Et Aser per uxoris quidem potestatem, sed ex ancilla natus, propter fraternam
concordiam terram promissionis accepit 48. Unde et Ismaeli, ut separaretur a populo Dei, non obfuit
mater ancilla, sed obfuit fraterna discordia: et non profuit potestas uxoris, cuius magis filius erat,
quia per ipsius iura coniugalia et in ancilla seminatus erat, et ex ancilla susceptus 49. Sicut apud
istos Ecclesiae iure quod est in Baptismo, nascuntur quicumque nascuntur: sed si concordent cum
fratribus, per unitatem pacis ad terram venient promissionis, non de materno utero rursus eiciendi,
sed in paterno semine cognoscendi : si autem in discordia perseverent, ad Ismaelis funiculum
pertinebunt. Prior autem fuit Ismael, et postea Isaac; et prior Esau, posterior autem Iacob: non quia
prior peperit haeresis quam Ecclesia, aut Ecclesia ipsa prius carnales vel animales, et postea
spiritales; sed quia in ipsa sorte mortalitatis nostrae, ex quo de Adam nascimur, non est prius quod
spiritale, sed quod animale, postea spiritale 50. Ex ipso autem animali sensu, quia homo animalis
non percipit quae sunt Spiritus Dei 51, omnes dissensiones et schismata generantur. In quo sensu
perseverantes Apostolus dicit ad Vetus Testamentum pertinere 52, id est, ad terrenorum
promissorum cupiditatem, in quibus quidem spiritalia figurantur, sed animalis homo non percipit
quae sunt Spiritus Dei 53.

Homines ad V. Testamentum pertinentes et homines ad Novum.
15. 24. Quocumque ergo tempore tales homines esse coeperint in hac vita, ut iam divinis pro
saeculorum distributione Sacramentis imbuti, adhuc tamen carnaliter sapiant, et carnalia de Deo,
sive in hac vita, sive post hanc vitam, sperent atque desiderent, animales sunt. Ecclesia vero, quod
est populus Dei, etiam in istius vitae peregrinatione antiqua res est, in aliis hominibus habens
animalem portionem, in aliis autem spiritalem. Ad animales pertinet Vetus Testamentum, ad
spiritales Novum. Sed primis temporibus utrumque occultum fuit ab Adam usque ad Moysen. A
Moyse autem manifestatum est Vetus, et in eo ipso occultabatur Novum, quia occulte
significabatur. Postea vero quam in carne Dominus venit 54, revelatum est Novum: Veteris autem
Sacramenta cessarunt; sed concupiscentiae tales non cessaverunt. In illis enim sunt, quos
Apostolus iam per Sacramentum Novi Testamenti natos, adhuc tamen dicit animales non posse
percipere quae sunt Spiritus Dei 55. Sicut enim in Sacramentis Veteris Testamenti vivebant quidam
spiritales, ad Novum scilicet Testamentum, quod tunc occultabatur, occulte pertinentes: sic et nunc
in Sacramento Novi Testamenti quod iam revelatum est, plerique vivunt animales. Qui proficere si
nolunt ad percipienda quae sunt Spiritus Dei, quo eos hortatur sermo apostolicus, ad Vetus

8

