sunt in petra, nec ad columbae illius membra pertinent, et tamen baptizare et baptizari, et habere
sine salute Sacramentum salutis. Fons autem noster qui similis est fonti paradisi, quod etiam sicut
ille extra paradisum profluat, iam satis dictum est 147: et quod duobus populis, id est, suo et
extraneo, salutarem aquam tribuere non potest ille qui unius gregis pastor est, concedo atque
consentio. Sed numquid quia salutaris non est extraneis, ideo ipsa non est? Aqua enim diluvii
constitutis intra arcam salutaris fuit, extra arcam vero mortifera fuit; eadem tamen fuit. Et multi
extranei, id est invidi, quos ex parte diaboli esse Cyprianus dicit et de Scripturis 148 ostendit, velut
intus videntur, et tamen nisi essent extra arcam, non morerentur per aquam. Tales enim
Baptismus, cum eo male utuntur, necat; sicut illis de quibus dicit Apostolus, bonus odor Christi erat
in mortem 149. Cur ergo non suscipiunt aliquid coeleste vel schismatici vel haeretici; sicut spinae seu
zizania pluviam 150, sicut ipsi qui extra arcam fuerunt, aquam de cataractis coeli venientem
susceperunt quidem, sed ad perniciem, non ad salutem? Ideoque illud quod in ultimo posuit:
Quando danti locus non est, utique nec accipienti prodest; non laboro refellere: quia et nos dicimus
accipientibus non prodesse, cum in haeresi accipiunt consentientes haereticis; et ideo veniunt ad
catholicam pacem atque veritatem, non ut baptismum accipiant, sed ut eis prodesse incipiat quod
acceperant.

Diversa merita non destruunt unitatem Baptismi.
41. 79. Item alius Ianuarius Muzulensis dixit 151: Miror quod cum omnes confiteantur unum esse
Baptismum, non omnes intellegant eiusdem Baptismi unitatem. Ecclesia enim et haeresis duae et
diversae res sunt. Si haeretici habent Baptisma, nos non habemus: si autem non habemus,
haeretici habere non possunt. Dubium autem non est, Ecclesiam solam Baptismum Christi
possidere, quae sola possideat et gratiam Christi et veritatem.

Oportet intelligere et unum Baptismum et unitatem Baptismi.
41. 80. Posset alius similiter dicere, et similiter non verum dicere: Miror quod cum omnes
confiteantur unum esse Baptismum, non omnes intellegant eiusdem Baptismi unitatem. Iustitia
enim et iniquitas duae et diversae res sunt. Si iniqui habent Baptisma, iusti non habent: si autem
iusti habent, iniqui habere non possunt. Dubium autem non est, iustos solos Baptismum Christi
possidere, qui soli possideant et gratiam Christi et veritatem. Hoc certe falsum est, illis quoque
fatentibus. Et illi quippe invidi qui sunt ex parte diaboli et intus positi, sicut dicit Cyprianus 152, atque
apostolo Paulo notissimi 153, Baptismum habebant: nec ad membra illius columbae quae in petra
tuta est pertinebant.

Haeretici non rebaptizantur sed baptizantur.
42. 81. Adelphius a Tasualte dixit 154: Sine causa quidam falso et invidioso verbo impugnant
veritatem, ut rebaptizare nos dicant, quando Ecclesia haereticos non rebaptizet, sed baptizet.

Ecclesia non baptizat nisi non baptizatos.
42. 82. Imo vero modo non rebaptizat; quia nisi eos qui baptizati non sunt, non baptizat; quam
consuetudinem anteriorem perspecta diligentius veritas etiam concilio posteriore firmavit.

Baptismus est unus non duo.
43. 83. Demetrius a Leptiminus dixit 155: Unum Baptisma nos custodimus, qui Ecclesiae catholicae
soli rem suam vindicamus. Qui autem dicunt quia haeretici vere et legitime baptizant, ipsi sunt qui
non duo, sed multa baptismata faciunt: nam cum haereses multae sint, pro earum numero et
baptismata computabuntur.

Certe, Baptisma est unum.
43. 84. Huic respondetur: Si ita est, tot ergo numerentur baptismata, quot sunt opera carnis, de
quibus ait Apostolus: Quoniam qui talia agunt, regnum Dei non possidebunt 156: inter quae
numerantur et haereses, et tam multa ipsorum operum intus tamquam in palea tolerantur, et
tamen unum Baptisma omnibus est, quod nullo iniquitatis opere violatur.

84

