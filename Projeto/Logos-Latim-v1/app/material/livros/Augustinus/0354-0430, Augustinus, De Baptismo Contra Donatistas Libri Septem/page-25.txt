Paulo veritatem praedicanti, satis indicat quod aliud etiam de Baptismo fieri solebat. Simul et
admonet nos, non fuisse impossibile ut de Baptismo Cyprianus aliquid aliter saperet quam veritas
postulabat, quae ab Ecclesia et ante illum et post illum retenta est; si potuit aliquid etiam Petrus
aliter sapere quod veritas non habebat, quam Paulo apostolo doctore didicimus 14.

Consuetudo non est rationi anteponenda.
8. 11. Item Felix a Buslaceni dixit: In haereticis sine Ecclesiae Baptismo admittendis, nemo
consuetudinem rationi et veritati praeponat; quia consuetudinem ratio et veritas semper excludit
Si ratio, si veritas, optime: sed hoc mox videbimus. Interim aliam fuisse consuetudinem etiam
verbis huius apparet.

15

.

Veritas est consuetudini anteponenda.
9. 12. Item Honoratus a Tucca dixit: Cum Christus veritas sit, magis veritatem quam
consuetudinem sequi debemus 16. His omnibus sententiis declaratur non extra Ecclesiae
communionem nos esse constitutos, donec veritas, quam dicunt huic consuetudini esse
praeponendam, liquide luxerit. Si autem veritas id aperuerit esse retinendum, quod illa consuetudo
praescripserat; manifestum erit, nec illam frustra fuisse institutam atque roboratam, et vigilantius
etiam post istas disputationes tanti Sacramenti saluberrimam observationem in Ecclesia catholica
non potuisse mutari, sed conciliorum etiam maiori robore confirmatam religiosissime custodiri.

Haeretici non habent potestatem et ius in Baptismo.
10. 13. Scribit ergo ad Iubaianum Cyprianus, de haereticorum Baptismo, qui videntur ei foris positi,
et extra Ecclesiam constituti, vindicare sibi rem, nec iuris sui, nec potestatis, quod nos, inquit, nec
ratum possumus nec legitimum putare, quando hoc apud eos esse constet illicitum 17. Nec nos
abnuimus cum qui apud haereticos vel in aliquo schismate extra communionem Ecclesiae
baptizatur, non ei prodesse in quantum haereticorum et schismaticorum perversitati consentit; nec
illos qui baptizant, quamvis ipsum et verum dent Baptismi sacramentum, recte tamen facere, extra
Ecclesiam colligere, et contra Ecclesiam sentire. Sed aliud est non habere aliquid, aliud non iure
habere vel illicite usurpare. Non itaque ideo non sunt Sacramenta Christi et Ecclesiae, quia eis
illicite utuntur, non haeretici solum, sed etiam omnes iniqui et impii. Sed tamen illi corrigendi aut
puniendi: illa vero agnoscenda et veneranda sunt.

De hac quaestione facta sunt duo concilia in Africa.
10. 14. Dicit sane de hac re non unum, sed duo vel amplius facta esse concilia, sed tamen Africana.
Nam et in quodam septuaginta et unum episcopos 18 fuisse commemorat, quorum omnium
auctoritati, universae Ecclesiae cum longe pluribus episcopis toto orbe diffusae auctoritatem non
dubitamus cum ipsius Cypriani pace praeponere, cuius universae Ecclesiae inevulsibile membrum
se esse gaudebat.

Aqua Baptismatis non est profana et adultera.
10. 15. Non est autem aqua profana et adultera, super quam nomen Dei invocatur, etiamsi a
profanis et adulteris invocetur: quia nec ipsa creatura, nec ipsum nomen adulterum est. Baptismus
vero Christi verbis evangelicis consecratus, et per adulteros et in adulteris sanctus est, quamvis illi
sint impudici et immundi: quia ipsa eius sanctitas pollui non potest, et sacramento suo divina virtus
assistit, sive ad salutem bene utentium, sive ad perniciem male utentium. An vero solis vel etiam
lucernae lux, cum per coenosa diffunditur, nihil inde sordium contrahit, et baptismus Christi potest
cuiusquam sceleribus inquinari? Si enim ad ipsas res visibiles quibus Sacramenta tractantur,
animum conferamus; quis nesciat eas esse corruptibiles? Si autem ad id quod per illas agitur, quis
non videat non posse corrumpi, quamvis homines per quos agitur, pro suis moribus vel praemia
percipiant, vel poenas luant?

Exemplum Novatianensium non valet.
11. 16. Recte autem non movit Cyprianum quod scripsit Iubaianus: Novatianenses rebaptizare eos
qui ad se ex Catholica venirent 19. Neque enim quidquid haeretici perverse fuerint imitati, propterea
faciendum a Catholicis non est, quia illi similiter faciunt. Sed aliud est cur haeretici rebaptizare non

25

