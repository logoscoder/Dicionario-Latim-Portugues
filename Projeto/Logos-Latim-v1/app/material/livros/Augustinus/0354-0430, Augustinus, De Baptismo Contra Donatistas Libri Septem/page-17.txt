concilii, sicut dicunt, ore veridico non dubitaverunt tale proferre iudicium, ut eos primis illis
schismaticis, quos vivos terra sorbuit, compararent 28? Quorum quosdam tamen, quod negare non
possunt, aut innocentes damnaverunt, aut nocentes iterum receperunt. Sed cum verum dicitur cui
respondere non possunt, rodunt murmura salebrosa: Sic volumus. " Tu quis es, qui iudices alienum
servum? Suo domino stat, aut cadit " 29. Cum autem infirma ovis in solitudine aspicitur, ubi pastor
qui reclamet absens videtur, dentes exseruntur, frangitur guttur invalidum: Bonus homo esses, si
non esses traditor. Consule animae tuae; esto christianus. O improbam rabiem! Cum christiano
dicitur: Esto christianus; quid aliud docetur, nisi negare se christianum? Numquid aliud erat quod
docere cupiebant illi Christianorum persecutores, quibus qui restiterunt, facti sunt martyres? An
levius putatur quod gladio minante, quam quod lingua insidiante committitur?

Donatistae se induunt pellibus ovinis quando utuntur verbis Cypriani.
7. 11. Ad ista respondete, lupi rapaces, qui pellibus ovinis indui cupientes 30, beati Cypriani litteras
pro vobis esse arbitramini. Contaminabat Cyprianum sacrilegium schismaticorum, an non
contaminabat? Si contaminabat, iam tunc periit Ecclesia, non erat unde propagaremini. Si autem
non contaminabat, quo scelere alieno possunt in unitate contaminari innocentes, si schismatis
sacrilegio non possunt? Quare ergo vos separastis? Quare cum leviora quae fingitis, fugitis, ipsum
sacrilegium schismatis, quod est omnibus gravius, commisistis? An forte iam placet fateri non fuisse
iam illos vel schismaticos vel haereticos, qui extra communionem Ecclesiae, vel in schismate aliquo
vel in haeresi fuerant baptizati, quia transeundo ad Ecclesiam, et errores suos pristinos
anathemando, destiterant esse quod erant? Quomodo ergo sine Baptismo non super eos
remanserant scelera eorum? An ille Baptismus Christi erat, sed eis extra Ecclesiae communionem
prodesse non poterat; cum autem venerunt, et anathemato praeterito errore in Ecclesiae pacem
per manus impositionem recepti sunt, tunc in caritate radicatis atque fundatis, sine qua infructuosa
sunt cetera, prodesse coepit et ad remissionem peccatorum et ad sanctificationem vitae, quod sine
fructu extra portabant?

Antiqua est saluberrima consuetudo Ecclesiae non rebaptizandi.
7. 12. Nolite ergo nobis auctoritatem obicere Cypriani ad Baptismi repetitionem: sed tenete
nobiscum exemplum Cypriani ad unitatis conservationem. Nondum enim erat diligenter illa
Baptismi quaestio pertractata, sed tamen saluberrimam consuetudinem tenebat Ecclesia, in ipsis
quoque schismaticis et haereticis corrigere quod pravum est, non iterare quod datum est; sanare
quod vulneratum est, non curare quod sanum est. Quam consuetudinem - credo ex apostolica
traditione venientem, sicut multa non inveniuntur in litteris eorum, neque in conciliis posterorum, et
tamen quia per universam custodiuntur Ecclesiam, nonnisi ab ipsis tradita et commendata
creduntur -: hanc ergo saluberrimam consuetudinem per Agrippinum prodecessorem suum dicit
sanctus Cyprianus quasi coepisse corrigi 31. Sed sicut diligentius inquisita veritas docuit, quae post
magnos dubitationis fluctus ad plenarii concilii confirmationem perducta est, verius creditur per
Agrippinum corrumpi coepis-se, non corrigi. Irruente itaque tam magna quaestione, cum de
remissione peccatorum et de spiritali hominis regeneratione, utrum posset apud haereticos vel
apud schismaticos fieri, difficile ratio redderetur, et praecederet auctoritas Agrippini, et
nonnullorum qui ei consenserant hominum in hac quaestione deficientium, qui maluerant aliquid
novum moliri, quam tenere consuetudinem cuius defensionem non intellegebant; irruerunt in
oculos animae verisimiles rationes, et intercluserunt iter pervestigandae veritatis.

Ratio cur Cyprianus contra hanc consuetudinem dixit.
8. 13. Nec arbitror beatum Cyprianum propter aliud contra consuetudinem quid sentiret liberius
exprompsisse, prioremque dixisse, nisi ut alium, si forte existeret, cui esset melius revelatum,
gratissime acciperet; et ostenderet imitandam, non solum docendi diligentiam, sed etiam discendi
modestiam: si autem nullus existeret, qui tale aliquid afferret, unde illae omnes verisimiles rationes
quibus movebatur refellerentur, in eadem sententia permaneret, bene sibi conscius et non
occultatae quae putabatur veritatis, et retentae quae amabatur unitatis. Nam et illud sic intellexit
quod ait Apostolus: Prophetae autem duo aut tres loquantur, et ceteri examinent; si alii revelatum
fuerit sedenti, ille prior taceat 32. Qua in parte, inquit, docuit et ostendit, multa singulis in melius
revelari, et debere unumquemque, non pro eo quod semel imbiberat et tenebat, pertinaciter
congredi; sed si quid melius et utilius exstiterit, libenter amplecti 33. His utique verbis non solum eos
admonuit sibi consentire, qui melius aliquid non videbant; sed etiam eos hortatus est, si qui possent
afferre aliquid quo prior consuetudo servanda potius firmaretur: ut si tale esset quod refelli non
posset, etiam ipse ostenderet quam veraciter dixerit, debere unumquemque non pro eo quod
semel imbiberat et tenebat, pertinaciter congredi; sed si quid melius et utilius exstiterit, libenter

17

