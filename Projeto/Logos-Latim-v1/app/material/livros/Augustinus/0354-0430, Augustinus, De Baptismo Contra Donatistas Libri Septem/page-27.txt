dicit: Numquid Paulus crucifixus est pro vobis? aut in nomine Pauli baptizati estis? 25 Habebant ergo
isti Baptismi sacramentum, et tamen carnaliter sapiendo, quid poterant de Deo credere nisi
secundum sensum carnis suae, ubi animalis homo non percipit quae sunt Spiritus Dei? Talibus dicit:
Non potui vobis loqui quasi spiritalibus, sed quasi carnalibus. Quasi parvulis in Christo lac vobis
potum dedi, non escam; nondum enim poteratis: sed nec adhuc quidem potestis; adhuc enim estis
carnales 26. Tales etiam circumferuntur omni vento doctrinae de quibus dicit: Ut ultra non simus
parvuli, iactati et circumlati omni vento doctrinae 27. Numquid ergo isti si profecerint usque ad
spiritalem hominis interioris aetatem, et intellegentiae sinceritate cognoverint quam longe aliter per
fallaciam suorum phantasmatum de Deo crediderint, quam veritas postulabat, iterum baptizandi
sunt? Sic etiam fieri potest ut in alicuius haeretici librum catholicus catechumenus incidat, et a
veritate nesciens discernere errorem, credat aliquid contra catholicam fidem; cui tamen errori
verba Symboli non repugnant: sub eisdem quippe verbis innumerabiles haereticorum errores exorti
sunt. Putans ergo iste catholici alicuius magni atque docti esse illum librum, si talia credens in
Catholica baptizetur, et posteriore diligentia cognoscat quemadmodum credere debeat, atque
arrepta fide catholica illud ex animo respuat; numquid si hoc confessus fuerit, denuo baptizandus
est? Aut si antequam discat et confiteatur, hoc sentire inveniatur, et quid abicere debeat, quidve
credere doceatur, manifestumque fiat in ea falsitate fidei baptizatum fuisse; numquid denuo
baptizandus est? Quid ita? Quia illa sanctitas Sacramenti verbis evangelicis consecrata super eum
integra permanebat, sicut eam traditam acceperat; quamvis ipse in carnalis mentis vanitate
constitutus, aliud cum baptizaretur crederet, quam credere debuisset. Quapropter manifestum est,
fieri posse ut fide non integra integrum in quoquam maneat Baptismi sacramentum: et ideo illa
quae de diversorum haereticorum varietate dicuntur, ad istam quaestionem non pertinent. Illud
enim in quoque corrigendum est, quod ille per quem corrigitur, pravum esse perspexerit. Illud
sanandum est quod aegrotat: illud dandum est quod non habetur, et maxime caritas pacis, sine qua
cetera prodesse non possunt. Sed tamen cum adsunt non quasi desint tradenda sunt; sed ut
fructuose, et non perniciose habeantur, per ipsum vinculum pacis et eminentiam caritatis agendum
est.

Baptismus consecratus evangelicis verbis est integer etiam si fides est imperfecta.
15. 20. Quamobrem si evangelicis verbis: In nomine Patris et Filii et Spiritus sancti 28 Marcion
Baptismum consecrabat, integrum erat Sacramentum; quamvis eius fides sub eisdem verbis aliud
opinantis quam catholica veritas docet, non esset integra, sed fabulosis falsitatibus inquinata. Nam
sub isdem verbis, id est: In nomine Patris et Filii et Spiritus sancti, non solum Marcion, aut
Valentinus, aut Arius, aut Eunomius, sed ipsi carnales parvuli Ecclesiae (quibus dicebat Apostolus:
Non potui loqui vobis quasi spiritalibus, sed quasi carnalibus 29), si possent singuli diligenter
interrogari, tot diversitates opinionum fortassis, quot homines numerarentur: Animalis enim homo
non percipit quae sunt Spiritus Dei 30. Numquid tamen ideo non integrum Sacramentum accipiunt?
aut numquid ideo si profecerint, et opinionum carnalium vanitatem emendaverint, denuo quod
acceperant repetendum est? Accipit quisque secundum fidem suam 31, sed quantum capit
gubernante illa misericordia Dei, de qua praesumens idem apostolus dicit: Si quid aliter sapitis, id
quoque vobis Deus revelabit 32. Laquei tamen haereticorum et schismaticorum propterea carnalibus
nimium perniciosi sunt, quia ipse provectus eorum intercluditur, confirmata sententia vanitatis
adversus catholicam veritatem, et confirmata animositate dissensionis adversus catholicam pacem.
Sacramenta tamen si eadem sunt, ubique integra sunt, etiamsi prave intelleguntur et discordiose
tractantur: sicut scriptura ipsius Evangelii si eadem ipsa est, ubique integra est, etiamsi
innumerabili falsarum opinionum varietate asseratur. Nam quod ait Ieremias 33: Utquid qui
contristant me praevalent? Plaga mea solida est; unde sanabor? Dum fit, facta est mihi sicut aqua
mendax non habens fidem 34; si figurate atque allegorica locutione prophetiae nusquam poneretur
aqua, nisi quae Baptismum significaret, laboraremus quaerere quid sibi velint haec verba Ieremiae:
nunc autem cum apertissime in Apocalypsi exponantur aquae pro populis positae 35, cur non
intellegam aquam mendacem et sine fide, populum mendacem ac perfidum, nescio.

Extra Ecclesiam non invenitur caritas, sine qua cetera non valent.
16. 21. Spiritus autem sanctus quod in sola Catholica, per manus impositionem dari dicitur,
nimirum hoc intellegi maiores nostri voluerunt, quod Apostolus ait: Quoniam caritas Dei diffusa est
in cordibus nostris per Spiritum sanctum, qui datus est nobis 36. Ipsa est enim caritas, quam non
habent qui ab Ecclesiae catholicae communione praecisi sunt: ac per hoc etiamsi linguis hominum
et Angelorum loquantur, si sciant omnia sacramenta et omnem scientiam, et si habeant omnem
prophetiam, et omnem fidem, ita ut montes transferant, et distribuant omnia sua pauperibus, et
tradant corpus suum ut ardeant, nihil eis prodest 37. Non autem habet Dei caritatem, qui Ecclesiae
non diligit unitatem: ac per hoc recte intellegitur dici non accipi nisi in Catholica Spiritus sanctus.

27

