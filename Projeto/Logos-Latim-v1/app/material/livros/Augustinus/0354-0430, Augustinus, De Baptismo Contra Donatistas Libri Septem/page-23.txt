2. 3. Quod si dicunt, propterea tunc illam catholicam Ecclesiam fuisse, quia erant ibi pauci, vel si
hoc putant, etiam multi qui Baptismum datum apud haereticos improbabant, et baptizabant eos qui
inde veniebant: Quid ergo? ante Agrippinum, a quo ista coepit quasi nova ratio adversus
consuetudinem dimicans, numquid non erat Ecclesia? Quid denique post Agrippinum, quando nisi
ad pristinam consuetudinem reditum esset, alterum moliri concilium non esset necesse Cypriano,
numquid non erat Ecclesia, quia talis per omnia consuetudo tenebatur, ut Baptismus Christi nonnisi
Christi Baptismus haberetur, etiamsi apud haereticos vel schismaticos datus fuisse probaretur?
Quod si erat etiam tunc Ecclesia, et haereditas Christi non interrupta perierat, sed per omnes
gentes augmenta capiens permanebat; tutissima ratio est in eadem consuetudine permanere, quae
tunc bonos et malos una complexione portabat. Si autem tunc non erat Ecclesia, quia sacrilegi
haeretici sine Baptismo recipiebantur, et hoc universali consuetudine tenebatur; unde Donatus
apparuit? de qua terra germinavit? de quo mari emersit? de quo coelo cecidit? Nos itaque, ut dicere
coeperam, in eius Ecclesiae communione securi sumus, per cuius universitatem id nunc agitur,
quod et ante Agrippinum, et inter Agrippinum et Cyprianum per eius universitatem similiter
agebatur; et cuius universitatem neque Agrippinus deseruit, neque Cyprianus, neque illi qui eis
consense- rant, quamvis aliter quam ceteri saperent, sed cum eis ipsis a quibus diversa senserunt,
in eadem unitatis communione manserunt. Ipsi autem considerent ubi sint, qui neque unde
propagati sint possunt dicere, si iam tunc Ecclesiam recepti sine Baptismo haeretici et schismatici
communionis contagione perdiderant: neque ipsi Cypriano consentiunt; ille enim cum receptoribus
haereticorum et schismaticorum, ac per hoc etiam cum ipsis receptis manere se in communione
professus est; isti autem propter nomen traditorum quos in Africa infamaverunt, et in transmarino
iudicio non convicerunt, se ab orbis terrarum communione separarunt: cum etiamsi vera crimina
obicerent, multo sunt maiora scelera haeresum et schismatum, unde sine Baptismo, sicut ipse
sensit, venientes, et in catholicam communionem non per Baptismum recepti, non potuerunt
maculare Cyprianum. Neque in eo ipso in quo se dicunt imitari Cyprianum, inveniunt quid
respondeant de recepto Baptismo Maximianistarum, cum eis, quos ex eo numero, quos concilio suo
plenario damnatos, etiam terrenarum potestatum iudicio sunt persecuti, in suam communionem, in
eodem ipso episcopatu in quo damnaverant revocaverunt. Quapropter si temporibus Cypriani
perdidit Ecclesiam malorum communio, non habent isti suae communionis originem; si autem non
perdidit, non habent suae praecisionis aliquam defensionem: insuper nec exemplum Cypriani
sectantes, quia unitatis vinculum dirruperunt; nec ipsum concilium, quia Maximianistarum
Baptismum receperunt.

Epistula Cypriani ad Iubanianum.
3. 4. Nunc ergo nos manentes in exemplo Cypriani, consideremus etiam concilium Cypriani. Quid
ait Cyprianus? Audistis, inquit, collegae dilectissimi, quid mihi Iubaianus coepiscopus noster
scripserit, consulens mediocritatem nostram de illicito et profano haereticorum Baptismo; quidque
ergo rescripserim ei, censens scilicet quod semel atque iterum et saepe censuimus, haereticos ad
Ecclesiam venientes Ecclesiae Baptismo baptizari et sanctificari oportere. Item lectae sunt vobis et
aliae Iubaiani litterae, quibus pro sua sincera et religiosa devotione ad epistolam nostram
rescribens, non tantum consensit, sed et instructum se esse gratias egit 2. His verbis beati Cypriani,
accepimus eum a Iubaiano esse consultum, et quod responderit consulenti, et quod ille instructum
se esse gratias egit. Numquid iam pertinaces existimari debemus, si considerare voluerimus
eamdem ipsam epistolam, qua hoc Iubaiano persuasum est? Donec enim persuadeatur et nobis (si
hoc persuaderi veris rationibus potest), securos nos de iure catholicae communionis facit ipse
Cyprianus.

Adhuc de hac epistula.
3. 5. Sequitur enim, et dicit: Superest ut de hac ipsa re quid singuli sentiamus, proferamus,
neminem iudicantes, aut a iure communionis aliquem, si diversum senserit, amoventes 3. Non
solum ergo mihi salvo iure communionis adhuc verum quaerere, sed etiam diversum sentire
concedit. Neque enim quisquam nostrum, inquit, episcopum se episcoporum constituit, aut
tyrannico terrore ad obsequendi necessitatem collegas suos adigit 4. Quid mansuetius? quid
humilius? Nulla nos certe deterret auctoritas a quaerendo quid verum sit. Quando habeat, inquit,
omnis episcopus pro licentia libertatis et potestatis suae arbitrium proprium, tamque iudicari ab
alio non possit, quam nec ipse potest alterum iudicare 5: opinor utique, in his quaestionibus quae
nondum eliquatissima perspectione discussae sunt. Noverat enim quantam Sacramenti
profunditatem tunc omnis Ecclesia varia disputatione versabat, liberumque faciebat quaerendi
arbitrium, ut examinata veritas panderetur. Neque enim mentiebatur, et simpliciores collegas suos
in verbo capere cogitabat, ut cum se diversum sentire prodidissent, tunc contra quam promiserat,
excommunicandos esse censeret. Absit ab anima tam sancta ista scelerata perfidia: qui hoc de tali
viro quasi cum eius laude sentiunt, nihil aliud quam se ipsos tales esse profitentur. Ego Cyprianum

23

