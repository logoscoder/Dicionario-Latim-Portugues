catholicum episcopum, catholicum martyrem, et quanto magis magnus erat, tanto se in omnibus
humilantem, ut coram Deo inveniret gratiam 6, nullo prorsus modo crediderim, in sancto praesertim
concilio collegarum, aliud ore protulisse quam corde gestabat, praesertim cum addat et dicat: Sed
exspectemus universi iudicium Domini nostri Iesu Christi, qui unus et solus habet potestatem et
praeponendi nos in Ecclesiae suae gubernatione, et de actu nostro iudicandi 7. Sub tanti ergo
commemoratione iudicii, verum exspectans audire a collegis, prior eis mentiendi praeberet
exemplum? Averterit Deus hanc dementiam a quolibet christiano, quanto magis a Cypriano!
Habemus ergo quaerendi liberum arbitrium, ipsius Cypriani nobis mitissimo et veracissimo sermone
concessum.

Lectio huius epistulae non persuadet.
4. 6. Iam quidem incipiunt eius collegae proprias proferre sententias: sed ad Iubaianum datas
litteras audierunt. Recitatae sunt enim, sicut in exordio commemoratum est. Et nobis ergo
recitentur, ut nos quoque inde quid sentiri oporteat, quantum Dominus adiuvat, indagemus. Dicit
forsitan quispiam: Quid ergo? tu modo discis quid ad Iubaianum scripserit Cyprianus? Iam legi,
fateor; et profecto issem in eamdem sententiam, nisi me ad diligentiorem considerationem
revocaret tanta auctoritas aliorum, quos vel pares gratia doctrinae, vel etiam fortasse doctiores,
per tot gentes Latinas, Graecas, Barbaras, et ipsam Hebraeam, Ecclesia toto orbe diffusa parere
potuit, quae ipsum quoque pepererat, qui mihi nullo modo videri potuerunt frustra noluisse istam
tenere sententiam: non quia fieri non potuit ut in obscurissima quaestione verius pluribus unus
paucive sentirent; sed quia non facile pro uno vel paucis adversus innumerabiles eiusdem religionis
et unitatis viros, et magno ingenio et uberi doctrina praeditos, nisi pertractatis pro viribus atque
perspectis rebus ferenda sententia est. Itaque sollicitius inquirenti, quanta mihi etiam ipsius
Cypriani litterae suggesserint pro hac sententia, quam nunc Ecclesia catholica tenet, ut Christi
Baptismus non ex merito eorum per quos datur, sed ex ipsius de quo dictum est: Hic est qui
baptizat 8, agnoscendus et approbandus sit, in progressu sermonis nostri res ipsa indicabit.
Arbitremur itaque iam illam epistolam, quae ad Iubaianum ab eodem data est, recitatam nobis,
sicut in concilio recitata est. Legat eam primo, qui lecturus est haec quae dicturus sum, ne quid
forte necessarium me subtraxisse arbitretur. Nimis enim longum est, nec ad explicationem
susceptae rei pertinet, ut omnia verba huius epistolae nunc commemorentur a nobis.

Quid Augustinus teneat in pertractanda quaestione.
5. 7. Si quis autem quaerit, quid interim teneam dum ista pertracto: respondeo, primum mihi
Cypriani litteras suggessisse quod teneam, donec perspiciam quale sit quod coepit postea disputari.
Ait quippe ipse Cyprianus: Sed dicit aliquis: Quid ergo fiet de iis qui in praeteritum de haeresi
venientes ad Ecclesiam, sine Baptismo admissi sunt? 9 Utrum revera sine Baptismo isti fuerint; an
ideo sint admissi, quia illi qui admittebant, eos habere Baptismum intellegebant, mox
considerabimus. Verumtamen quae soleret esse Ecclesiae consuetudo, satis idem Cyprianus
ostendit, qui ait, in praeteritum de haeresi ad Ecclesiam venientes sine Baptismo admissos.

Veritas non est contemnenda.
5. 8. Dicit etiam in ipso concilio Castus Siccensis: Qui contempta veritate praesumit consuetudinem
sequi, aut circa fratres invidus est et malignus, quibus veritas revelatur; aut circa Deum ingratus
est, cuius inspiratione Ecclesia eius instruitur 10. Utrum veritas revelata sit, mox quaeremus: tamen
aliam fuisse Ecclesiae consuetudinem, etiam iste confessus est.

Cedat consuetudo veritati.
6. 9. Dicit et Libosus Vagensis: In Evangelio Dominus: " Ego sum ", inquit, " veritas " 11: non dixit:
Ego sum consuetudo. Itaque veritate manifestata, cedat consuetudo veritati 12. Plane quis dubitet
veritati manifestatae debere consuetudinem cedere? Sed de manifestata veritate videbimus: nunc
tamen et iste aliam consuetudinem fuisse manifestat.

Facta revelatione veritatis cedat error.
7. 10. Item Zosimus a Tharassa dixit: Revelatione facta veritatis, cedat error veritati: quia et Petrus
qui prius circumcidebat, cessit Paulo veritatem praedicanti 13. Noluit quidem iste dicere
consuetudinem, sed errorem: verumtamen cum dicit: Quia et Petrus qui prius circumcidebat, cessit

24

