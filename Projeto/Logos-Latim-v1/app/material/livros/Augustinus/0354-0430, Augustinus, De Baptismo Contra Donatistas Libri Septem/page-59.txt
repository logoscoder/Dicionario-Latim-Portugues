Mortui exteriores et interiores.
18. 24. Unde nos idem ipse copiosissime admonet, multos in delictis suis et peccatis mortuos,
quamvis ad Christi societatem et ad illius columbae 75 unicae innocentis et simplicis membra non
pertinentes (quae si sola baptizaret, illi utique non baptizarent), specie tamen intus videri et
baptizari et baptizare. Et in eis quamvis mortuis, illius tamen Baptismum vivere, qui non moritur, et
mors ei non ultra dominabitur 76. Cum ergo et intus sint mortui, neque latentes (nam non de illis
tanta diceret Cyprianus), qui vel non pertineant ad illam vivam columbam, vel nondum pertineant;
et foris sint mortui, qui manifestius ad eam vel non pertineant, vel nondum pertineant; verumque
sit non posse ab eo vivificari alterum, qui ipse non vivit 77: manifestum est eos qui intus a talibus
baptizantur, si vera conversione cordis accedunt, ab eo vivificari cuius est Baptismus. Si autem
saeculo verbis et non factis renuntiant 78, quales Cyprianus et intus esse testatur; nec ipsos
vivificari nisi convertantur, et tamen verum habere Baptismum, etiamsi non convertantur. Unde
etiam exteriores mortuos, quamvis neque vivant, neque vivificent, habere tamen Baptismum
vivum, qui eis tunc prosit ad vitam, si convertantur ad pacem, similiter manifestum est.

Utrum veteres haereses rebaptizabant.
19. 25. Quapropter qui tunc ab haeresibus venientes in eodem Christi Baptismo, quem foris
acceperant, suscipiebant, et dicebant se veterem consuetudinem sequi, sicut etiam nunc suscipit
Ecclesia: frustra contra eos dicebatur, apud veteres haereses et schismata prima adhuc fuisse
initia, ut hi illic essent qui de Ecclesia recedebant, et hic baptizati prius fuerant, quos tunc ad
Ecclesiam revertentes et poenitentiam agentes, necesse non erat baptizari 79. Statim enim ut
unaquaeque haeresis existebat, et a congregatione catholicae communionis exibat, non dico alio
die, sed et ipso die poterat irruentes in se aliquos baptizare. Et ideo si vetus haec erat consuetudo,
ut sic susciperentur (quod nec ipsi qui contra disserebant negare potuerunt), nulli paulo attentius
advertenti potest esse dubium, etiam eos sic esse susceptos, qui foris in haeresibus baptizati sunt.

De ove vere errante.
19. 26. Illud autem quid habeat rationis non video, ut nondum dicatur ovis errans 80, cui quaerenti
salutem christianam, in haereticorum incidere errorem, et apud eos contingit baptizari; et ovis iam
facta dicatur in ipsa intus Catholica, qui saeculo verbis solis et non factis renuntiavit 81, et in ea
cordis falsitate Baptismum accepit. Aut si et talis non fit ovis, nisi cum se ad Deum veraci corde
converterit: sicut iste non quando fit ovis baptizatur, si iam baptizatus erat, sed ovis nondum orat;
sic et ille qui venit ab haereticis ut ovis fiat, non tunc baptizandus est, si apud illos iam eodem
Baptismo baptizatus erat, quamvis adhuc ovis non erat. Quapropter cum omnes etiam intus mali,
avari, invidi, ebriosi, et contra disciplinam christianam viventes, merito dici possint et mendaces, et
tenebrosi, et mortui, et antichristi, numquid tamen propterea non baptizant, quia nihil potest esse
commune mendacio et veritati 82, tenebris et luci, morti et immortalitati, Antichristo et Christo 83?

Nullum peccatum facit perversum sacramentum.
19. 27. Non itaque de sola consuetudine, sed etiam de veritatis ratione praesumit, qui nullorum
hominum perversitate perversum fieri dicit Dei Sacramentum, quod etiam in perversis esse
declaratur. Certe Ioannes apostolus apertissime dicit: Qui odit fratrem suum, in tenebris est usque
adhuc 84; et iterum: Qui odit fratrem suum, homicida est 85: cur ergo intus tales baptizant, quos in
malevola invidia fuisse Cyprianus ipse commemorat 86?
20. 27. Quomodo aquam mundat et sanctificat homicida? quomodo benedicunt oleum tenebrae? Si
autem Deus adest Sacramentis et verbis suis, per qualeslibet administrentur, et Sacramenta Dei
ubique recta sunt, et mali homines quibus nihil prosunt, ubique perversi sunt.

Utrum haereticus baptizatus pertineat ad Ecclesiam.
20. 28. Illud autem quale est, ut ideo putetur haereticus non habere Baptismum, quia non habet
Ecclesiam 87? Et utique cum baptizatur, etiam de sancta Ecclesia interrogatur 88. Quasi vero ille qui
non factis intus, sed verbis saeculo renuntiat 89, non hoc in Baptismo interrogatur. Sicut ergo huius
falsa responsio non efficit ut Baptismus non sit quem percipit; sic et illius de Ecclesia sancta falsa
responsio non efficit ut Baptismus non sit quem percipit: et sicut ille si postea, quod fallaciter
responderat, veraciter impleat, non ei Baptismus repetitur, sed vita corrigitur; sic et ille si postea

59

