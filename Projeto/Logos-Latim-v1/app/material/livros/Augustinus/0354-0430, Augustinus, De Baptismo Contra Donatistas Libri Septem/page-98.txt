Sinagoga Satanae non habet baptismum.
29. 46. Rogatianus a Nova dixit 75: Ecclesiam Christus instituit, haeresim diabolus: quomodo potest
habere Baptismum Christi synagoga satanae?
29. 47. Huic respondetur: Numquid quia pios Christus instituit, et invidos diabolus, ideo non potest
habere Baptismum Christi, quae in invidis convincitur esse pars diaboli?

Comparatio cum Iuda.
25. 48. Therapius a Bulla dixit 76: Qui haereticis Baptismum Ecclesiae concedit, et prodit, quid aliud
quam sponsae Christi Iudas existit?
25. 49. O magna convictio schismaticorum, qui se ab haereditate Christi toto orbe diffusa nefario
sacrilegio separarunt, si Cyprianus talibus communicabat qualis Iudas traditor fuit, et tamen ab eis
non maculabatur: aut si maculabatur, tunc Iudae facti sunt omnes: ergo et modo Iudae sunt omnes:
aut si non sunt; non ergo pertinent ad posteros facinora priorum, quamvis ex eadem communione
propagatos. Cur ergo nobis traditores obiciunt, quos non convicerunt, et sibi Iudam non obiciunt, cui
Cyprianus et collegae eius communicaverunt? Ecce concilium de quo solent isti gloriari. Nos quidem
dicimus quia sic non prodit haereticis Ecclesiae Baptismum, qui Baptismum Christi et in haereticis
probat; sicut non prodit homicidis Ecclesiae Baptismum, qui Baptismum Christi et in homicidis
probat: sed quia isti ex hoc concilio nobis praescribere quid sentire debeamus, affectant, ipsi
priores ei consentiant. Ecce Iudae traditori sunt comparati, qui dicebant haereticos quamvis in
haeresi baptizatos non debere iterum baptizari. Talibus autem Cyprianus communicabat, qui dixit:
Neminem iudicantes, aut a iure communionis aliquem, si diversum senserit, amoventes 77. Tales
etiam antea fuisse in Ecclesia per illam sententiam manifestantur, ubi ait: Sed dicit aliquis: Quid
ergo fiet de his qui in praeteritum in Ecclesiam sine Baptismo admissi sunt? 78 Talem fuisse
Ecclesiae consuetudinem ipsi, qui hoc concilium faciunt, saepe commemorant. Si ergo nihil aliud
quicumque hoc facit, quam sponsae Christi Iudas existit, sicut ista sententia pronuntiata est; Iudas
autem, sicut docet Evangelium, traditor fuit; traditoribus ergo communicaverunt omnes, qui tunc
etiam ista dicebant, et antequam ista dicerent, traditores facti erant omnes per illam
consuetudinem, quam tunc Ecclesia retinebat. Omnes ergo, id est et nos et ipsi quia ex illa unitate
propagati sumus, traditores sumus. Sed nos duobus modis defendimur: quia et huic concilio, ubi
hoc pronuntiatum est, non consentimus, salvo iure unitatis, sicut ipse Cyprianus praedixit; et bonis
malos in unitate catholica, donec in fine a tritico palea separetur, nihil obesse arbitramur. Isti
autem, quia et hoc concilium tamquam pro se proferunt, et malorum communione quasi contagione
bonos perire contendunt, non inveniunt quomodo dicant, aut priores Christianos unde isti
propagantur, non fuisse traditores, quia isto concilio convincuntur; aut ad se non pertinere facinora
priorum, quia nobis maiores nostros obiciunt.

Deus non audit peccatorem.
26. 50. Item alius Lucius a Membresa dixit 79: Scriptum est, "Deus peccatorem non audit " 80. Qui
peccator est, quomodo audiri in Baptismo potest?
26. 51. Respondemus: Quomodo auditur avarus, et raptor, et fenerator, et homicida? An isti non
sunt peccatores? quos tamen Cyprianus in Catholica obiurgat 81, et tolerat.

Consuetudo non est anteponenda veritati.
27. 52. Item alius Felix a Buslacenis dixit 82: In haereticis sine Baptismo Ecclesiae admittendis
nemo consuetudinem rationi et veritati praeponat; quia consuetudinem ratio et veritas semper
excludit.
27. 53. Huic respondetur: Veritatem non ostendis, de consuetudine confiteris. Recte igitur
consuetudinem teneremus plenario concilio posteriore firmatam, etiam si veritas adhuc lateret,
quam credimus iam esse manifestatam.

Antichristi non possunt rebaptizare.

98

