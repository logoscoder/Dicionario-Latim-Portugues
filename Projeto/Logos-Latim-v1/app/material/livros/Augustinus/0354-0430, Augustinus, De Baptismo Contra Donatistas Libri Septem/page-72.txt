Episcopi diversimode sentierunt, sed in unitate remanserunt.
7. 10. Iam satis, quantum arbitror, non solum ad epistolam quam Iubaiano scripsit, sed etiam ad
illam quam ad Quintum dedit, et ad illam quam cum quibusdam collegis ad quosdam collegas, et ad
illam quam ad Pompeium, quantum potuimus, pro universitate catholicae consensionis atque
concilii, in cuius unitate isti tamquam pia membra manserunt, libris superioribus disputavimus.
Quapropter iam opportunum videtur, quid etiam caeteri singillatim censuerint considerare ea
libertate, quam nobis etiam ipse non abrogavit, dicens: Neminem iudicantes, aut a iure
communionis aliquem, si diversum senserit, amoventes. Quod eum non propterea dixisse, ut
cogitationes tacitas collegarum, tamquam de abdito erutas tali securitate captaret, sed quod revera
pacem unitatemque diligeret, ex aliis similibus videre facillimum est, ubi ad singulos scribit, sicut ad
ipsum Iubaianum. Haec tibi, inquit, brevissime pro nostra mediocritate rescripsimus, frater
charissime, nemini praescribentes, aut praeiudicantes, quominus unusquisque episcoporum quod
putat faciat, habens arbitrii sui liberam potestatem 15. Et ne quisquam, si hac eadem libera
potestate diversa sentiret, pellendus a caeterorum consortio videretur, sequitur et dicit: Nos,
quantum in nobis est, propter haereticos cum collegis et coepiscopis nostris non contendimus, cum
quibus divinam concordiam et dominicam pacem tenemus; et paulo post: Servatur, inquit, a nobis
patienter et leniter caritas animi collegii, honor, vinculum fidei, concordia sacerdotii 16. Sic et in
epistola quam scripsit ad Magnum, cum de Baptismo tinctorum et perfusorum quaereretur, utrum
aliquid interesset: Qua in parte, inquit, nemini verecundia et modestia nostra praeiudicat, quominus
unusquisque quod putaverit sentiat, et quod senserit faciat 17. Quibus eius sermonibus satis
apparet, illo tempore ab eis ista esse tractata, quo nondum declarata sine ambagine hauriebantur,
sed adhuc clausa magno molimine quaerebantur. Nos ergo iam de Baptismi simplicitate ubique
agnoscenda consuetudinem universae Ecclesiae, etiam conciliis universalibus roboratam tenentes,
accepta quoque ex verbis Cypriani maiore fiducia, per quae mihi etiam tunc liceret salvo iure
communionis diversa sentire 18, unitate quidem praelata atque laudata, qualem beatus Cyprianus et
eius collegae, qui cum eo concilium illud fecerunt, cum diversa sentientibus tenuerunt,
haereticorum et schismaticorum seditiosas calumnias proturbantes atque evertentes in nomine
Domini nostri Iesu Christi, qui per Apostolum suum loquens ait: Sufferentes invicem in dilectione;
studentes servare unitatem spiritus in vinculo pacis 19; per quem etiam ait: Si quid aliter sapitis, id
quoque vobis Deus revelabit 20: sanctorum episcoporum sententias, salvo cum eis vinculo unitatis
et pacis, in quo retinendo eos, quantum ipse Dominus adiuvat, imitamur, considerandas et
pertractandas aggredimur.

Haeretici non habent unam fidem, unam spem ideo nec unum Baptismum.
8. 11. Caecilius a Bilta dixit: Ego unum Baptismum in Ecclesia sola scio, et extra Ecclesiam nullum.
Hic erit unum, ubi spes vera est et fides certa. Sic enim scriptum est: " Una fides, una spes, unum
Baptisma " 21. Non apud haereticos, ubi spes nulla est et fides falsa, ubi omnia per mendacium
aguntur, ubi exorcizat daemoniacus, Sacramentum interrogat cuius os et verba cancer emittunt,
fidem dat infidelis, veniam delictorum tribuit sceleratus, et in nomine Christi tingit antichristus,
benedicit a Deo maledictus, vitam pollicetur mortuus, pacem dat impacificus, Deum invocat
blasphemus, sacerdotium administrat profanus, ponit altare sacrilegus. Ad haec omnia accedit et
illud malum, ut antistes diaboli audeat Eucharistiam facere. Aut qui illis adsistunt, dicant haec
omnia falsa esse de haereticis. Ecce ad qualia cogitur Ecclesia consentire, et sine Baptismo et venia
delictorum communicare compellitur. Quam rem, fratres, fugere ac vitare debemus, et a tanto
scelere nos separare, et unum Baptismum tenere, quod soli Ecclesiae a Deo concessum est.

Multi in Ecclesia baptizantur qui dicunt et non faciunt.
8. 12. Ad haec respondeo, quoniam quisquis etiam intus confitetur se Deum nosse, factis autem
negat, quales sunt avari et invidi, et qui propter fraternum odium, non meo, sed sancti Ioannis
apostoli testimonio dicuntur homicidae 22; et spem non habent, quia malam conscientiam gerunt; et
perfidi sunt, quia non id agunt quod Deo voverunt; et mendaces, quia falsa profitentur; et
daemoniaci, quia diabolo et angelis eius in suo corde locum praebent; et verba eorum putredinem
operantur, cum corrumpunt bonos mores per colloquia mala 23; et infideles sunt, quoniam quod
Deus talibus minatur irrident; et scelerati, quia nefarie vivunt; et antichristi, quia mores eorum
Christo adversantur; et a Deo maledicti, quia ubique tales sancta Scriptura exsecratur; et mortui,
quia carent vita iustitiae; et impacati, quia contrariis factis cum Dei sermone confligunt; et
blasphemi, quia per eorum perditos actus nomini christiano derogatur; et profani, quia ab illo Dei
sanctuario spiritaliter interiore seclusi sunt; et sacrilegi, quia in se ipsis templum Dei male vivendo
corrumpunt; et antistites diaboli, quia fraudi et avaritiae, quae est idololatria, serviunt. Tales autem
nonnullos, imo plurimos, et apostolus Paulus et episcopus Cyprianus 24 etiam intus esse testantur.

72

