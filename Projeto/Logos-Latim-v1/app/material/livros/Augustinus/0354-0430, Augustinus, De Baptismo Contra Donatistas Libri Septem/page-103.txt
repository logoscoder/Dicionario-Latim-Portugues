nemo nostrum ambigit. Illi enim veniunt ad Ecclesiam, qui de parte diaboli ad Christum transeunt,
et aedificant super petram, et incorporantur columbae, et in horto concluso et fonte signato 127
muniuntur; ubi non sunt omnes qui contra Christi praecepta vivunt, ubilibet esse videantur. Nam in
epistola quam scripsit ad Magnum, cum de hac ipsa re ageret, satis aperteque ipse nos commonuit,
in quali societate oporteat intellegi Ecclesiam. Ait enim, de quodam loquens: Alienus fiat et
profanus dominicae pacis, ac dominicae unitatis inimicus, non habitans in domo Dei, id est, in
Ecclesia Christi, in qua non nisi concordes atque unanimes habitant 128. Quid ergo hic dicamus,
paululum advertant, qui nobis de Cypriano volunt praescribere. Si enim in Ecclesia Christi non nisi
concordes atque unanimes habitant, procul dubio non habitabant in Ecclesia Christi, quamvis intus
esse viderentur, illi qui per invidiam et contentionem sine caritate Christum annuntiabant; quos
ipse intellegit 129, non haereticos vel schismaticos a Paulo apostolo commemoratos, sed falsos
fratres cum illo interius conversantes: qui certe baptizare non debebant, quia in Ecclesia non
habitabant 130, in qua ipse dicit non habitare nisi concordes et unanimes: nisi forte quisquam sic
abhorret a vero, ut dicat concordes et unanimes fuisse invidos et malevolos, et sine caritate
contentiosos: et tamen baptizabant, nec eorum ista detestanda perversitas Sacramentum Christi,
quod per eos tractabatur et dispensabatur, aliqua ex parte minuebat atque violabat.
50. 98. Totum sane ipsum locum in eadem ad Magnum epistola positum operae pretium est
pertractare, quem ita contexuit. Non habitans, inquit, in domo Dei, id est, in Ecclesia Christi, in qua
non nisi concordes atque unanimes habitant, loquente in Psalmis Spiritu sancto, et dicente: " Deus
qui inhabitare facit unanimes in domo " 131. Denique unanimitate Christianos firma sibi atque
inseparabili caritate connexos, etiam ipsa Dominica sacrificia declarant. Nam quando Dominus
corpus suum panem vocat 132, de multorum granorum adunatione congestum; populum nostrum,
quem portabat, indicat adunatum: et quando sanguinem suum vinum appellat 133, de botruis atque
acinis plurimis expressum, atque in unum coactum; gregem item nostrum significat commixtione
adunatae multitudinis copulatum 134. Haec verba beati Cypriani indicant eum et intellexisse et
dilexisse decorem domus Dei 135, quam domum ex unanimis et concordibus constare affirmavit, et
docuit testimonio prophetico, et significatione Sacramentorum: in qua utique non erant illi invidi, et
sine caritate malevoli, qui tamen baptizabant. Ex quo apparet et in eis esse posse, atque ab eis dari
posse Sacramentum Christi, qui non sunt in Ecclesia Christi, in qua non nisi unanimes et concordes
habitare Cyprianus ipse testatur. Neque enim saltem hoc dici potest, tunc baptizare posse cum
latent: quoniam illi Paulum apostolum non latebant, quos in Epistola sua veracissimus testis notat,
et gaudere se dicit, quoniam et ipsi Christum annuntiabant. De his quippe ait: Sive occasione, sive
veritate Christus annuntietur, et in hoc gaudeo, sed et gaudebo 136.

Quae est vera Ecclesia.
51. 99. Quibus omnibus consideratis, puto me non temere dicere, alios ita esse in domo Dei, ut et
ipsi etiam sint eadem domus Dei, quae dicitur aedificari super petram 137, quae unica columba
appellatur 138, quae sponsa pulchra sine macula et ruga 139, et hortus conclusus, fons signatus,
puteus aquae vivae, paradisus cum fructu pomorum 140: quae domus etiam claves accepit, ac
potestatem solvendi et ligandi 141. Hanc domum si quis corripientem corrigentemque contempserit:
Sit tibi, inquit, tamquam ethnicus et publicanus 142. De hac domo dicitur: Domine, dilexi decorem
domus tuae, et locum habitationis gloriae tuae 143; et: Qui habitare facit unanimes in domo 144; et:
Iucundatus sum in his qui dixerunt mihi: In domum Domini ibimus 145; et: Beati qui inhabitant in
domo tua; in saecula saeculorum laudabunt te 146; et innumerabilia talia. Haec domus etiam
triticum dicitur, sive tricenum, sive sexagenum, sive centenum fructum afferens cum tolerantia 147.
Haec domus est in vasis aureis et argenteis 148, et lapidibus pretiosis, et lignis imputribilibus. Huic
domui dicitur: Sufferentes invicem in dilectione, studentes servare unitatem spiritus in vinculo
pacis 149; et: Templum enim Dei sanctum est, quod estis vos 150. Haec quippe in bonis fidelibus est,
et sanctis Dei servis ubique dispersis et spiritali unitate devinctis in eadem communione
Sacramentorum, sive se facie noverint, sive non noverint. Alios autem ita dico esse in domo, ut non
pertineant ad compagem domus, nec ad societatem fructiferae pacificaeque iustitiae 151; sed sicut
esse palea dicitur in frumentis: nam et istos esse in domo, negare non possumus, dicente Apostolo:
In magna autem domo non solum aurea vasa sunt vel argentea, sed et lignea et fictilia; et alia
quidem sunt in honorem, alia vero in contumeliam 152. Ex hoc numero innumerabili, non solum
turba intus premens cor paucorum in tantae multitudinis comparatione sanctorum, sed etiam
disruptis retibus haereses et schismata existunt in eis, qui iam magis ex domo quam in domo esse
dicendi sunt, de quibus dicitur: Ex nobis exierunt, sed non erant ex nobis 153. Separatiores enim
sunt iam etiam corporaliter segregati, quam illi qui interius carnaliter et animaliter vivunt, et
spiritaliter separati sunt.

103

