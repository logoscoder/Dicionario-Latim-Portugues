67 - Cf. Eph 4, 2-3.
68 - Cf. Io 17, 12; 2 Thess 2, 3.
69 - Ps 72, 18.
70 - 1 Cor 12, 31-13, 1.
71 - Cf. 1 Cor 13, 2.
72 - Cf. Io 15, 1ss.
73 - Io 13, 34.
74 - Gal 5, 22-23.
75 - Io 15, 2.
76 - Ps 13, 3.

2 LIBER SECUNDUS

Auctoritas Cypriani non est pro Donatistis, sed pro Catholicis.
1. 1. Quantum pro nobis, hoc est, pro pace catholica faciant ea quae tamquam ex auctoritate beati
Cypriani adversus nos a parte Donati proferuntur, et quantum sint adversus eos a quibus
proferuntur, adiuvante Domino demonstrare proposui. Si qua ergo me respondendi necessitas ea
quae iam in aliis libris posui, rursus commemorare coegerit (quamquam id modice faciam), his qui
iam illa legerunt et tenent, onerosum esse non debet: quia et ea quae instructioni sunt necessaria,
saepius oportet insinuare tardioribus, et cum eadem multipliciter varieque versantur atque
tractantur, ipsos quoque capaciore intellegentia praeditos adiuvant et ad facilitatem sciendi et ad
copiam disserendi. Novi etiam quemadmodum soleat contristare lectorem, cum ab eo libro quem
gerit in manibus, quando in aliquem nodum quaestionis inciderit, in alium mittitur ubi eius
solutionem requirat, quem forte non habet. Quapropter quaecumque in aliis libris iam diximus, si
necessitas praesentium quaestionum breviter iterare compulerit, ignoscant scientes, ne offendantur
nescientes: satius est enim offerre habenti, quam differre non habentem.

Exemplum Petri apostoli.
1. 2. Quid ergo isti dicunt, cum veritatis viribus praefocantur, cui consentire nolunt? Cyprianus,
inquiunt, cuius tantum meritum novimus tantamque doctrinam, cum multis coepiscopis suis
sententias proprias conferentibus, in concilio statuit haereticos vel schismaticos, id est omnes qui
extra unius Ecclesiae communionem sunt, Baptismum non habere; et ideo quisquis ab eis
baptizatus ad Ecclesiam venerit, esse in Ecclesia baptizandum. Non me terret auctoritas Cypriani,
quia reficit humilitas Cypriani. Magnum quidem meritum novimus Cypriani episcopi et martyris; sed
numquid maius quam Petri apostoli et martyris? De quo idem Cyprianus in epistola ad Quintum ita
loquitur: Nam nec Petrus, inquit, quem primum Dominus elegit, et super quem aedificavit
Ecclesiam suam 1, cum secum Paulus de circumcisione postmodum disceptaret, vindicavit sibi
aliquid insolenter, aut arroganter assumpsit, ut diceret se primatum tenere, et obtemperari a
novellis et posteris sibi potius oportere; nec despexit Paulum, quod Ecclesiae prius persecutor
fuisset: sed consilium veritatis admisit, et rationi legitimae quam Paulus vindicabat facile consensit;
documentum scilicet nobis et concordiae et patientiae tribuens, ut non pertinaciter nostra amemus,
sed quae aliquando a fratribus et collegis nostris utiliter et salubriter suggeruntur, si sint vera et
legitima, ipsa potius nostra dicamus 2. Ecce ubi commemorat Cyprianus, quod etiam nos in
Scripturis sanctis didicimus, apostolum Petrum in quo primatus Apostolorum tam excellenti gratia
praeminet, aliter quam veritas postulabat de circumcisione agere solitum, a posteriore apostolo

13

