praesertim quia idem ipsi eos in parte Primiani rebaptizarent, qui eos in parte Maximiani iam
baptizaverant, receptus est Baptismus illorum, et interceptus typhus istorum. Quod nullo modo
eligerent fieri, nisi amplius sibi adversari arbitrarentur horrorem hominum de iterata tinctione,
quam considerationem de perdita defensione. Quod non ideo dixerim, quia humano sensu deterreri
debuimus, si ab haereticis venientes denuo baptizari veritas cogeret: sed quia sanctus Cyprianus
ait, hoc ipso magis haereticos ad necessitatem veniendi adigi potuisse, si rursus in Catholica
baptizarentur 12; propterea commemorare volui quantus pene in omnium mentibus huius facti
horror insidat, quem divinitus infusum esse crediderim, ut adversus quaslibet disputationes quas
infirmi discutere nequeunt, horrore ipso Ecclesia muniretur.

Certe haeretici possident Baptismum, sed non iuste et legitime.
7. 8. Sane verba ipsa Cypriani cum intueor, admoneor quaedam multum necessaria dicere
dirimendae huiusmodi quaestioni. Nam si viderint, inquit, iudicio et sententia nostra id decerni et
statui, ut Baptisma iustum et legitimum computetur, quod illic baptizantur; putabunt se Ecclesiam
quoque et caetera munera Ecclesiae iuste et legitime possidere 13. Non ait: Putabunt se munera
Ecclesiae possidere; sed, iuste et legitime possidere. Nos autem Baptismum eos non iuste et
legitime possidere concedimus: non possidere autem non possumus dicere, cum Sacramentum
dominicum in evangelicis verbis cognoscimus. Baptismum ergo legitimum habent, sed non legitime
habent. Quisquis enim eum et in unitate catholica, et eo digne vivens habet, et legitimum et
legitime habet: quisquis autem vel in ipsa Catholica sicut palea commixta frumento, vel extra sicut
palea vento sublata habet, hunc Baptismum legitimum quidem habet, sed non legitime. Ita enim
habet quemadmodum utitur: non autem legitime utitur qui eo contra legem utitur; quod facit omnis
qui baptizatus perdite vivit, sive intus, sive foris.

Etiam de Baptismo dici potest, bonus est.
8. 9. Quapropter sicut de lege dixit Apostolus: Bona est lex, si quis ea legitime utatur 14; ita de
Baptismo recte dicere possumus: Bonus est Baptismus, si quis eo legitime utatur. Et sicut non
faciebant tunc ut lex bona non esset, aut ut omnino nulla esset, qui ea non legitime utebantur; sic
nullo modo facit ut Baptismus bonus non sit, aut ut omnino Baptismus non sit, quisquis eo, sive
quia in haeresi, sive quia in pessimis moribus vivit, non legitime utitur. Et ideo cum vel ad unitatem
catholicam, vel ad vitam tanto Sacramento dignam convertitur, non aliud baptisma incipit habere
legitimum, sed illud ipsum incipit habere legitime. Nec remissio irrevocabilium peccatorum
consequitur Baptisma, nisi non solum legitimum, sed etiam legitime habeatur: nec tamen si
legitime non habebitur, et peccata vel non remittentur, vel remissa replicabuntur, propterea vel
malum vel nullum erit in baptizato Baptismi sacramentum. Sicut enim Iudas, cui buccellam tradidit
Dominus, non malum accipiendo, sed male accipiendo locum in se diabolo praebuit 15; sic indigne
quisque sumens dominicum Sacramentum non efficit ut quia ipse malus est, malum sit, aut quia
non ad salutem accipit, nihil acceperit. Corpus enim Domini et sanguis Domini nihilominus erat
etiam illis quibus dicebat Apostolus: Qui manducat et bibit indigne, iudicium sibi manducat et bibit
16
. Non ergo quaerant in Catholica haeretici quod habent, sed quod non habent, id est, finem
praecepti, sine quo multa sancta haberi possunt, sed prodesse non possunt. Finis autem praecepti
est caritas de corde puro, et conscientia bona, et fide non ficta 17. Lavacri vero Sacramentum non ut
habeant, si iam eodem ipso, quamvis in haeresi, tincti sunt; sed ut salubriter habeant, ad
Catholicae unitatem veritatemque festinent.

De Baptismo Ioannis.
9. 10. Iam nunc de Baptismo Ioannis videndum est 18 quid dicatur. Baptizatos enim a Paulo eos qui
iam baptismo Ioannis baptizati fuissent, legimus in Actibus Apostolorum 19; non ob aliud, nisi quia
Ioannis baptismus non fuit Christi Baptismus, sed Ioanni a Christo concessus, qui Ioannis proprie
diceretur, sicut idem Ioannes dicit: Non potest homo accipere quidquam, nisi datum fuerit ei de
coelo 20. Et ne forsitan hoc sic a Deo Patre accepisse videretur, ut a Filio non acciperet, de ipso
Christo identidem loquens ait: Nos omnes de plenitudine eius accepimus 21. Accepit autem hoc
Ioannes certae dispensationis gratia, non diu mansurum, sed quantum satis esset ad parandam
viam Domino, cuius eum esse praecursorem oportebat. Quam ille humiliter ingressurus, et se
humiliter sequentes ad excellentiam deducturus, sicut servis pedes lavit 22, ita servi baptismo tingui
voluit 23. Sicut enim se subiecit pedibus eorum quos ipse dirigebat, sic Ioannis muneri quod ipse
donaverat: ut intellegerent omnes, quanto superbiae sacrilegio quisque contemneret baptisma
quod a Domino deberet accipere, quando ipse Dominus accepisset quod servo, ut proprium dare
posset, ipse praestiterat: et cum Ioannes, quo nemo exsurrexit maior in natis mulierum 24, tantum

54

