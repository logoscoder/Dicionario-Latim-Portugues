9. 12. Hac ille caritatis patientia toleravit non solum in obscura quaestione bonos collegas non
malevole aliud sentientes, sicut et ipse toleratus est, donec processu temporis saluberrima
consuetudo, quando Deus voluit, etiam declarata veritate plenario concilio firmaretur; sed etiam
malos manifestos sibique notissimos, qui non obscuritate quaestionis aliter sapiebant, sed perditae
vitae moribus contra quam praedicabant, faciebant, sicut dicit de illis Apostolus: Qui praedicas non
furandum, furaris 54. De talibus enim et iste sui temporis episcopis suis collegis, et secum in
communione manentibus in epistola sua dicit: Esurientibus in Ecclesia fratribus habere argentum
largiter velle, fundos insidiosis fraudibus rapere, usuris multiplicantibus fenus augere 55. Hic enim
nulla est quaestionis obscuritas; aperte Scriptura clamat: Neque avari neque rapaces regnum Dei
possidebunt 56; et: Qui pecuniam suam non dedit in usuram 57; et: Omnis fornicator et immundus et
avarus, quod est idolorum servitus, non habet haereditatem in regno Christi et Dei 58. Tales ergo
avaros ille, ut non solum sua cupide thesaurizarent, sed et aliena fraudulenter eriperent, tales
idololatras sicut et ipse intellegit atque convincit, non utique argueret nisi nosset. Neque enim
adversus coepiscopos suos falsum testimonium diceret. Et tamen eos propter Christum qui pro
infirmis mortuus est 59, ne ante tempus eradicatis zizaniis simul eradicaretur et triticum 60, paternae
et maternae caritatis visceribus toleravit: imitatus utique Paulum apostolum, qui malevolos et
invidos sibi, eadem circa Ecclesiam caritate sustinuit 61.

Etiam invidi habent et dant Baptismum.
9. 13. Sed tamen quia invidia diaboli mors intravit in orbem terrarum, et imitantur illum qui sunt ex
parte ipsius 62, non per illud quod a Deo creati sunt, sed per illud quod a se ipsis perversi sunt; sicut
commemorat ipse Cyprianus; quia et diabolus antequam esset diabolus, angelus fuit et bonus fuit:
unde sunt in unitate Christi, qui sunt ex parte diaboli? Procul dubio, sicut ipse Dominus ait: Inimicus
homo hoc fecit, qui superseminavit zizania 63. Sicut ergo et intus quod diaboli est arguendum est,
sic et foris quod Christi est agnoscendum est. An extra unitatem Ecclesiae non habet sua Christus,
et in unitate Ecclesiae habet sua diabolus? Hoc fortasse de hominibus dici potest, ut sic extra
communionem Ecclesiae non habeat Deus aliquem suorum, sicut inter Angelos sanctos non habet
diabolus aliquem suorum. Ecclesiae vero huic quae adhuc carnis mortalitatem portat, quamdiu
peregrinatur a Domino 64, licuerit diabolo miscere zizania, hoc est malos homines; et permissus sit
propter ipsius Ecclesiae peregrinationem, ut requies illius patriae qua sancti angeli perfruuntur
desideraretur ardentius: de Sacramentis autem hoc dici non potest. Sicut enim ea possunt habere
atque tractare, non ad salutem, sed ad perniciem suam, in qua igni destinata sunt interiora zizania:
sic et exteriora zizania quae ab interioribus recedentibus acceperunt; quia recedentia non
amiserunt. Quod sine dubio manifestatur cum redeuntibus non restituitur, quando forte aliqui ex eis
ipsis qui recesserant revertuntur. Nec quisquam dixerit: Quid enim frumenti habent zizania? Si enim
hoc ita est, et intus et foris ad hoc duntaxat par conditio est. Neque enim in zizaniis exterioribus
non inveniuntur grana frumenti, et in interioribus inveniuntur. De Sacramento autem cum quaeritur,
non utrum habeant aliquid frumenti zizania quaeritur, sed utrum habeant aliquid coeli: et
exterioribus enim et interioribus zizaniis cum ipso tritico est pluvia communis, quae coelestis et
dulcis est ipsa, etiam si ex ea zizania steriliter crescunt: sic et evangelicum Christi Sacramentum
divinum et suave est, neque propter eorum sterilitatem quos etiam foris compluit, improbandum.

Foris potest esse frumentum et intus zizania.
10. 14. Dixerit aliquis, interiora zizania facilius in frumentum converti. Concedo ita esse: sed quid
hoc pertinet ad Baptismum iterandum? Numquid si forte aliquis ab haereticis conversus,
conversionis suae tempore ac facilitate praevenerit eum qui tardius intus a malitia corrigitur et
mutatur, ei non est iterandum Baptisma; et illi qui praeventus est ab eo qui ex haereticis venit, quia
tardius correctus est, iterandum est? Nihil ergo ad rem pertinet, de qua nunc quaestio est, quis
serius se tardiusve convertat a propria perversitate ad rectitudinem fidei, vel spei, vel caritatis. Etsi
enim interiores mali facilius possunt boni fieri; aliquando tamen et de numero exteriorum quidam
quosdam interiores conversione praeveniunt, et illis in sterilitate manentibus unitati reconciliati,
fructum afferunt cum tolerantia, sive tricenum, sive sexagenum, sive centenum 65. Aut si zizania ea
sola dicenda sunt, quae usque in finem in maligno errore perdurant; et foris multa frumenta sunt, et
intus multa zizania.

An peiores sint exteriores mali quam interiores.
10. 15. At enim peiores sunt exteriores quam interiores mali? Magna quidem quaestio est, utrum
peior fuerit Nicolaus exterior iam 66, quam Simon adhuc interior 67, quia ille haereticus, iste magus.
Quod si ipsa divisio, quia violatae caritatis certissimum indicium est, gravius habetur malum,
concedo ita esse. Sed multi amissa caritate propterea non exeunt foras, quia saecularibus

38

