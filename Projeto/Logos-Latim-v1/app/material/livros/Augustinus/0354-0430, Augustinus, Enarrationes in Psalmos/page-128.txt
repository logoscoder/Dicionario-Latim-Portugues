12. Audisti quemadmodum exhibeat Deus misericordiam et iudicium; exhibe et tu misericordiam et
iudicium. An forte ad Deum pertinent ista, ad hominem non pertinent? Si ad hominem non
pertinerent, non diceret Dominus Pharisaeis: Reliquistis graviora Legis, misericordiam et
iudicium 31. Ergo pertinent ad te misericordia et iudicium. Ne putes quod ad te misericordia
pertineat, iudicium autem non ad te pertineat. Aliquando audis causam inter duos, quorum duorum
unus est dives, et alius pauper; et contingit ut pauper habeat causam malam, dives autem bonam:
iam si tu non es eruditus in regno Dei, videris tibi bene facere, si quasi pauperem miseratus,
abscondas et contegas iniquitatem illius, et velis eum iustificare, ut quasi causam bonam habere
videatur: et si reprehensus fueris quod male iudicasti, quasi de misericordia respondes: Novi, et ego
scio; sed pauper erat, misericordia ei debebatur. Quomodo tenuisti misericordiam, et perdidisti
iudicium? Et quomodo, inquis, si tenerem iudicium, non amitterem misericordiam? Pronuntiarem
adversus pauperem, qui unde redderet non haberet; aut si haberet, cum reddidisset unde postea
viveret non inveniret? Ait tibi Deus tuus: Ne accipias personam pauperis in iudicio 32. Caeterum
facile est ut admoneamur personam divitis non accipere; hoc omnis homo videt, atque utinam sic
omnis homo faceret! illud est ubi fallitur, veluti qui vult placere Deo, si personam pauperis in iudicio
accipiat, et dicat Deo: Favi pauperi. Imo teneres utrumque, et misericordiam et iudicium. Primo,
qualem misericordiam fecisti in eum, cuius iniquitati favisti? Ecce saccello pepercisti, cor
percussisti: pauper iste iniquus remansit; et tanto iniquior, quanto te quasi hominem iustum favere
vidit iniquitati suae. A te recessit iniuste adiutus, Deo remansit iuste damnandus. Qualem
misericordiam praebuisti ei, quem iniustum fecisti? Ecce crudelior inveniris quam misericordior.
Quid ergo, inquis, facerem? Iudicares primo secundum causam, argueres pauperem, flecteres
divitem. Alius est iudicandi, alius petendi locus. Quando te ille dives videret tenuisse iustitiam, non
erexisse iniqui pauperis cervicem, sed pro merito peccati sui obiurgasse te iuste, nonne flecteretur
ille ad misericordiam petente te, qui laetus redditus erat iudicante te? Quamvis ergo, fratres, psalmi
plura restent, consulendum est tamen viribus et animae et corporis propter varietatem audientium:
quia et cum reficimur ex eodem tritico velut multi sapores nobis fiunt, ad detergenda fastidia: haec
vobis sufficiant.

43

IN EUMDEM PSALMUM 32
ENARRATIO II
Sermo 2

1. Et in annuntiando et in audiendo verbo veritatis, labor est. Quem laborem, fratres, aequo animo
toleramus, si sententiae dominicae et conditionis nostrae meminerimus. Ab ipso enim nostri generis
exordio audivit homo, non ab homine fallace, nec a diabolo seductore, sed ab ipsa veritate ex ore
Dei: In sudore vultus tui edes panem tuum 1. Proinde si panis noster est verbum Dei, sudemus in
audiendo, ne moriamur in ieiunando. Psalmi huius primarum partium pauci versus vigiliarum nuper
actarum solemnitate tractati sunt: quod restat audiamus.

De misericordia Domini.
2. [vv 5.6.] Hinc autem incipit pars quae restat, quod modo cantavimus. Misericordia Domini plena
est terra. Verbo Domini coeli firmati sunt. Idipsum est enim, Sermone Domini coeli solidati sunt.
Dixerat superius: Bene canite ei in iubilatione, id est, ineffabiliter canite: Quoniam rectus est sermo
Domini, et omnia opera eius in fide. Nihil promittit et non reddit: fidelis ille factus est debitor, esto
tu avarus exactor. Deinde cum dixisset: Omnia opera eius in fide; adiunxit quare: Diligit
misericordiam et iudicium. Qui ergo misericordiam diligit, miseretur. Qui autem miseretur, potest
promittere et non dare, qui posset dare etiamsi non promitteret? Ergo quia diligit misericordiam,
oportet ut exhibeat quod promittit: et quia diligit iudicium, oportet ut exigat quod dedit. Unde ipse
Dominus dicit cuidam servo: Dares tu pecuniam meam, et ego veniens cum usuris exigerem 2.
Quod ideo monemus, ut sciamus quod modo audivimus. Ipse enim dicit alio loco in Evangelio: Ego
non iudico quemquam: sermo quem locutus sum eis, ipse iudicabit eos in novissimo die 3. Nec se
excuset, qui audire non vult ne quasi sit quod ab illo exigatur. Idipsum enim exigitur, quia noluit
accipere cum daretur. Aliud est enim non posse accipere, aliud nolle: illic excusatio necessitatis est,
hic reatus voluntatis. Ergo, omnia opera eius in fide: diligit misericordiam et iudicium. Accipite
misericordiam, et timete iudicium; ne ille cum venerit ut exigat nos, sic nos exigat ut inanes
dimittat. Exigit enim rationem; reddita ratione, donat aeternitatem. Accipite ergo misericordiam,
fratres, accipiamus omnes. Nemo nostrum in accipiendo dormiat, ne ad reddendum male excitetur.
Accipite misericordiam: sic ad nos clamat Deus, tamquam si tempore famis diceretur: Accipite

128

