dilatasti mihi, si non varietatis ac suavitatis causa facta est, mirum cur primum tamquam indicare
voluit hominibus exauditum se esse, et postea compellare exauditorem suum. Nisi forte cum
indicasset quemadmodum exauditus sit in ipsa dilatatione cordis, maluit cum Deo loqui; ut etiam
hoc modo ostenderet quid sit corde dilatari, id est, iam cordi habere infusum Deum, cum quo
intrinsecus colloquatur. Quod in persona eius qui credens in Christum illuminatus est, recte
accipitur: in ipsius autem Dominici hominis, quem suscepit Dei Sapientia, non video quemadmodum
hoc possit congruere; non enim ab ea aliquando desertus est. Sed quemadmodum ipsa eius
deprecatio, nostrae potius infirmitatis indicium est; sic etiam de ista repentina dilatatione cordis
potest idem Dominus pro fidelibus suis loqui, quorum personam sibi imposuit etiam cum ait:
Esurivi, et non cibastis me; sitivi, et potum non dedistis mihi 5, et caetera. Quare hic quoque potest
dicere, dilatasti mihi, pro uno ex minimis suis colloquente cum Deo, cuius caritatem diffusam habet
in corde per Spiritum sanctum, qui datus est nobis 6. Miserere mei, et exaudi orationem meam: cur
iterum rogat, cum iam se exauditum et dilatatum indicaverit? An propter nos, de quibus dicitur: Si
autem quod non videmus speramus, per patientiam exspectamus 7; aut ut in illo qui credidit
perficiatur quod inchoatum est?

Veritas facit beatos.
3. [v 3.] Filii hominum, usquequo graves corde? saltem usque in adventum, inquit, Filii Dei vester
error duraverit; quid ergo ultra graves corde estis? Quando habituri finem fallaciarum, si veritate
praesente non habetis? Utquid diligitis vanitatem, et quaeritis mendacium? utquid vultis beati esse
de infimis? Sola veritas facit beatos, ex qua vera sunt omnia. Nam vanitas est vanitantium, et
omnia vanitas 8. Quae abundantia homini in omni labore suo, quo ipse laborat sub sole? 9 Utquid
ergo temporalium rerum amore detinemini? utquid tamquam prima, extrema sectamini; quod est
vanitas et mendacium? Cupitis enim permanere vobiscum, quae omnia transeunt tamquam umbra.
4. [v 4.] Et scitote quoniam admirabilem fecit Dominus sanctum suum: quem, nisi eum quem
suscitavit ab inferis, et in coelo ad dexteram collocavit? Increpatur ergo genus humanum, ut ad
eum se tandem ab huius mundi amore convertat. Sed si quem movet coniunctio superaddita, quod
ait: Et scitote, facile est ut in Scripturis animadvertat huius locutionis genus familiare esse illi
linguae qua Prophetae locuti sunt. Nam saepe invenis ita coeptum: Et dixit Dominus ad illum: Et
factum est verbum Domini ad illum. Quae iunctura coniunctionis, cum sententia non praecesserit
cui sequens annectatur, mirabiliter fortassis insinuat prolationem veritatis in voce cum ea visione
quae fit in corde esse coniunctam. Quamquam hic dici possit, quod superior sententia: Utquid
diligitis vanitatem, et quaeritis mendacium? ita posita est ac si diceretur: Nolite diligere vanitatem,
et quaerere mendacium; quo ita posito, rectissima locutione sequitur: Et scitote quoniam
admirabilem fecit Dominus sanctum suum. Sed interpositum diapsalma vetat istam cum superiore
coniungi: sive enim hebraeum verbum sit, sicut quidam volunt, quo significatur Fiat; sive graecum,
quo significatur intervallum psallendi, ut psalma sit quod psallitur, diapsalma vero interpositum in
psallendo silentium; ut quemadmodum sympsalma dicitur vocum copulatio in cantando, ita
diapsalma disiunctio earum, ubi quaedam requies disiunctae continuationis ostenditur: sive ergo
illud, sive hoc, sive aliud aliquid sit, certe illud probabile est, non recte continuari et coniungi
sensum, ubi diapsalma interponitur.

Quomodo sit orandum.
5. Dominus exaudiet me, dum clamavero ad eum: hic nos admoneri credo, ut magna intentione
cordis, id est, interno et incorporeo clamore auxilium imploremus Dei; quoniam sicut gratulandum
est de illuminatione in hac vita, ita orandum pro requie post hanc vitam. Quapropter aut ex persona
fidelis evangelizantis, aut ex ipsius Domini, sic accipiendum est ac si dictum sit: Dominus exaudiet
vos, dum clamaveritis ad eum.

Agitur de poenitentia.
6. [v 5.] Irascimini, et nolite peccare: occurrebat enim: Quis est dignus exaudiri, aut quomodo non
frustra clamat peccator ad Dominum? Ergo Irascimini, inquit, et nolite peccare; quod duobus modis
intellegi potest: aut: Etiam si irascimini, nolite peccare; id est: Etiam si surgit motus animi, qui iam
propter poenam peccati non est in potestate, saltem ei non consentiat ratio et mens, quae intus
regenerata est secundum Deum, ut mente serviamus legi Dei, si adhuc carne servimus legi
peccati 10: aut: Agite poenitentiam; id est, irascimini vobis ipsis de praeteritis peccatis, et ulterius
peccare desinite. Quae dicitis in cordibus vestris: subauditur, dicite; ut sit plena sententia: Quae

8

