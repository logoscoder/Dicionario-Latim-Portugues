19. Iam ergo, ut potuimus, diximus quomodo semel locutus est Deus: videamus quomodo duo haec
audivit: Duo haec audivi. Forte non est consequens, ut sola duo haec audierit: sed, duo haec, inquit,
audivi; quaedam duo quae nobis opus est ut dicantur, audivit. Audivit forte alia multa; sed non opus
est ea dici nobis. Ait enim et Dominus: Multa habeo vobis dicere; sed non potestis illa portare
modo 96. Quid est ergo: Duo haec audivi? Haec duo quae vobis dicturus sum, non a me vobis dico,
sed quae audivi dico. Semel locutus est Deus: unum Verbum habet unigenitum Deum. In illo Verbo
sunt omnia, quia per Verbum facta sunt omnia. Unum Verbum habet, ubi omnes thesauri sapientiae
et scientiae absconditi 97. Unum Verbum habet; semel locutus est Deus. Duo haec, quae vobis
dicturus sum, ibi audivi; non ex me loquor, non ex me dico: ad hoc pertinet audivi. Amicus autem
sponsi stat et audit eum 98, ut verum loquatur. Audit enim eum, ne loquendo mendacium de suo
loquatur 99: ne diceres: Quis es tu qui mihi hoc dicis? unde mihi hoc dicis? Audivi haec duo, et illa
tibi loquor quia audivi haec duo, qui etiam cognovi quia semel locutus est Deus. Noli contemnere
auditorem dicentem tibi quaedam duo tibi necessaria, eum qui transiliendo universam creaturam
pervenit ad Verbum unigenitum Dei, ubi sciret quia semel locutus est Deus.

Dei potestas et misericordia.
20. Dicat ergo iam quaedam duo. Multum enim ad nos pertinent haec duo. Quoniam potestas Dei
est, et tibi, Domine, misericordia. Ista sunt duo; potestas, et misericordia? Ista plane: intellegite
potestatem Dei; intellegite misericordiam Dei. His duobus continentur prope omnes Scripturae.
Propter haec duo, Prophetae; propter haec duo, Patriarchae; propter haec, Lex; propter haec, ipse
Dominus noster Iesus Christus; propter haec, Apostoli; propter haec, annuntiatio omnis, et
celebratio verbi Dei in Ecclesia: propter haec duo; propter potestatem Dei et misericordiam.
Potestatem eius timete; misericordiam eius amate. Nec sic de misericordia eius praesumatis, ut
potestatem contemnatis: nec sic potestatem timeatis, ut de misericordia desperetis. Apud illum
potestas; apud illum misericordia. Hunc humilat; et hunc exaltat 100: hunc humilat potestate; illum
exaltat misericordia. Si enim Deus volens ostendere iram, et demonstrare potentiam suam, attulit
in multa patientia vasa irae, quae perfecta sunt in perditionem. Audisti potestatem: quaere
misericordiam. Et ut notas, inquit, faceret divitias suas in vasa misericordiae. Pertinet ergo ad eius
potestatem damnare iniquos. Et quis illi dicat: Quid fecisti? Tu enim, o homo, quis es, qui
respondeas Deo 101? Time ergo et treme eius potestatem; sed spera eius misericordiam. Diabolus
potestas quaedam est; plerumque tamen vult nocere, et non potest, quia potestas ista sub
potestate est. Nam si tantum posset nocere diabolus quantum vult, non aliquis iustorum remaneret,
aut aliquis fidelium esset in terra. Ipse per vasa sua impellit, quasi parietem inclinatum; sed tantum
impellit quantum accipit potestatem. Ut autem non cadat paries, Dominus suscipiet; quoniam qui
dat potestatem tentatori, ipse tentato praebet misericordiam. Ad mensuram enim permittitur
tentare diabolus: Et potabis nos, inquit, in lacrymis in mensura 102. Noli ergo timere permissum
aliquid facere tentatorem; habes enim misericordissimum Salvatorem. Tantum permittitur ille
tentare quantum tibi prodest, ut exercearis, ut proberis; ut qui te nesciebas, a te ipso inveniaris.
Nam ubi, vel unde, nisi de hac Dei potestate, et misericordia securi esse debemus, secundum illam
apostolicam sententiam: Fidelis Deus, qui non permittit vos tentari super id quod potestis 103?

A Deo tamquam de fonte manat ad nos iustitia.
21. Ergo, Potestas Dei est: Non est enim potestas nisi a Deo 104. Noli dicere: Et quid ei dat tantam
potestatem? Et non det potestatem. Qui dat potestatem, habet aequitatem? Tu inique murmurare
potes, ille aequitatem perdere non potest. Numquid iniquitas apud Deum? Absit 105. Hoc fige in
corde; hoc de cogitatione tua non excutiat inimicus. Facere potest aliquid Deus, ut tu nescias quare
faciat: inique tamen facere non potest, apud quem non est iniquitas. Nam ecce reprehendis Deum
quasi de iniquitate (ago tecum aliquid, attende paululum): non reprehenderes iniquitatem, nisi
videndo iustitiam. Reprehensor iniquitatis esse non potest qui non cernit iustitiam, cui comparatam
reprehendat iniquitatem. Unde enim scis quia hoc iniustum est, nisi scias quid sit iustum? Quid si
enim iustum est et hoc, quod dicis iniustum? Absit, inquis, iniustum est: et clamas quasi videntibus
oculis, videns hoc iniustum esse utique ex aliqua regula iustitiae, cui comparans hoc quod vides
pravum, et cernens non convenire rectitudini regulae tuae, reprehendis; tamquam artifex
discernens iustum ab iniusto. Ergo quaero a te: Iustum hoc esse unde vides? Ubi, inquam, vides hoc
iustum, quo viso, reprehendis iniustum? Unde illud nescio quid, quo aspergitur anima tua, ex multis
partibus in caligine constituta, nescio quid hoc quod coruscat menti tuae? unde hoc iustum? Itane
non habet fontem suum? A te tibi est quod iustum est, et tu tibi potes dare iustitiam? Nemo sibi dat
quod non habet. Ergo cum sis iniustus, esse non potes iustus, nisi convertendo te ad quamdam
iustitiam manentem; a qua si recedis, iniustus es; ad quam si accedis, iustus es. Te recedente non
deficit; te accedente non crescit. Ubi est ergo ista iustitia? Quaere in terra? Absit. Non enim aurum

379

