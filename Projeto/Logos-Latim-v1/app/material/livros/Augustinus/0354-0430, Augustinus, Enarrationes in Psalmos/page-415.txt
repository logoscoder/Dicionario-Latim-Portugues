5. [v 3.] Ut cognoscamus in terra viam tuam. In terra, hic, in hac vita, cognoscamus viam tuam.
Quid est, viam tuam? Quae ducit ad te. Agnoscamus quo eamus, agnoscamus qua eamus;
utrumque in tenebris non possumus. Longe es a peregrinantibus; viam nobis porrexisti per quam
redeundum sit ad te: Agnoscamus in terra viam tuam. Quae est via ipsius, quia hoc optavimus, ut
cognoscamus in terra viam tuam? Quaesituri sumus eam nos, non per nos discituri. Possumus eam
de Evangelio discere: Ego sum via, Dominus ait. Christus dixit: Ego sum via. Sed times ne erres?
Adiecit: Et veritas. Quis errat in veritate? Errat qui recesserit a veritate. Veritas Christus, via
Christus: ambula. Times ne moriaris antequam pervenias? Ego sum vita: Ego sum, inquit, via, et
veritas, et vita 15. Quasi diceret: Quid times? Per me ambulas, in me ambulas, in me requiescis.
Quid ergo ait: Cognoscamus in terra viam tuam, nisi, cognoscamus in terra Christum tuum? Sed
ipse psalmus respondeat: ne putetis ex aliis Scripturis adhibendum esse testimonium quod forte hic
deest, repetendo ostendit quid dixerit: Ut cognoscamus in terra viam tuam; et quasi tu quaereres:
In qua terra, quam viam? In omnibus gentibus salutare tuum. In qua terra quaeris? Audi: In
omnibus gentibus. Quam viam quaeris? Audi: Salutare tuum. An forte non est Christus salutare
ipsius? Et quid est quod dixit senex ille Simeon; senex ille, inquam, in Evangelio, servatus annosus
usque ad infantiam Verbi? Accepit enim senex ille in manibus suis infantem Verbum Dei. Qui et in
utero esse dignatus est, in manibus senis esse dedignaretur? Ille in utero virginis, qui in manibus
senis; infirmus infans, et intra viscera, et in manibus senis, ad dandam nobis firmitatem, per quem
facta sunt omnia; et si omnia, et ipsa mater; venit humilis, venit infirmus, sed indutus infirmitate
mutanda: quia etsi crucifixus est ex infirmitate; sed vivit ex virtute Dei 16. Apostolus ait. Erat ergo in
manibus senis. Et quid ait senex ille? quid ait, gratulans quod iam solvendus hinc esset, videns suis
manibus contineri a quo et in quo salus eius continebatur? "Iam dimittis," inquit, "Domine, servum
tuum in pace; quoniam viderunt oculi mei salutare tuum" 17. Ergo, "Benedicat nos Deus, et
misereatur nostri: illuminet vultum suum super nos, ut cognoscamus in terra viam tuam." In qua
terra? "In omnibus gentibus." Quam viam? "Salutare tuum."

Populus Dei in patriam pergens cantat canticum novum.
6. [v 4.] Quid sequitur; quia cognoscitur in terra via Dei, quia cognoscitur in omnibus gentibus
salutare Dei? Confiteantur tibi populi, Deus; confiteantur tibi, inquit, populi omnes. Existit
haereticus, et dicit: Ego in Africa populos habeo: et alius ex alia parte: Et ego in Galatia populos
habeo. Tu in Africa, ille in Galatia: ego illum quaero qui ubique habet. Certe ad istam vocem
exsultare vos ausi estis, quoniam audistis: Confiteantur tibi populi, Deus. Audite sequentem
versum, quia non de parte loquitur: Confitebantur tibi populi omnes. Ambulate in via cum omnibus
gentibus, ambulate in via cum omnibus populis, o filii pacis, filii unicae Catholicae; ambulate in via,
cantate ambulantes. Faciunt hoc viatores ad solamen laboris. Cantate vos in hac via; obsecro vos
per ipsam viam, cantate in hac via: canticum novum cantate; nemo ibi vetera cantet: cantate
amatoria patriae vestrae; nemo vetera. Via nova, viator novus, canticum novum. Audi Apostolum
hortantem te ad canticum novum: Si qua igitur in Christo nova creatura, vetera transierunt; ecce
facta sunt nova 18. Canticum novum cantate in via quam cognovistis in terra. In qua terra? In
omnibus gentibus. Propterea et canticum novum non pertinet ad partem. Qui in parte cantat, vetus
cantat: quodlibet cantet, vetus cantat, vetus homo cantat; divisus est, carnalis est. Certe in
quantum carnalis est, in tantum vetus, et in quantum spiritalis, in tantum novus. Vide quid dicat
Apostolus: Non potui vobis loqui quasi spiritalibus, sed quasi carnalibus. Unde illos probat carnales?
Cum enim unus dicit: Ego sum Pauli; alter vero: Ego Apollo: nonne, inquit, carnales estis 19? Ergo in
spiritu canticum novum canta in via secura. Sicut viatores cantant, et plerumque nocte cantant.
Formidolosa circumstrepunt omnia, vel potius non circumstrepunt, sed circumsilent; et quanto
magis silentia, tanto magis formidolosa; cantant tamen et qui latrones timent. Quanto securius
cantas in Christo? Non habet via ista latronem, si tu non deserendo viam incidis in latronem. Canta,
inquam, securus canticum novum in via quam cognovisti in terra, hoc est in omnibus gentibus. Vide
quia ipsum canticum novum non tecum cantat qui in parte esse voluit. Cantate, inquit, Domino
canticum novum; et sequitur: Cantate Domino, omnis terra 20. Confiteantur tibi populi, Deus.
Invenerunt viam tuam; confiteantur. Ipsa cantatio confessio est; confessio peccatorum tuorum, et
virtutis Dei. Tuam iniquitatem confitere, gratiam Dei confitere; te accusa, illum glorifica; te
reprehende, illum lauda: ut et ipse veniens inveniat te punitorem tuum, et exhibeat se tibi
salvatorem tuum. Quid enim timetis confiteri, qui invenistis hanc viam in omnibus gentibus? quid
timetis confiteri, et in confessione vestra cantare canticum novum cum omni terra, in omni terra, in
pace catholica? Confiteri times Deo, ne confessum damnet? Si non confessus lates, confessus
damnaberis. Times confiteri, qui non confitendo esse non potes occultus: damnaberis tacitus, qui
posses liberari confessus. Confiteantur tibi populi, Deus; confiteantur tibi populi omnes.

Confessus exsulta, neve iudicem severum timueris.
415

