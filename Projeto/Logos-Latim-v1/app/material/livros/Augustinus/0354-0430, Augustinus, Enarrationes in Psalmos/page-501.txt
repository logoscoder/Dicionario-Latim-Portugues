dissimilis, attendis in te, et displices tibi: iam ex eo coepisti similis fieri, quia hoc tibi displicet quod
displicet et Deo.

Homo, Deo suo non oboediens, bellum in seipso experitur.
4. Sed quomodo sum similis, inquis, quando adhuc mihi displiceo? Ideo dictum est: Incipite. Incipe
Domino in confessione; perficieris in pace. Adhuc enim habes adversum te bellum. Indicitur tibi
bellum, non solum adversus suggestiones diaboli, adversus principem potestatis aeris huius, qui
operatur in filiis diffidentiae, adversus diabolum et angelos eius, spiritalia nequitiae 18; non solum
ergo adversus ipsos tibi bellum indicitur, sed adversus teipsum. Quomodo adversus teipsum?
Adversus tuam consuetudinem malam, adversus vetustatem vitae tuae malae, quae trahit te ad
solitam, et refrenat a nova. Indicitur enim tibi quaedam nova vita, et tu vetus es: novitatis gaudio
suspenderis, vetustatis onere praegravaris; incipit tibi esse bellum adversus te. Sed ex qua parte
tibi displices, iungeris Deo; et ex qua parte iam iungeris Deo, idoneus eris ad vincendum te, quia ille
tecum est qui omnia superat. Attende quid dicit Apostolus: Mente servio legi Dei; carne autem legi
peccati 19. Unde mente? Quia displicet tibi vita tua mala. Unde carne? Quia non desunt
suggestiones et delectationes malae; sed ex eo quod mente iungeris Deo, vincis quod in te non vult
sequi. Praecessisti enim ex parte, et ex parte tardaris: trahe teipsum ad illum qui te sursum tollit.
Pondere quodam vetustatis deprimeris; clama et dic: Infelix ego homo, quis me liberabit de corpore
mortis huius? quis me liberabit ab eo quo gravor? corpus enim quod corrumpitur, aggravat
animam 20. Quis ergo liberabit? Gratia Dei per Iesum Christum Dominum nostrum 21. Quare autem
permittit ut diu contra te litiges, donec absorbeantur omnes cupiditates malae? Ut intellegas in te
poenam tuam: in te ex teipso est flagellum tuum; sit rixa tua tecum. Sic vindicatur in rebellem
adversus Deum, ut ipse sibi sit bellum, qui pacem noluit habere cum Deo. Sed tene membra tua
adversus concupiscentias tuas malas. Surrexit ira; tene tu manum coniunctus Deo. Potuit surgere,
sed non invenit arma. Apud iram tuam impetus est; apud te arma sunt: sit impetus inermis, et discit
iam non surgere qui frustra surrexit.

Desideriis inordinatis ne consentiat anima veritatis amica. De visione beatifica.
5. Hoc autem dico, carissimi, ne forte quia diximus: Carne autem legi peccati, putetis
consentiendum esse desideriis vestris carnalibus. Etsi non possunt modo nisi esse desideria
carnalia, non est illis consentiendum. Propterea non dixit Apostolus. Non sit peccatum in vestro
mortali corpore; novit enim quia quamdiu mortale est, est ibi peccatum: sed quid ait? Non ergo
regnet peccatum in vestro mortali corpore. Quid est, non regnet? Ipse exposuit: Ad obediendum,
inquit, desideriis eius 22. Sunt desideria, existunt; desideria non tu obaudis desideriis tuis, non
sequeris ipsa desideria, non illis consentis: est tibi peccatum, sed amisit regnum, quando iam in te
non regnat peccatum; postea inimica novissima destruetur mors 23. Quid enim nobis promittitur,
quoniam dictum est: Mente servio legi Dei; carne autem legi peccati 24? Audi promissionem: quia
non semper erunt in carne desideria illicita. Etenim resurget, et mutabitur; et cum mutata fuerit
caro ista mortalis in spiritale corpus, iam nullis concupiscentiis saecularibus, iam nullis terrenis
delectationibus titillabit animam, nec avertet a contemplatione Dei. Fit ergo in ea quod dicit
Apostolus: Corpus quidem mortuum est propter peccatum; spiritus autem vita est propter iustitiam.
Si autem qui suscitavit Iesum a mortuis habitat in vobis; qui suscitavit Iesum Christum a mortuis
vivificabit et mortalia corpora vestra, propter Spiritum suum qui habitat in vobis 25. Vivificatis ergo
corporibus nostris, erit pax vera ubi locus est Dei: sed praecedat confessio. Notus in Iudaea Deus:
confitere ergo prius. In Israel magnum nomen eius: nondum vides in specie; vide ex fide, et fiet in
te quod sequitur Et factus est in pace locus eius, et habitatio eius in Sion. Sion interpretatur
contemplatio. Iam hesterna die diximus, et audierunt quidam fratres, quos et hodie praesentes
vidimus quid sit contemplatio? Contemplabimur enim Deum facie ad faciem 26. Hic nobis
promittitur, in quem modo non videntes credimus. Quomodo gaudebimus cum viderimus eum?
Fratres, si modo tantum gaudium in nobis facit promissio, quantum est factura redditio? Reddetur
enim nobis quod promisit. Et quid promisit? Seipsum, ut in facie ipsius, et illius contemplatione
gaudeamus; et non aliquid aliud delectabit nos, quia nihil est melius illo qui fecit omnia quae
delectant. Factus est in pace locus eius, et habitatio eius in Sion: id est, in contemplatione quadam
et speculatione facta est habitatio eius in Sion.
6. [v 4.] Ibi confregit fortitudines arcuum et scutum, et gladium, et bellum. Ubi confregit? In illa
pace aeterna, in illa pace perfecta. Et modo, fratres mei, qui bene crediderunt, vident quia non de
se debent praesumere; et omnem potentiam minarum suarum, et quidquid in eis acutum est ad
nocendum, confringunt illud: et quidquid quasi pro magno habent unde se protegerent

501

