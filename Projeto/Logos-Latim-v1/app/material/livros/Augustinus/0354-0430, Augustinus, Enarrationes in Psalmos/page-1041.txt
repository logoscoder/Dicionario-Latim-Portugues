delectatione tacetur in litteris Novi Testamenti, et multo magis in eis, ubi non tamquam cum
involucris quibusdam proferuntur illa quae intellegenda sunt; sed ibi videntur aperta, ut hic
intellegantur obscura. Cum ergo diceret nobis Evangelium: Observate diem novissimum venturum,
diem adventus Filii hominis 10; quia illos male inventurus est, qui modo securi sunt, ideo quia
perverse securi sunt; securi sunt enim in voluptatibus saeculi, cum deberent esse securi domitis
cupiditatibus saeculi: iam utique illi vitae nos praeparavit Apostolus, in verbis quae tunc etiam
commemoravi: De caetero, fratres, tempus breve est: reliquum est ut qui habent uxores, tamquam
non habentes sint; et qui emunt, tamquam non ementes; et qui gaudent, tamquam non gaudentes;
et qui flent, tamquam non flentes: et qui utuntur hoc mundo, tamquam non utentes sint: praeterit
enim figura huius mundi. Volo vos sine sollicitudine esse 11. Qui gaudium totum suum totamque
felicitatem suam constituit in manducando, bibendo, uxorem ducendo, emendo, vendendo, utendo
mundo isto, sine sollicitudine est et talis, sed praeter arcam: vae illi a diluvio! Quisquis autem, sive
manducat, sive bibit, sive aliquid agit, omnia in gloriam Dei facit 12: et si aliqua tristitia est de rebus
saecularibus, sic flet, ut intus in spe gaudeat; et si aliqua laetitia est in rebus saecularibus, sic
gaudet, ut intus spiritaliter timeat, nec donet se corrumpendum felicitati, nec se det adversitati
frangendum (hoc est enim flere tamquam non flentem, et gaudere tamquam non gaudentem):
quisquis et si habet uxorem, eius infirmitati compatiens, reddit, non exigit debitum; aut si propter
propriam infirmitatem ducit uxorem, plangens potius quia sine uxore esse non potuit, quam
gaudens quia duxit: quisquis vendit quod novit quia etsi maneret, beatum non faceret; quisquis
quod emit, novit quia transiet; et de his omnibus etsi abundantibus, etsi circumfluentibus non
praesumit, facitque ex eo quod habet, misericordiam cum eo qui non habet, ut et ipse accipiat quod
non habet, ab illo qui omnia habet: quisquis talis est, securus exspectat diem novissimum, quia non
est praeter arcam; iam inter ligna imputribilia computatur, ex quibus arca fabricatur 13. Non ergo
timeat venturum Dominum; sed speret, et desideret: non enim veniet illi ad inferendas poenas, sed
ad finiendas molestias. Hoc autem fit desiderio illius civitatis. Quod ergo monuit Evangelium,
impletur eius civitatis desiderio, quam Psalmus cantat: ita congruit Evangelium huic cantico.

De terrena et caelesti Ierusalem.
5. [v 12.] Et quam civitatem psalmus iste cantat, audiamus. Audiamus, et cantemus; gaudium
nostrum, cum hoc audimus, canticum Dei nostri est. Non enim tantum cantamus, quando voce et
labiis sonamus canticum; est et canticum intus, quia sunt et aures cuiusdam intus. Voce cantamus,
ut nos excitemus; corde cantamus, ut illi placeamus. Aggaei et Zachariae Psalmus dicitur. Aggaeus
et Zacharias prophetae fuerunt. Erant autem prophetae isti iam in captivitate Ierusalem illius, quae
in terra portavit umbram cuiusdam coelestis. In illius ergo civitatis captivitate cum essent in
Babylonia, prophetaverunt prophetae isti reparationem Ierusalem, prophetaverunt civitatem novam
ex reparatione veteris, liberato populo a captivitate 14. Agnoscimus et istam captivitatem, si vere
agnoscimus nostram peregrinationem. In hoc enim mundo, in his tribulationibus saeculi, in hac
turba multiplici scandalorum, quodam modo in captivitate gemimus; sed erigemur: praenuntiatur
civitas nostra nova futura aequalis. Nam et post istorum prophetationem, et visibiliter contigit, ut
totum explicaretur quod ad persolvendam imaginem pertinebat. Reparata est Ierusalem post
septuaginta annos captivitatis. Sic Ieremias propheta septuaginta annis, septenario illo numero
omnem volubilitatem huius temporis signat: septenario enim numero volvuntur dies hi, sicut nostis;
iidem abeunt, iidem redeunt. Post septuaginta ergo annos, cum prophetavit Ieremias reparari
civitatem Ierusalem 15, factum est, ut et ibi significaretur imago futurorum: significatum est nobis
post omnem istam volubilitatem temporis, quae septenario numero volvitur, futuram illam
civitatem nostram iam in aeternitate in uno die. In illa quippe habitatione tempus non volvitur, quia
habitator ibi non labitur. Hanc cum viderent in spiritu Prophetae; videbant illam, dicebant de ista.
Sed haec dicebant de ista, quae in illam ducerent; et illa omnia quae fiebant secundum tempus,
secundum corporales motiones, secundum actus hominum, signa erant et praenuntiationes
futurorum.

In caelesti patria Deo laudando unice vacabimus.
6. Audiamus iam cantari civitatem illam, et erigamur ad eam. Multum enim nobis eam commendat
Spiritus Dei, infundens nobis amorem illius, ut ei suspiremus, et in peregrinatione ingemiscamus, et
ad illam venire desideremus. Amemus illam, et ipsum amare ambulare est. Ecce amemus illam ex
ore sancto, ex ore prophetico et Dei Spiritu dicentis: Collauda, Ierusalem, Dominum. In captivitate
adhuc constituti, vident illos greges, imo unum gregem omnium civium, undique collectorum ad
illam civitatem; vident gaudium massae, post trituras, post ventilationes iam missae in horreum,
nihil timentis, nihil laboris et molestiae patientis; et adhuc hic positi, et in ipsa contritione
conversantes praemittunt gaudium spei, et anhelant in illam, quasi coniungentes corda suo Angelis

1041

