1. [v 97.] Saepe admonuimus laudabilem latitudinem, in qua nullas, cum mandata Dei facimus,
patiamur angustias, intellegendam esse caritatem. Propter quod etiam in magno isto psalmo cum
superius dixisset: Latum mandatum tuum valde; in hoc sequenti versu ostendit unde sit latum,
dicens: Quomodo dilexi legem tuam, Domine! Dilectio est igitur latitudo mandati. Unde quippe fieri
potest ut diligatur quod Deus iubet diligi, et ipsa iussio non diligatur? Ipsa est enim lex. Tota, inquit,
die meditatio mea est. Ecce quomodo eam dilexi, ut tota die meditatio mea esset: vel potius, sicut
graecus habet, totam diem, ubi magis continuatio meditantis exprimitur. Id autem intellegitur per
omne tempus, quod est semper. Tali expugnatur dilectione cupiditas, quae saepe faciendis legis
iussionibus contradicit, concupiscente adversus spiritum carne: adversus quam spiritus
concupiscens 1, ita debet diligere legem Dei, ut totam diem meditatio eius sit. Dicit autem
Apostolus: Ubi est ergo gloriatio tua? Exclusa est. Per quam legem? factorum? Non, sed per legem
fidei 2. Haec est fides quae per dilectionem operatur 3; quoniam quaerendo, petendo, pulsando,
impetrat Spiritum bonum 4, per quem dilectio ipsa diffunditur in cordibus nostris 5. Hoc enim Spiritu
Dei quicumque aguntur, hi filii sunt Dei 6: qui recipiuntur ut recumbant cum Abraham, Isaac et
Iacob in regno coelorum 7; expulso servo, qui non manet in domo in aeternum 8; id est Israel
secundum carnem, cui dictum est: Cum videritis Abraham, Isaac, et Iacob, et omnes Prophetas in
regno Dei, vos autem expelli foras. Et venient ab oriente, et occidente, et aquilone, et austro, et
accumbent in regno Dei. Et ecce sunt novissimi qui erant primi, et sunt primi qui erant novissimi 9.
Gentes autem, sicut ait Vas electionis, quae non sectabantur iustitiam, apprehenderunt iustitiam;
iustitiam autem quae ex fide est: Israel autem persequens legem iustitiae, in legem iustitiae non
pervenit. Quare? Quia non ex fide, sed quasi ex operibus, offenderunt in lapidem offensionis 10. Ita
facti sunt inimici huius qui hic in prophetia loquitur.
Dei mandata sapere non valent nisi qui Spiritu sapientiae imbuuntur.
2. [v 98.] Ac deinde coniungit: Super inimicos meos sapere fecisti me mandatum tuum, quoniam in
aeternum mihi est. Illi namque zelum quidem Dei habent, sed non secundum scientiam. Ignorantes
enim Dei iustitiam, et suam quaerentes constituere, iustitiae Dei non sunt subiecti 11. Iste vero qui
super istos inimicos suos sapit mandatum Dei, inveniri vult cum Apostolo non habens iustitiam
suam, quae ex lege est, sed iustitiam per fidem Christi, quae est ex Deo 12: non quia lex quam
legunt inimici eius, non est ex Deo; sed quia eam non sapiunt, sicut iste qui super inimicos suos
eam sapit, cohaerendo lapidi in quem illi offenderunt. Finis enim legis Christus 13, ad iustitiam omni
credenti 14, ut iustificentur gratis per gratiam ipsius 15: non sicut illi qui viribus suis se legem facere
existimant, et ideo ex lege quidem Dei, sed suam iustitiam constituere quaerunt; sed quomodo
filius promissionis, qui esuriens et sitiens eam 16, petendo, quaerendo, pulsando quodammodo a
Patre mendicat 17, ut adoptatus per Unigenitum accipiat. Sic autem mandatum Dei quando
sapuisset, nisi eum ipse sic sapere fecisset cui dicit: Super inimicos meos supere fecisti me
mandatum tuum? Inimici quippe eius illi, velut ex Agar, in servitutem generati 18, ex eodem
mandato temporalia praemia quaesierunt; et ideo non fuit illis in aeternum, sicut est huic. Melius
quippe intellexerunt qui interpretati sunt in aeternum, quam qui in saeculum, tamquam finito isto
saeculo nullum iam legis posset esse mandatum. Ita vero nullum erit, sed in tabulis visibilibus
librisque conscriptum: in tabulis vero cordis, dilectio Dei et proximi manebit in aeternum; in quo
mandato geminato tota Lex pendet et Prophetae 19: eritque praemium custoditi mandati huius ipse
mandator, et praemium dilectionis ipse dilectus, quando erit Deus omnia in omnibus 20.

Omnes sapientia et scientiae thesauri in Christo absconditi.
3. [v 99.] Sed quid est hoc quod sequitur: Super omnes docentes me intellexi? Quis est iste qui
super omnes docentes se intellexit? quis est, inquam, qui super omnes Prophetas, qui non solum
loquendo eos qui secum vixerunt, verum etiam scribendo posteros tam excellenti auctoritate
docuerunt, audet se intellegendo praeponere? Salomoni quidem tanta est donata sapientia, ut
etiam his omnibus qui fuerunt ante illum, videatur esse praelatus 21: sed non est credendum ipsum
hic a patre suo David potuisse prophetari; maxime quia dici non posset ex persona Salomonis quod
hic dicitur: Ab omni via maligna prohibui pedes meos. Porro si, quod est acceptabilius, Christum
praenuntiat iste propheta, nunc a capite quod est ipse Salvator, nunc ab eius corpore quod est
Ecclesia, verba prophetica digerens, et tamquam unum loquentem faciens, propter magnum illud
sacramentum, ubi dictum est: Erunt duo in carne una 22; agnosco eum plane qui super omnes
docentes se intellexit, quando cum esset annorum duodecim, remansit puer Iesus in Ierusalem, et a
parentibus suis post triduum inventus est illic in templo sedens inter doctores, audiens illos et
interrogans; ubi stupebant omnes qui eum audiebant, super prudentia et responsis eius 23. Nec
immerito, qui per istam prophetiam tanto ante dixerat: Super omnes docentes me intellexi. Omnes

840

