Inter passiones martyres spe divina fulciebantur.
11. Et redit ad illud: A vigilia matutina speret Israel in Dominum. A vigilia matutina usque ad
noctem, speravit anima mea in Dominum. Sed quid speravit? A vigilia matutina speret Israel in
Dominum. Non solum speret Israel in Dominum, sed, a vigilia matutina speret Israel. Ergo culpo
spem saeculi, quando speratur de Deo? Non; sed alia spes est Israel propria. Non pro summo suo
bono speret Israel divitias, non salutem corporis, non abundantiam terrenorum: imo tribulationem
hic habiturus est, si forte contigerit illi propter veritatem pati aliquas molestias. Non enim non
sperabant in Deum martyres, et tamen talia sunt passi, qualia latrones, qualia iniqui: subiecti ad
bestias, ignibus concremati, gladio percussi, ungulis exarati, catenis obstricti, carcere necati, ista
omnia mala passi, non sperabant in Dominum? aut ideo sperabant, ut istis malis carentes, hac vita
fruerentur? Non plane; quia a vigilia matutina sperabant. Quid est hoc? Considerabant illam vigiliam
matutinam qua resurrexit Dominus eorum, et videbant quia antequam resurgeret, talia et ipse
passus erat, qualia ipsi patiebantur, et non desperabant etiam se post tales passiones resurrecturos
ad vitam aeternam. Speravit Israel in Dominum, a vigilia matutina usque ad noctem.

Deus misericorditer nos a peccato redemit.
12. [vv. 7.8.] Quoniam apud Dominum misericordia, et multa apud illum redemptio. Magnifice!
melius dici non posset loco suo, propter illud quod dixit: A vigilia matutina speret Israel in
Dominum. Quare? Quia a vigilia matutina resurrexit Dominus; et hoc debet sperare corpus, quod in
capite praecessit. Sed ne suggeratur ista cogitatio: Capiti licuit resurgere, quia peccatis non
premebatur, nullum peccatum erat in illo; quid nos facturi sumus? Sperabimus talem
resurrectionem, qualis in Domino praecessit, cum peccatis nostris aggravemur? Sed vide quid
sequitur: Quoniam apud Dominum misericordia, et multa apud illum redemptio. Et ipse redimet
Israel ab omnibus iniquitatibus eius. Ergo si premebatur peccatis, suis, adest misericordia Dei. Ideo
praecessit ille sine peccato, ut deleat peccata sequentium. Nolite in vobis praesumere, sed a vigilia
matutina praesumite. Videte caput vestrum resurrexisse et ascendisse in coelum. In illo culpa non
erat, sed per illum vestrae culpae delebuntur: Ipse redimet Israel ab omnibus iniquitatibus eius.
Quia Israel vendere se potuit, et fieri venundatus sub peccato; redimere se ab iniquitatibus non
potest. Ille potuit redimere, qui se non potuit vendere: qui non commisit peccatum, ipse est
redemptor a peccato. Ipse redimet Israel. Unde redimet? Ab illa iniquitate, an ab illa? Ab omnibus
iniquitatibus eius. Non ergo timeat accessurus ad Deum aliquas iniquitates suas: tantummodo
accedat pleno corde, et desinat iam facere quae antea faciebat, et non dicat: Illa iniquitas non mihi
dimittitur. Si enim hoc dixerit, propter ipsam quam putat sibi non dimitti, non se convertit, et
faciendo caetera, non illi dimittitur et illud quod non timebat. Quia feci, inquit, scelus magnum, et
non mihi potest dimitti; iam faciam et caetera: hoc enim perdo quod non facio. Noli timere: in
profundo es, noli contemnere de profundis clamare ad Dominum, et dicere: Si iniquitates
observaveris, Domine; Domine, quis sustinebit? Observa illum, et exspecta illum, et sustine propter
legem ipsius. Quam legem tibi dedit? Dimitte nobis debita nostra, sicut et nos dimittimus
debitoribus nostris. Spera te resurrecturum, et tunc futurum omni modo sine peccato, quoniam ille
resurrexit qui primus fuit sine peccato. A vigilia matutina spera. Noli dicere: Ego non sum dignus
propter peccata. Non es dignus; sed multa apud illum redemptio, et ipse redimet Israel ab omnibus
iniquitatibus eius.

188 IN PSALMUM 130
ENARRATIO
Sermo ad plebem

Dei templum sumus et Christi corporis membra.
1. In isto psalmo commendatur nobis humilitas servi Dei et fidelis, cuius voce cantatur, quod est
universum corpus Christi. Saepe enim admonuimus Caritatem vestram, non quasi unius hominis
cantantis vocem accipi debere, sed omnium qui sunt in Christi corpore. Et quia in illius corpore sunt
omnes, tamquam unus homo loquitur: et ipse est unus qui et multi sunt. Multi enim sunt in seipsis,
unus sunt in illo qui unus est. Ipsum est autem etiam templum Dei, de quo dicit Apostolus:
Templum enim Dei sanctum est, quod estis vos 1; omnes qui credunt in Christum, et sic credunt ut
diligant. Hoc est enim credere in Christum, diligere Christum: non quomodo daemones credebant 2,
sed non diligebant; et ideo quamvis crederent, dicebant: Quid nobis et tibi est, Fili Dei? 3 Nos autem

920

