mei Deus meus. Etenim ut metuat in his, quae utcumque intellecta cognoscit, respexit iterum
sollicitus ne obrepat inimicus: nondum dicit: Salvus sum ex omni parte. Etenim primitias habentes
Spiritus, in nobismetipsis ingemiscimus, adoptionem exspectantes redemptionem corporis nostri 20.
Illa perfecta in nobis salute, erimus in domo Dei viventes sine fine, et sine fine laudantes eum cui
dictum est: Beati qui habitant in domo tua, in saecula saeculorum laudabunt te 21. Hoc nondum est,
quia nondum est salus quae promittitur: sed confiteor Deo meo in spe, et dico illi: Salus vultus mei,
Deus meus. Spe enim salvi facti sumus: spes autem quae videtur, non est spes 22. Persevera ergo
ut pervenias; persevera donec veniat salus. Audi ipsum Deum tuum de interiore tibi loquentem:
Sustine Dominum, viriliter age, et confortetur cor tuum, et sustine Dominum 23; quoniam qui
perseveraverit usque in finem, hic salvus erit 24. Quare ergo tristis es anima mea, et quare
conturbas me? Spera in Deum, quoniam confitebor illi. Haec est confessio mea, Salutare vultus
mei, Deus meus.

Ne speres de te, sed de Deo tuo; omnia bona Deus praestat, quia ipse bonus,
non quia nos digni.
12. Ad meipsum anima mea turbata est. Numquid ad Deum turbatur? Ad me turbata est. Ad
incommutabile reficiebatur, ad mutabile perturbabatur. Novi quia iustitia Dei mei manet: utrum
mea maneat, nescio. Terret enim me Apostolus dicens: Qui se putat stare, videat ne cadat 25. Ergo
quia non est in me firmitas mihi, nec est mihi spes de me: Ad meipsum turbata est anima mea. Vis
non conturbetur? Non remaneat in teipso, et dic: Ad te, Domine, levavi animam meam 26. Hoc
planius audi. Noli sperare de te, sed de Deo tuo. Nam si speras de te, anima tua conturbatur ad te;
quia nondum invenit unde sit secura de te. Ergo quoniam ad me conturbata est anima mea, quid
restat nisi humilitas, ut de seipsa anima non praesumat? Quid restat, nisi ut omnino minimam se
faciat, nisi ut se humiliet, ut exaltari mereatur? Nihil sibi tribuat ut ei ab illo quod utile est tribuatur.
Ergo quia ad me turbata est anima mea, et hanc perturbationem facit superbia: Propterea
memoratus sum tui, Domine, de terra Iordanis et Hermoniim a monte parvo. Unde memoratus sum
tui? A monte parvo, et de terra Iordanis. Forte de Baptismo, ubi est remissio peccatorum. Etenim
nemo currit ad remissionem peccatorum, nisi qui displicet sibi; nemo currit ad remissionem
peccatorum, nisi qui se confitetur peccatorem; nemo se confitetur peccatorem, nisi humilando
seipsum Deo. Ergo de terra Iordanis memoratus sum tui, et de monte parvo: non de monte magno;
ut de monte parvo tu facias magnum: quoniam qui se exaltat, humilabitur; et qui se humilat,
exaltabitur 27. Si autem et interpretationes nominum quaeras, Iordanis est Descensio eorum.
Descende ergo, ut leveris; noli extolli, ne elidaris: Et de Hermoniim monte parvo. Hermoniim
Anathematio interpretatur. Anathema teipsum, displicendo tibi: displicebis enim Deo, si placueris
tibi. Ergo quia nobis Deus omnia bona praestat, quia ipse bonus est, non quia nos digni sumus; quia
ille misericors est, non quia in aliquo promeruimus; de terra Iordanis et Hermoniim commemoratus
sum Dei. Et quia humiliter commemoratur, exaltatus perfrui merebitur: quia non in se exaltatur qui
in Domino gloriatur.

Homo abyssus est cum homines veritatem et vitam aeternam docet.
13. [v 8.] Abyssus abyssum invocat, in voce cataractarum tuarum. Peragere psalmum possum
fortasse, adiutus studio vestro, cuius fervorem video. De labore autem vestro non satis curo, ut
audiatis; quando et me qui loquor, ita in his laboribus sudare cernatis. Aspicientes me laborantem,
profecto collaboratis: non enim mihi laboro, sed vobis. Ergo audite; quia velle vos video. Abyssus
abyssum invocat, in voce cataractarum tuarum: Deo dixit ille qui eius commemoratus est de terra
Iordanis et Hermoniim: hoc admirando dixit: Abyssus Abyssum invocat, in voce cataractarum
tuarum. Quae abyssus, quam abyssum invocat? Vere quia iste intellectus abyssus est. Abyssus
enim est profunditas quaedam impenetrabilis, incomprehensibilis: et maxime solet dici in aquarum
multitudine. Ibi enim altitudo, ibi profunditas: quae penetrari usque ad fundum non potest. Denique
quodam loco dictum est: Iudicia tua abyssus multa 28: hoc volente Scriptura commendare, quia
iudicia Dei non comprehenduntur. Quae ergo abyssus, quam invocat abyssum? Si profunditas est
abyssus, putamus non cor hominis abyssus est? Quid enim est profundius hac abysso? Loqui
homines possunt, videri possunt per operationem membrorum, audiri in sermone: sed cuius
cogitatio penetratur, cuius cor inspicitur? Quid intus gerat, quid intus possit, quid intus agat, quid
intus disponat, quid intus velit, quid intus nolit, quis comprehendet? Puto non absurde intellegi
abyssum hominem de quo alibi dictum est: Accedet homo et cor altum, et exaltabitur Deus 29. Si
ergo homo abyssus est, quomodo abyssus invocat abyssum? Homo invocat hominem? invocat
quasi quomodo Deus invocatur? Non. Sed invocat, dicitur ad se vocat. Nam dictum est de quodam:
Mortem invocat: id est, sic vivit, ut mortem ad se vocet. Nam nemo hominum est qui orationem
faciat, et invocet mortem: sed male vivendo homines mortem invocant. Abyssus abyssum invocat,

227

