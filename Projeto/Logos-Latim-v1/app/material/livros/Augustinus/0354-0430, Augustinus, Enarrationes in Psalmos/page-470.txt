quod supra exposuimus: Suscipiant montes pacem populo, et colles iustitiam. Aliqui autem habent,
populo tuo; aliqui non habent tuo, sed tantummodo populo.

Christus populum suum salvat, hostes vero humilat.
7. [v 4.] Iudicabit pauperes populi, et salvos faciet filios pauperum. Pauperes et filii pauperum iidem
ipsi mihi videntur; sicut eadem civitas est Sion et filia Sion. Si autem distinctius intellegendum est;
pauperes accipimus, montes; filios autem pauperum, colles: velut Prophetas atque Apostolos,
pauperes; filios autem eorum, id est, qui sub eorum auctoritate proficiunt, filios pauperum. Quod
vero supra dictum est: Iudicabit, et postea, salvos faciet, quaedam velut expositio est quomodo
iudicabit. Ad hoc enim iudicabit, ut salvos faciat, id est, a perdendis damnandisque discernat,
quibus donat salutem paratam revelari in tempore novissimo 34. A talibus quippe illi dicitur: Ne
comperdas cum impiis animam meam 35; et: Iudica me, Deus, et discerne causam meam de gente
non sancta 36. Considerandum etiam quod non ait: Iudicabit pauperem populum; sed, pauperes
populi. Supra enim ubi dixit: Iudicare populum tuum in iustitia, et pauperes tuos in iudicio, eumdem
dixit populum Dei quos pauperes eius; id est, tantummodo bonos et ad dexteram partem
pertinentes. Quia vero in hoc saeculo simul dextri sinistrique pascuntur, qui velut agni et haedi in
fine separandi sunt 37; totum sicut commixtus est, nomine populi nuncupavit. Et quia iudicium
etiam hic in bono ponit, id est, ad salvos faciendos 38; ideo ait: Iudicabit pauperes populi: id est, eos
ad salutem discernet, qui sunt in populo pauperes. Iam qui sint pauperes supra exposuimus: hos et
egenos intellegamus. Et humilabit calumniatorem. Nullus melius quam diabolus hic calumniator
agnoscitur. Calumnia eius est: Numquid gratis colit Iob Deum? 39 Humilat autem illum Dominus
Iesus, gratia sua suos adiuvans, ut gratis Deum colant, id est, delectentur in Domino 40. Humilavit
etiam sic: quia cum in eo diabolus, id est, princeps huius mundi nihil invenisset 41, occidit per
calumnias Iudaeorum; quibus est usus calumniator tamquam vasis suis, operans in filiis
diffidentiae 42. Humilatus est enim, quia ille quem occiderant resurrexit, et regnum abstulit mortis;
cuius ille potestatem ita gerebat, ut ex uno homine quem deceperat, omnes per mortem traheret
ad condemnationem. Sed humilatus est: quoniam si ob unius delictum mors regnavit per unum,
multo magis qui abundantiam gratiae et iustitiae accipiunt, in vita regnabunt per unum Iesum
Christum 43, qui humilavit calumniatorem, falsa crimina, iniquos iudices, falsos testes, ut eum
perderent immittentem.

Christus permanet in aeternum.
8. [v 5.] Et permanebit soli, vel permanebit cum sole. Sic enim melius interpretandum quidam
nostri putaverunt, quod in graeco est
. Quod si latine uno verbo dici posset,
compermanebit dicendum esset: ideo quia latine verbum non potest dici; ut saltem sententia
exprimeretur, dictum est, permanebit cum sole. Nihil est enim aliud compermanebit soli, quam
permanebit cum sole. Quid autem magnum est permanere cum sole ei per quem facta sunt omnia,
et sine quo factum est nihil 44; nisi quia haec prophetia propter eos praemissa est, qui putant
religionem nominis christiani usque ad certum tempus in hoc saeculo victuram, et postea non
futuram? Permanebit ergo cum sole, quamdiu sol oritur et occidit: hoc est, quamdiu tempora ista
volvuntur, non deerit Ecclesia Dei, id est, Christi corpus in terris. Quod vero adiungit: Et ante lunam,
generationes generationum: potuit dicere: Et ante solem, id est, et cum sole, et ante solem; quod
intellegeretur: Et cum temporibus, et ante tempora. Quod ergo tempus antecedit, aeternum est: et
hoc vere habendum est aeternum, quod nullo tempore variatur, sicut in principio erat Verbum. Sed
per lunam significare maluit incrementa defectusque mortalium. Denique cum dixisset, ante lunam;
volens quodammodo exponere pro qua re lunam posuerit, generationes, inquit, generationum:
tamquam diceret: Ante lunam, id est ante generationes generationum, quae transeunt decessione
et successione mortalium, tamquam decrementis incrementisque lunaribus. Ac per hoc quid melius
intellegitur permanere ante lunam, nisi omnia mortalia immortalitate praecedere? Quod etiam sic
non inconvenienter accipi potest, ut quod iam humilato calumniatore sedet ad dexteram Patris, hoc
sit permanere cum sole. Splendor enim aeternae gloriae intellegitur Filius 45; tamquam sol sit Pater,
et splendor eius Filius eius; sed sicut ista dici possunt de invisibili substantia Creatoris: non sicut de
ista visibili creatura, in qua sunt corpora coelestia, quorum illustrius eminet sol, de quo haec
similitudo adhibita est; sicut adhibetur etiam de terrestribus, petra, leo, agnus, homo habens duos
filios, et caetera. Ergo humilato calumniatore permanet cum sole; quia victo diabolo per
resurrectionem, sedet ad dexteram Patris 46, ubi iam non moritur, et mors ei ultra non
dominabitur 47. Et hoc ante lunam, tamquam primogenitus a mortuis praecedens Ecclesiam,
mortalium decessione ac successione transeuntem. Ipsae sunt generationes generationum. Aut
forte quia generationes sunt, quibus generamur mortaliter; generationes autem generationum,

470

