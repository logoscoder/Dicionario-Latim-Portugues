confessionem veniat, non in defensionem. Adhibes te defensorem peccati tui, vinceris: non
innocentem patronum adhibuisti, non est tibi utilis defensio tua. Quis es enim qui te defendas?
Idoneus es tu ad accusandum te. Noli dicere, aut: Nihil feci; aut: Quid magnum feci; aut: Fecerunt
et alii. Si faciendo peccatum nihil te dicis fecisse, nihil eris, nihil accipies; paratus est Deus dare
indulgentiam, claudis contra te; ille paratus est dare, noli opponere obicem defensionis, sed aperi
sinum confessionis. Auditui meo dabis exsultationem et laetitiam. Ipse donet ut dicam quod sentio.
Feliciores sunt qui audiunt, quam qui loquuntur. Qui enim discit, humilis est: qui autem docet,
laborat ut non sit superbus, ne male placendi affectus irrepat, ne Deo displiceat qui vult placere
hominibus. Magnus tremor est in docente, fratres mei, magnus tremor est noster in his vocibus
nostris. Credite cordi nostro quod videre non potestis: scit ipse qui mitescat nobis, qui propitius sit
nobis, cum quanto sub illo tremore ad vos loquimur. Cum autem ipsum aliquid suggerentem et
docentem intus audimus, securi sumus, securi gaudemus: sub magistro enim sumus, illius gloriam
quaerimus, illum docentem laudamus: delectat nos veritas eius intus, ubi nemo facit vel audit
strepitum: ibi dixit iste esse laetitiam suam et exsultationem suam. Auditui meo, inquit, dabis
exsultationem et laetitiam. Et ideo quia humilis, audit. Qui audit, qui vere audit et bene audit,
humilis audit: gloria enim in illo est a quo audit quod audit. Posteaquam dixit: Auditui meo dabis
exsultationem et laetitiam; continuo demonstravit quid faciat auditio: Exsultabunt ossa humilata.
Humilata sunt ossa, ossa audientis non habent fastum, non habent tumorem, quem in se vix vincit
qui loquitur. Inde et ille humilis magnus, quo in natis mulierem nemo maior surrexit 32, ille qui ita se
humilavit ut se indignum diceret solvere corrigiam calceamenti Domini sui 33, Ioannes ille Baptista,
dans gloriam magistro suo et ideo amico suo, ait; cum Christus putaretur, et ex eo superbire
posset, et se extendere: non enim ipse se dixerat Christum; sed poterat accipere hominum errorem
hoc putantium, ultro istum honorem deferre volentium 34: sed respuit falsum honorem ut inveniret
veram gloriam: et vide humilitatem de auditu: ait: Qui habet sponsam, sponsus est; amicus autem
sponsi stat et audit eum. Stantem se fecit et audientem, non cadentem et loquentem: Stat, inquit,
et audit eum. Audistis auditum; ubi est exsultatio et laetitia? Continuo sequitur: Stat et audit eum,
et gaudio gaudet propter vocem sponsi 35. Auditui meo dabis exsultationem et laetitiam, et
exsultabunt ossa humilata.
14. [v 11.] Averte faciem tuam a peccatis meis, et omnes iniquitates meas dele. Iam enim
exsultant ossa humilata, iam hyssopo mundatus, humilis factus sum. Averte faciem tuam, non a
me, sed a peccatis meis. Alibi quippe orans dicit: Ne avertas faciem tuam a me 36. Qui non vult a se
averti faciem Dei, vult averti faciem Dei a peccatis suis. Peccatum enim unde se Deus non avertit,
advertit: si advertit, animadvertit. Averte faciem tuam a peccatis meis, et omnes iniquitates meas
dele. Satagit de illo grandi peccato: plus praesumit, omnes deleri vult iniquitates suas; praesumit
de medici manu, de magna illa misericordia quam in principio psalmi invocavit: Omnes iniquitates
meas dele. Avertit faciem Deus, et sic delet; avertendo faciem peccata delet, advertendo scribit.
Audisti avertendo delentem, audi advertendo quid facientem. Vultus autem Domini super facientes
mala, ut perdat de terra memoriam eorum 37: non delendo peccata eorum. Hic autem quid rogat?
Averte faciem tuam a peccatis meis. Bene rogat. Ipse enim non avertit faciem a peccatis suis,
dicens: Quoniam peccatum meum ego cognosco 38. Merito rogas, et bene rogas ut Deus avertat
faciem a peccato tuo, si tu inde non avertis faciem: si vero tu peccatum tuum in dorso ponis, Deus
ibi faciem ponit. Tu peccatum tuum ante faciem tuam converte, si vis ut inde Deus faciem suam
avertat; et sic securus rogas, et exaudit.

Deus cui ignoscit in futuro saeculo, corripit eum de peccato in hoc saeculo.
15. [v 12.] Cor mundum crea in me, Deus. Crea, non quasi novum aliquid institue, dicere voluit: sed
quia poenitens orabat, qui commiserat aliquid quod priusquam committeret innocentior erat,
ostendit quemadmodum dixerit: Crea. Et spiritum rectum innova in visceribus meis. Per factum,
inquit, meum inveterata erat atque curvata rectitudo spiritus mei. Dicit enim ex alio psalmo:
Curvaverunt animam meam 39. Et quando se homo pronum facit ad terrenas concupiscentias,
incurvatur quodammodo; cum autem erigitur in superna, rectum fit cor eius, ut bonus illi sit Deus.
Quam bonus enim Deus Israel rectis corde 40! Proinde, fratres, audite. Aliquando Deus cui ignoscit
in futuro saeculo, corripit eum de peccato in isto saeculo. Nam et ipsi David, cui dictum iam fuerat
per Prophetam: Dimissum est peccatum tuum 41, evenerunt quaedam quae minatus erat Deus
propter ipsum peccatum. Nam filius eius Abessalon adversus eum cruentum bellum gessit, et in
multis humilavit patrem suum 42. Ambulabat ille in dolore, in tribulatione humilationis suae, ita
subditus Deo, ut omnia iusta ei tribuens confiteretur quod nihil pateretur indigne, habens iam
rectum cor cui non displicebat Deus. Iniuriosum quemdam et in os sibi dura maledicta iacientem
patienter audiebat, ex adversa parte unum ex militibus qui erant cum filio eius impio. Et cum ille
iaceret maledicta in regem, iratus unus ex comitibus David voluit ire et percutere eum; sed

295

