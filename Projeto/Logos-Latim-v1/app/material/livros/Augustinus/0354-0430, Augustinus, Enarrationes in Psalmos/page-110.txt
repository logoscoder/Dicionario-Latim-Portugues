Putas est quisquam ita felix in hoc mundo, ut cum coeperit audire opprobria hominum, propterea
quod Christo servit, fugiat ad Deum corde, et incipiat spem habere in dulcedine ipsius, et a
conturbatione hominum, a quibus audit opprobria, intret in vultum Dei cum conscientia sua? Intrat
plane, sed si habeat cum quo intret, id est, si non sit onerosa ipsa conscientia, si non illi faciat
sarcinam grandem, ad angustam ianuam. Abscondes ergo eos in abscondito vultus tui, a
conturbatione hominum. Proteges eos in tabernaculo tuo, a contradictione linguarum. Aliquando
abscondes eos in abscondito vultus tui, a conturbatione hominum; ut prorsus in eis conturbatio
humana deinceps esse non possit: sed interim cum peregrinantur in hoc saeculo, quia multas
patiuntur linguas contradicentes qui tibi serviunt, quid eis facis? Proteges eos in tabernaculo tuo.
Quod est tabernaculum? Ecclesia huius temporis; tabernaculum ideo dicitur, quia adhuc in hac terra
peregrinatur. Tabernaculum enim habitaculum est militum in expeditione positorum. Ipsa dicuntur
tabernacula. Domus non est tabernaculum. Pugna in expeditione peregrinus; ut salvus factus in
tabernaculo, gloriosus recipiaris in domum. Erit enim in coelo domus tua aeterna, si modo bene in
hoc tabernaculo vixeris. Ergo in hoc tabernaculo proteges eos a contradictione linguarum.
Contradicunt linguae multae; diversae haereses, diversa schismata personant; linguae multae
contradicunt veraci doctrinae: tu curre ad tabernaculum Dei, Ecclesiam catholicam tene, a regula
veritatis noli discedere, et protegeris in tabernaculo a contradictione linguarum.

Misericors Deus omnibus gentibus.
9. [v 22.] Benedictus Dominus, quoniam mirificavit misericordiam suam in civitate circumstantiae.
Quae est civitas circumstantiae? In una Iudaea populus Dei erat positus, quasi in medio mundo, ubi
dicebantur laudes Deo, eique sacrificia offerebantur, ubi prophetia non cessabat canendo futura,
quae modo videmus impleri: iste populus quasi in medio gentium erat. Attendit propheta iste, et
vidit futuram Ecclesiam Dei in omnibus gentibus: et quia omnes gentes circum undique erant, quae
in medio ponebant unam gentem Iudaeorum; has undique circumstantes gentes appellavit
civitatem circumstantiae. Mirificasti quidem, Domine, misericordiam tuam in civitate Ierusalem; ibi
passus est Christus, ibi resurrexit, ibi ascendit in coelum, ibi multa mirabilia fecit: sed maior laus
tua est, quia mirificasti misericordiam tuam in civitate circumstantiae, id est, in omnibus gentibus
diffudisti misericordiam tuam. Nec unguentum tuum in illa Ierusalem, quasi in vase tenuisti; sed
tamquam confracto vase, unguentum per mundum diffusum est, ut impleretur quod dicitur in
Scripturis sanctis: Unguentum effusum est nomen tuum 15. Et ita mirificasti misericordiam tuam in
civitate circumstantiae. Ascendit enim in coelum, sedet ad dexteram Patris, post decem dies misit
Spiritum sanctum 16: impleti sunt Spiritu sancto discipuli, coeperunt praedicare magnalia Christi;
lapidati, occisi, fugati sunt 17. Et cum inde tamquam ex uno loco fugarentur, quasi ligna ardentia
igne divino, totam silvam mundi accensam fervore Spiritus et lumine veritatis impleverunt: et
mirificavit Dominus misericordiam suam in civitate circumstantiae.
10. [v 23.] Ego dixi in ecstasi mea: recordamini titulum psalmi, ecce est illa ecstasis. Videte quid
dicat: Ego dixi, inquit, in ecstasi mea: Proiectus sum a facie oculorum tuorum. In pavore meo dixi,
hoc est, dixi in ecstasi mea. Vidit se paventem intus nescio qua tribulatione magna, sicut non
desunt: attendit cor suum pavidum et trepidum, et ait: Proiectus sum a facie oculorum tuorum. Si in
facie tua essem, non sic timerem; si me attenderes, non sic trepidarem. Sed quoniam dicit in alio
psalmo: Si dicebam, motus est pes meus, misericordia tua, Domine, adiuvabat me 18; continuo et
hic ait: Ideo exaudisti vocem orationis meae. Quia confessus sum, quia dixi: Proiectus sum a facie
oculorum tuorum; quia non superbus exstiti, sed cor meum accusavi, et in tribulatione mea titubans
ad te exclamavi: exaudisti orationem meam. Impletum est ergo quod commendavi de illo psalmo.
Quod enim est: Ego dixi in ecstasi mea: Proiectus sum a facie oculorum tuorum; hoc est in illo
psalmo: Si dicebam: Motus est pes meus. Et quod est in illo: Misericordia tua, Domine, adiuvabat
me; hoc est in isto: Ideo exaudisti, Domine, vocem orationis meae. Attende illud in Petro videt
Dominum ambulantem in aquis, putat phantasma. Exclamat Dominus: Ego sum, noli timere.
Confidit Petrus, et dicit: Si tu es, iube me venire ad te super aquas: hinc probo si tu es, si in verbo
tuo potuero quod tu potes. Ait ille: Veni. Et verbum iubentis facta est potestas audientis. Veni,
inquit. Et descendit: coepit ire, ibat intrepidus, tamquam in illo sperans: videns autem ventum
validum, timuit. Ego dixi in ecstasi mea: Proiectus sum a facie oculorum tuorum. Et cum coepisset
mergi, clamavit, Domine, pereo. Et Iesus porrigens ei manum, levavit eum dicens: Modicae fidei,
quare dubitasti? 19 Dixi ergo in pavore meo: Proiectus sum a facie oculorum tuorum: et tamquam
iam perire incipientis in mari, exaudisti, Domine, vocem orationis meae. Exaudisti autem, cum
clamarem ad te. Clamor ad Deum non est voce, sed corde. Multi silentes labiis, corde clamaverunt:
multi ore strepentes, corde averso nihil impetrare potuerunt. Si ergo clamas, clama intus, ubi audit
Deus. Cum clamarem, inquit, ad te, exaudisti vocem orationis meae.

110

