animalibus! quam potens Deus, qui semina diversa dedit visceribus terrae, ut germinarent tantam
varietatem fruticum, tantam speciem arborum! quam potens Deus, quam magnus Deus! Tu
interroga, creatura respondet; et de responsione, tamquam confessione creaturae, tu, sancte Dei,
benedicis Deum, et potentiam loqueris.

De regni Dei decore, ubi cum eo non vivunt nisi Angeli.
15. [v 12.] Ut notam faciant filiis hominum potentiam tuam, et gloriam magnitudinis decoris regni
tui. Sancti ergo tui commendant gloriam magnitudinis decoris regni tui; magnitudinis decoris
gloriam. Est quaedam magnitudo decoris regni tui; hoc est, regnum tuum habet decorem, et
magnum decorem. Quandoquidem quidquid habet decorem, a te habet decorem; ipsum regnum
tuum qualem decorem habet! Non nos terreat regnum, habet et decorem quo delectemur. Etenim
quale illud decus est quo perfruentur sancti, quibus dicetur: Venite, benedicti Patris mei, percipite
regnum 43! Unde ibunt? Quo ibunt? Videte, fratres; et si potestis, quantum potestis, cogitate
decorem regni illius quod venturum est; unde est in oratione nostra: Adveniat regnum tuum 44.
Ipsum enim regnum optamus ut veniat; hoc regnum venturum sancti praedicant. Mundum istum
attendite; decorem habet. Quem decorem habet terra, mare, aer, coelum, sidera! Omnia haec
nonne omnem consideratorem terrent? Nonne pulchritudo ipsa sic eminet, ut quasi pulchrius nihil
inveniri possit? Et hic vivunt in isto decore, in ista pulchritudine prope iam ineffabili, hic vivunt
tecum et vermiculi et mures, et omnia terrae repentia; ista tecum vivunt in decore isto. Quale
decus est illius regni, ubi tecum non vivunt nisi Angeli? Ideo parum fuit ut diceret gloriam decoris.
Potuit enim dici et gloria decoris cuiuslibet speciei etiam in hoc mundo constitutae, vel de terra
virentis, vel de coelo fulgentis: sed magnitudinis decoris regni tui, aliquid commendat quod nondum
videmus, quod nondum visum credimus, quod creditum desideramus, propter cuius desiderium
omnia sustinemus. Est ergo magnitudo decoris cuiusdam: ametur antequam videatur, ut cum visa
fuerit teneatur.
16. [v 13.] Regnum tuum. Quod regnum dico? Regnum omnium saeculorum. Nam et regnum huius
saeculi habet decorem suum; sed non est ibi magnitudo illa decoris, qualis est in regno omnium
saeculorum. Et dominatio tua in omni generatione et generatione. Haec est illa repetitio, vel
omnem generationem significans, vel generationem illam quae erit post hanc generationem.

Dei chirographum tenemus.
17. Fidelis Dominus in verbis suis, et sanctus in omnibus operibus suis. Fidelis Dominus in verbis
suis: quid enim promisit, et non dedit? Fidelis Dominus in verbis suis. Adhuc quaedam promisit et
non dedit; sed credatur illi ex his quae dedit. Fidelis Dominus in verbis suis. Possemus illi credere
tantummodo dicenti: noluit sibi credi dicenti, sed voluit teneri Scripturam suam; quomodo si diceres
alicui homini, cum aliquid promitteres: Non mihi credis, ecce scribo tibi. Etenim quia generatio
vadit, et generatio venit, et sic transcurrunt ista saecula cedentibus succedentibusque mortalibus;
Scriptura Dei manere debuit, et quoddam chirographum Dei, quod omnes transeuntes legerent, et
viam promissionis eius tenerent. Et quanta sunt quae reddidit ex isto chirographo? Dubitant
homines credere illi de resurrectione mortuorum et de futuro saeculo, quod solum iam reddendum
restat; quando, si faciat rationem cum infidelibus, erubescunt infideles? Si dicat tibi Deus:
Chirographum meum tenes; iudicium promisi, diremptionem bonorum et malorum, regnum
sempiternum fidelibus, et non vis credere? Ibi in chirographo meo lege omnia quae promisi, deduc
mecum rationem: certe vel computando quae reddidi, potes me credere redditurum esse quod
debeo. In ipso chirographo habes promissum unicum Filium, cui non peperci, sed pro vobis omnibus
tradidi eum 45: iam computa in redditis. Lege chirographum; promisi ibi pignus Spiritus sancti me
daturum per Filium meum 46: computa redditum. Promisi ibi sanguinem et coronas martyrum
gloriosissimorum: computa redditum; admoneat te Massa redditi debiti mei. Sed et haec gloria
Martyrum ut redderetur, tibi promissa in chirographo, ubi scriptum est: Propter te mortificamur tota
die 47; ut hoc redderetur: Fremuerunt gentes, et populi meditati sunt inania; astiterunt reges terrae,
et principes convenerunt in unum, adversus Dominum, et adversus Christum eius 48. Principes
convenerunt in unum, conspirantes adversus Christianos. Quid? ipsorum regum fidem, nonne et
promisi in chirographo, et reddidi in effectu? Attende ubi promisi: Adorabunt eum omnes reges
terrae; omnes gentes servient illi 49. Ingrate, legis debitum, cernis redditum, non credis promissum?
Lege aliud in chirographo meo: Quoniam fremuerunt gentes: Quoniam inimici mei dixerunt mala
mihi, hoc est Christo: Quando morietur et peribit nomen eius? 50 Quoniam haec omnia fecerunt
atque dixerunt, lege quod promisi, cui me solvendo obstrinxi: Praevalebit Dominus adversus eos, et
exterminabit omnes deos gentium terrae; et adorabunt eum, unusquisque de loco suo 51? Nempe
iam praevaluit; exterminavit omnes deos gentium terrae. Nonne et hoc facit, et hoc reddit? Ante

1020

