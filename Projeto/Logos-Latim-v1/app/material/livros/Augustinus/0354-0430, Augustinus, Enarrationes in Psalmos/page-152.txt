alia illis ventura est? Non: sed quid? Criniculis peccatorum suorum unusquisque constringitur 28.
Inde decipiuntur, unde decipere voluerunt. Inde illis nocebitur, unde nocere conati sunt. Sequitur
enim: Et captio quam occultaverunt, comprehendat illos. Tamquam si quisquam veneni calicem
praeparet alicui, et oblitus ebibat: et tamquam si foveam fodiat quisquam, in quam quisque
inimicus eius in tenebris incidat; et ille oblitus quod foderat, ambulans ea via prior illuc cadat.
Prorsus, fratres mei, ita credite, ita certi estote: ita si est in vobis excellentior prudentiae ratio,
videte atque perspicite: Nemo malus non sibi prius nocet. Sic enim esse putate malitiam, quomodo
ignem. Incendere vis aliquid: illud quod admoves, prius ardet, nisi ardeat, non incendit. Facula est,
hanc faculam apponis ut aliquid incendat: numquid non ipsa facula quam apponis, prior ardet, ut
aliquid possit incendere? Malitia ergo procedit ex te, et quem prius vastat nisi te? Quo profunditur
ramum laedit, ubi radicem habet non laedit? Et quidem dico, quod malitia tua ut alteri non noceat
fieri potest: ut autem tibi non noceat, fieri non potest. Nam quid nocitum est sancto viro Iob, de quo
praelocuti sumus? Quomodo in alio psalmo dicitur: Sicut novacula acuta fecisti dolum 29. Quid fit de
acuta novacula? Capilli, res superfluae deciduntur. Quid ergo facis ei quem vis nocere? Si nequam
tibi ad malum consentiat cui vis nocere, non malitia tua ei nocitura est, sed sua: si autem intus ipse
malitia careat, et cor mundum subdat illi voci dicenti: Salus tua ego sum, forinsecus oppugnas,
interiorem hominem non expugnas: malitia tamen tua ab interiore tuo procedit, te prius inanem
reddit. Tu putris es intus, unde iste vermis processit; intus nihil integrum dereliquit. Et captio quam
occultaverunt, comprehendat eos: et in muscipula incidant in ipsa. Non quod putabas forte paulo
ante cum audires: Veniat illis muscipula, quam ignorant, id est, quasi aliquid aliud ex occulto
inevitabile. In qua ergo? In ipsa iniquitate, quam mihi absconderunt. Nonne hoc factum est Iudaeis?
Dominus eorum iniquitatem vicit, illi iniquitate sua victi sunt. Ille surrexit pro nobis, illi mortui sunt
in se.

Quid a Domino exhortante petere debeamus.
12. [v 9.] Haec ergo malis nocere mihi volentibus: mihi quid? Anima autem mea exsultabit in
Domino: tamquam in eo a quo audierit: Salus tua ego sum: tamquam non quaerens alias
extrinsecus divitias, tamquam non quaerens circumfluere voluptatibus bonisque terrenis; sed
coniugem verum gratis amans, non ab illo volens accipere quod delectet, sed ipsum solum sibi
proponens a quo delectetur. Quid enim melius Deo dabitur mihi? Amat me Deus: amat te Deus.
Ecce proposuit, pete quod vis 30. Si tibi Imperator diceret: Pete quod vis, quos tribunatus
comitivasque ructares! Quanta tibi proponeres et accipienda et aliis largienda! Deo tibi dicente:
Pete quod vis, quid petiturus es? Excute mentem tuam, exsere avaritiam tuam, protende quantum
potes, et dilata cupiditatem tuam: non quicumque, sed omnipotens Deus dixit: Pete quod vis. Si
possessionum es amator, desideraturus es totam terram, ut omnes qui nascuntur, coloni tui aut
servi tui sint. Et quid cum totam terram possederis? Mare petiturus es, in quo vivere tamen non
poteris. In hac avaritia te pisces superabunt. Sed forte insulas possidebis. Transcende et haec, pete
et aerem quamvis volare non possis: porrige cupiditatem tuam usque ad coelum, dic tuum esse
solem, lunam, stellas, quia ille qui fecit omnia dixit: Pete quod vis: tamen nihil invenies carius, nihil
invenies melius, quam ipsum qui fecit omnia. Ipsum pete qui fecit, et in illo et ab illo habebis omnia
quae fecit. Omnia cara sunt, quia omnia pulchra sunt: sed quid illo pulchrius? Fortia sunt: sed quid
illo fortius? Et nihil magis vult dare quam se. Si aliquid inveneris melius, pete. Si aliud petieris,
iniuriam facies illi, et damnum tibi, praeponendo illi quod fecit, cum velit seipsum tibi dare qui fecit.
In hoc amore dixit illi anima quaedam: Numquid ipse es pars mea, Domine 31? id est, tu es pars
mea. Eligant sibi qui volunt quid possideant, faciant sibi partes de rebus: Pars mea tu es, te mihi
elegi. Et iterum: Dominus pars haereditatis meae. Possideat te, ut possideas illum: eris praedium
ipsius, eris domus ipsius. Possidet ut prosit, possidetur ut prosit. Numquid ut aliquid ei tu prosis?
Nam dixi Domino: Deus meus es tu, quoniam bonorum meorum non eges 32. Anima autem mea
exsultabit in Domino. Delectabitur super salutare eius. Salutare Dei Christus est. Quoniam viderunt
oculi mei salutare tuum 33.

Ne quaeramus omnia sed eum qui creavit omnia.
13. [v 10.] Omnia ossa mea dicent: Domine, quis similis tibi? Quis digne de his verbis aliquid dicat?
Ego puto tantum pronuntianda esse, non exponenda. Quid quaeris illud aut illud? Quid simile
Domino tuo? Ipsum habes ante te. Omnia ossa mea dicent: Domine, quis similis tibi? Narraverunt
mihi iniusti delectationes, sed non sicut lex tua, Domine 34. Fuerunt persecutores qui dicerent:
Adora Saturnum, adora Mercurium. Non colo, inquit, idola. Domine, quis similis tibi? Illi oculos
habent, et non vident; aures habent, et non audiunt 35. Domine, quis similis tibi, qui fecisti oculum
ad videndum, aurem ad audiendum? Sed non colo, inquit, idola, quia faber fecit. Cole arborem et
montem: et hoc numquid faber fecit? Et hic: Domine, quis similis tibi? Terrena mihi ostenduntur, tu

152

