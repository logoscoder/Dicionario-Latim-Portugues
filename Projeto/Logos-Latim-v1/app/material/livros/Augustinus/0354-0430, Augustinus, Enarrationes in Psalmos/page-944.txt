ille per misericordiam suam et oleastrum inseruit in olivam. Sed adhuc non erat insertus oleaster,
quando Dominus elegit sibi Iacob, Israel in possessionem sibi.

Dei magnitudo inexplicabilis.
9. [v 5.] Et quid Propheta? Quoniam ego cognovi quod magnus est Dominus. Mente volante ad
superna, erecta a carne, transcendente creaturam, cognovit quia magnus est Dominus. Non omnes
possunt videndo cognoscere: laudent quod fecit: Suavis est; Iacob elegit sibi Dominus; Israel in
possessionem sibi. Et hinc illum lauda; nam et ego cognovi quia magnus est Dominus. Propheta
loquebatur, qui intravit in sanctuarium Dei, qui audivit forte ineffabilia verba quae non licet homini
loqui 22; qui dixit quod posset hominibus dici, et tenuit apud se quod non posset dici. Ergo et
audiatur ad quod possumus, et credatur ad quod non possumus. Ad quod possumus audiatur:
Quoniam Iacob elegit sibi Dominus, Israel in possessionem sibi; ad quod non possumus credatur,
quia ipse cognovit quod magnus est Dominus. Si illi diceremus: Rogamus te, explica magnitudinem
illius; nonne forte responderet nobis: Non est valde magnus quem video, si a me poterit explicari?
Redeat ergo ad opera eius, et dicat nobis. Habeat ipse in conscientia magnitudinem Domini, quam
vidit, quam nobis credendam commendavit; quo nostros oculos perducere non potuit: et enumeret
quaedam quae hic Dominus fecit; ut et nobis, qui magnitudinem illius, sicut ille videre, non
possumus, dulcescat ex operibus suis, quae capere possumus. Quoniam ego, inquit, cognovi quod
magnus est Dominus, et Deus noster super omnes deos. Quos deos? Sicut dicit Apostolus: Etsi sunt
qui dicantur dii in coelo et in terra; sicut sunt dii multi et domini multi; nobis tamen unus Deus,
Pater ex quo omnia, et nos in ipso, et unus Dominus noster Iesus Christus, per quem omnia, et nos
per ipsum 23. Dicantur dii homines: dictum est enim: Deus stetit in synagoga deorum 24. Dictum est:
Ego dixi: Dii estis et filii Altissimi omnes 25: nonne super homines Deus? Sed quid magnum, si super
homines Deus? Et super Angelos Deus: quia Angeli non fecerunt Deum, Angelos fecit Deus; et
necesse est super omnia quae fecit, sit ipse qui fecit. Cognoscens ergo magnitudinem Domini iste,
et videns eum super omnem esse creaturam, non tantum corporalem, sed etiam spiritalem: Rex
magnus, inquit, super omnes deos. Ipse est summus Deus qui super se non habet deum. Opera eius
dicat, ipsa capiuntur.
10. [v 6.] Omnia quaecumque voluit, Dominus fecit in coelo et in terra, in mari et in omnibus
abyssis. Quis autem comprehendat haec? quis enumeret opera Domini in coelo et in terra, in mari
et in omnibus abyssis? Tamen si comprehendere omnia non possumus, inconcusse credere et
tenere debemus quoniam quidquid creaturarum in coelo, quidquid in terra, quidquid in mari et in
omnibus abyssis a Domino factum est; quia omnia quae voluit, fecit in coelo et in terra, in mari et in
omnibus abyssis, sicut iam diximus. Non omnia quae fecit, coactus est facere, sed omnia
quaecumque voluit, fecit: causa omnium quae fecit, voluntas eius est. Facis tu domum, quia si
nolles facere, sine habitatione remaneres: necessitas cogit te facere domum, non libera voluntas.
Facis vestem, quia si non faceres, nudus ambulares: ad faciendam ergo vestem necessitate
duceris, non libera voluntate. Conseris montem vitibus, semen spargis, quia nisi feceris, alimenta
non habebis: omnia haec necessitate facis. Deus bonitate fecit, nullo quod fecit eguit; ideo omnia
quaecumque voluit, fecit.

Non verba a te quaerit Deus, sed cor.
11. Putas, habemus et nos quod libera voluntate faciamus? Ea enim quae diximus, ex necessitate
facimus; quia si non faceremus, egentes et inopes remaneremus. Invenimus aliquid quod libera
voluntate faciamus? Invenimus plane, cum ipsum Deum amando laudamus. Hoc enim libera
voluntate facis, quando amas quod laudas; non enim ex necessitate, sed quia placet. Unde iustis et
sanctis Dei placuit Deus, etiam flagellans eos. Quando iniquis omnibus displicet, placuit illis; et sub
flagello eius, in aerumna, in laboribus, in vulneribus, in egestate constituti laudaverunt Deum: non
eis displicuit nec torquens. Hoc est gratis amare, non quasi proposita acceptione mercedis; quia
ipsa merces tua summa Deus ipse erit, quem gratis diligis: et sic amare debes, ut ipsum pro
mercede desiderare non desinas, qui solus te satiet; sicut Philippus desiderabat, cum diceret:
Ostende nobis Patrem, et sufficit nobis 26. Merito, quia hoc de libera voluntate facimus, et de libera
voluntate facere debemus, quia delectati facimus, amando facimus; quia etsi corripimur ab illo,
nobis nunquam displicere debet, qui semper est iustus. Hoc dixit ille laudator eius: In me sunt,
Deus, vota tua, quae reddam laudationis tibi 27. Et alio loco: Voluntarie sacrificabo tibi 28. Quid est:
Voluntarie sacrificabo? Voluntarie laudabo te. Quia: Sacrificium laudis, inquit, glorificabit me 29. Si
cogereris offerre Domino tuo sacrificium gratum illi et acceptum, sicut antea vovebantur sacrificia
in umbra futurorum; forte non invenires in grege tuo placitum taurum, et in capris hircum arae
Domini dignum, nec in ovili tuo arietem dignum ad victimam Domino tuo; et non inveniens

944

