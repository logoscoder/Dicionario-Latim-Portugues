sic credamus, ut in ipsum credamus, diligentes eum, et non dicamus: Quid nobis et tibi est? sed
dicamus potius: Ad te pertinemus; tu nos redemisti. Omnes ergo qui sic credunt, tamquam lapides
sunt vivi, de quibus templum Dei aedificatur 4; et tamquam ligna imputribilia, ex quibus arca illa
compacta est, quae in diluvio mergi non potuit 5. Hoc autem templum est, id est ipsi homines, ubi
rogatur Deus, et exaudit. Quisquis enim praeter templum Dei oraverit Deum, non exauditur ad illam
pacem supernae Ierusalem, etsi exauditur ad quaedam temporalia, quae Deus et Paganis donavit.
Nam et ipsi daemones exauditi sunt, ut irent in porcos 6. Exaudiri ad vitam aeternam aliud est, nec
conceditur nisi ei qui in templo Dei orat. Ille autem in templo Dei orat, qui orat in pace Ecclesiae, in
unitate corporis Christi; quod corpus Christi constat ex multis credentibus in toto orbe terrarum: et
ideo exauditur, qui orat in templo. Ipse enim orat in spiritu et veritate, qui orat in pace Ecclesiae;
non in illo templo ubi figura erat 7.

Cum peccatum ad peccatum annectitur, fit restis longa.
2. Secundum figuram enim Dominus exclusit homines de templo, illos qui sua quaerebant, id est,
propter vendendum et emendum ibant in templum 8. Si autem figura erat illud templum,
manifestum est quia et corpus Christi, quod est verum templum cuius illa imago erat, habet
permixtos ementes et vendentes, id est sua quaerentes, non quae Iesu Christi 9. Sed excluduntur
inde flagello resticulae. Restis enim peccata significat, sicut dicitur per prophetam: Vae eis qui
trahunt peccata velut vestem longam 10. Illi autem trahunt peccata sicut restem longam, qui addunt
peccata peccatis; qui cum fecerint unum peccatum, ut cooperiant illud, faciunt alterum. Quomodo
enim ut restis fiat, additur spartum sparto, non autem in rectum it, sed torquetur: sic omnia prava
facta, quae sunt peccata cum adduntur sibi, et de peccato peccatum, et peccatum ad peccatum
annectitur, fit restis longa. Quorum semitae pravae, et flexuosi gressus eorum 11. Quo valet autem
ista restis, nisi ut inde ligentur ei manus et pedes, et proiciatur quisque in tenebras exteriores?
Meministis enim dictum de quodam peccatore in Evangelio: Ligate illi manus et pedes, et proicite
illum in tenebras exteriores; ibi erit fletus et stridor dentium 12. Non esset unde illi ligarentur manus
et pedes, nisi ipse sibi restem fecisset. Unde apertissime alio loco scriptum est: Criniculis
peccatorum suorum unusquisque constringitur 13. Ergo quia de peccatis suis homines vapulant,
ideo Dominus flagellum de resticula fecit, et inde expulit de templo omnes qui sua quaerebant, non
quae Iesu Christi 14.
3. Huius ergo templi vox est in Psalmo. In hoc templo, ut dixi, rogatur Deus, et exaudit in spiritu et
veritate; non in illo corporali. Nam illic umbra erat, in qua demonstraretur quod venturum erat: ideo
illud iam cecidit. Cecidit ergo domus orationis nostrae? Absit. Non enim illud templum quod cecidit,
hoc potuit dici domus orationis, de qua dictum est: Domus mea domus orationis vocabitur omnibus
gentibus 15. Audistis enim quid dixerit Dominus Iesus Christus: Scriptum est: Domus mea domus
orationis vocabitur omnibus gentibus; vos autem fecistis eam speluncam latronum 16. Numquid illi
qui voluerunt facere domum Dei speluncam latronum, fecerunt ut rueret templum? Sic et illi qui
male vivunt in Ecclesia catholica, quantum in ipsis est, domum Dei volunt facere speluncam
latronum; nec ideo evertunt templum. Veniet enim tempus, quando de reste peccatorum suorum
foras mittantur. Hoc autem templum Dei, hoc corpus Christi, haec congregatio fidelium unam
vocem habet, et tamquam unus homo cantat in Psalmo. Eius vocem iam in multis psalmis
audivimus; audiamus et in isto. Si volumus, nostra vox est; si volumus, aure audimus cantantem, et
nos corde cantamus. Si autem nolumus, erimus in illo templo tamquam ementes, et vendentes, id
est, nostra quaerentes: intramus Ecclesiam, non ad ea quae placent oculis Dei. Viderit ergo in
numero vestro quis quomodo audiat, utrum audiat et irrideat, utrum audiat et post se ponat, utrum
audiat et consonet, id est, sentiat hic vocem suam, et adiungat vocem cordis sui voci psalmi huius.
Tamen vox psalmi huius non tacet; instruantur qui possunt, imo qui volunt; qui nolunt, non
impediant. Commendetur nobis humilitas; inde coepit.

Sacrificium Deo acceptum, humilitas.
4. [v. 1.] Domine, non est exaltatum cor meum. Sacrificium obtulit. Unde probamus quia sacrificium
obtulit? Quia humilitas cordis sacrificium est. Dicitur in alio psalmo: Quoniam si voluisses
sacrificium, dedissem utique 17. Satis volebat facere Deo pro peccatis suis, propitiare illum volebat,
ut acciperet indulgentiam peccatorum: et quasi quaerens unde illum propitiaret: Si voluisses, inquit,
sacrificium, dedissem utique; holocaustis non delectaberis. Ergo superflue quaerebat aut arietes,
aut tauros, aut aliquam talem victimam, unde placaretur Deus. Quid ergo? quia holocaustis non
delectatur Deus, non accipit sacrificium, et sine sacrificio placatur? Si nullum sacrificium est, nullus
sacerdos. Si autem habemus sacerdotem in coelis, qui pro nobis interpellat Patrem 18 (intravit enim

921

