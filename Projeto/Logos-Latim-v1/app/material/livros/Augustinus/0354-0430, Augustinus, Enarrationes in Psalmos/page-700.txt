bonum est valde? Recurrit nobis recordatio de omnibus creaturis, quia dictum est: Fecit Deus
omnia valde bona. Quid ergo dicturi sumus? Deficimus in voce, sed non in affectu. Veniat in
mentem recens illa tractatio Psalmi: explicare non possumus, iubilemus. Bonum est Deus. Quale
bonum, quis dicat? Ecce non possumus dicere, et non permittimur tacere. Ergo si non possumus
dicere, et prae gaudio non permittimur tacere; nec loquamur, nec taceamus. Quid ergo faciamus,
non loquentes et non tacentes? Iubilemus. Iubilate Deo salutari nostro 26: Iubilate Deo, omnis terra.
Quid est: Iubilate? Efferte vocem ineffabilem gaudiorum vestrorum, et eructate in eum laetitias
vestras. Et quid erit illa ructatio post saginam, si modo post modicas istas refectiones tantum
afficitur anima nostra? quid erit, quando fiet post redemptionem ab omni corruptione, quod dictum
est in isto psalmo: Qui satiat in bonis desiderium tuum?

Aquilae eiusque continuo renovatae iuventutis figura exponitur. Inventus
nostra in Christo renovatur.
9. Et quasi quaereres: Quando satiat? modo enim non satior; ad quodcumque me convertero,
vilescit mihi adeptum, quamvis accenderit desideratum: cum omnia quae dum non habeo amo,
cum habuero contemno, quod bonum me satiabit? Laus Dei. Et ipsa, cum corpus quod corrumpitur
aggravat animam, et deprimit terrena inhabitatio sensum multa cogitantem, non impletur anima
mea, non perficitur: aliae de corruptione delectationes indigentiarum detorquent me ab illa. Quando
satiabitur desiderium meum in bonis? quando, quaeris? Renovabitur sicut aquilae iuventus tua.
Quaeris ergo quando satietur in bonis anima tua? Quando renovata fuerit iuventus tua. Et addidit,
sicut aquilae. Profecto hic aliquid latet: quod tamen dici de aquila solet, non tacemus, quia non est
ab re hoc intellegere. Illud tantummodo insinuatum sit cordibus nostris, non sine causa dictum esse
a Spiritu sancto: Renovabitur sicut aquilae iuventus tua. Resurrectionem enim quamdam significavit
nobis. Et quidem renovatur et iuventus aquilae, sed non ad immortalitatem. Data est enim
similitudo, quantum de re mortali potuit trahi ad rem utcumque significandam immortalem, non ad
demonstrandam. Dicitur aquila, cum senectute corporis pressa fuerit, immoderatione rostri
crescentis cibum capere non posse. Pars enim rostri eius superior, quae supra partem inferiorem
aduncatur, cum prae senecta immoderatius creverit, longitudo eius incrementi non eam sinit os
aperire, ut sit aliquod intervallum inter inferiorem partem et uncum superiorem. Nisi enim aliquod
intervallum pateat, non habet morsus quasi forcipem, unde velut tondeat quod transmittat in
fauces. Crescente itaque superiore parte, et nimis aduncata, non poterit os aperire et aliquid
capere. Hoc ei facit vetustas. Praegravatur languore senectutis, et inopia comedendi languescit
nimis; utraque re, et aetatis et egestatis accedente. Itaque modo quodam naturali in mensura
reparandae quasi iuventutis, aquila dicitur collidere et percutere ad petram ipsum quasi labium
suum superius, quo nimis crescente edendi aditus clauditur: atque ita conterendo illud ad petram
excutit, et caret prioris rostri onere, quo cibus impediebatur. Accedit ad cibum, et omnia
reparantur: erit post senectutem tamquam iuvenis aquila; redit vigor omnium membrorum, nitor
plumarum, gubernacula pennarum, volat excelsa sicut antea, fit in ea quaedam resurrectio. Ad hoc
enim exposita est ista similitudo: sicut de luna ponitur, quia deminuta et quodammodo intercepta
luna rursus nascitur et impletur; et significat nobis resurrectionem; sed impleta illa non permanet;
rursus minuitur, ut semper significet. Sic ergo et hoc quod de aquila dictum est: non ad
immortalitatem aquila reparatur, nos autem ad vitam aeternam; sed tamen propterea inde ducta
est similitudo, ut quod nos impedit, petra nobis auferat. Non ergo praesumas de viribus tuis;
firmitas petrae tibi excutit vetustatem: Petra autem erat Christus 27. In Christo renovabitur sicut
aquilae iuventus nostra. Etenim inveteravimus inter inimicos nostros, sicut nota est vox psalmi:
Inveteravi, inquit, in omnibus inimicis meis 28. Unde inveteravimus? Carne mortali, carne ista fenea:
et ideo: Percussum est sicut fenum, et aruit cor meum, quoniam oblitus sum manducare panem
meum 29. Oblitus sum, inquit, manducare panem meum. Crevit vetustas, os clausit, adteratur in
petra.

Nullo creato bono nostrum beate vivendi desiderium satiatur.
10. Sic ergo et in hoc psalmo unde agimus, cum praemisisset: Qui satiat in bonis desiderium tuum;
quasi responderet anima: Non satiabor de mortalibus, non satiabor de temporalibus; aliquid
aeternum donet, aliquid aeternum concedat: Sapientiam suam mihi det, Verbum suum mihi det,
Deum apud Deum, et se Deum Patrem, et Filium, et Spiritum sanctum. Mendicus ante ianuam eius
sto, non dormit quem invoco, det mihi tres panes. Evangelium recordamini: ecce quid sit nosse Dei
Litteras; qui legerunt moti sunt. Nam recordamini quemdam inopem venisse ad domum amici sui,
et petisse tres panes. Et ille, inquit, dormiens respondebat ei, et dicebat: Iam requiesco, et pueri
mei intus mecum dormiunt 30. Ille perseverans in petendo, extorsit taedio quod non posset merito.
Deus autem dare vult; sed non dat nisi petenti, ne det non capienti. Non taedio tuo vult excitari.

700

