Non in aeternum repellet Deus; et non apponet ultra ut beneplaceat ei adhuc: id est, ut
beneplaceat ei adhuc repellere, et in aeternum repellere non apponet. Necesse est ut revocet ad se
servos suos, necesse est ut recipiat fugitivos redeuntes ad Dominum, necesse est ut exaudiat
vocem compeditorum: Non in aeternum repellet Deus; et non apponet ultra ut beneplaceat ei
adhuc.

Omnia trascende ut Deo solo delecteris.
11. [vv 9.10.] Aut in finem misericordiam abscindet a generatione in generationem? aut
obliviscetur misereri Deus? In te, a te, in alterum nulla est misericordia, nisi eam tibi Deus donet: et
ipse Deus obliviscetur misericordiam? Rivus currit: fons ipse siccabitur? Aut obliviscetur misereri
Deus? aut continebit in ira miserationes suas? id est, sic irascetur, ut non misereatur? Facilius ille
iram quam misericordiam continebit. Hoc et per Isaiam dixerat: Non in aeternum vindex in vobis
ero, neque per omne tempus irascar vobis. Hoc et posteaquam dixit: Abiit tristis, et ambulavit vias
suas. Vias, inquit, eius vidi, et sanavi eum 24. Hoc ubi cognovit iste, transcendit et se delectatus in
Deo, ut ubi esset, et in eius operibus magis garriret; non in spiritu suo, non in eo quod erat, sed in
eo a quo factus erat. Et hinc ergo transiliens transcendit. Videte transilientem, videte si remaneat
alicubi quousque perveniat ad Deum.
12. [v 11.] Et dixi. Iam seipsum transiliens, quid dixit? Nunc coepi: cum excessissem et me. Nunc
coepi. Hic iam nullum periculum est: nam et in meipso remanere, periculum fuit. Et dixi: Nunc
coepi; haec est immutatio dexterae Excelsi. Modo me coepit mutare Excelsus; modo coepi aliquid,
ubi securus sim, modo intravi aliquam aulam gaudiorum, ubi nullus timeatur inimicus, modo coepi
esse in ea regione, ubi non anticipent vigilias omnes inimici mei: Nunc coepi; haec est immutatio
dexterae Excelsi.
13. [v 12.] Memor fui operum Domini. Iam videte illum spatiari in operibus Domini. Garriebat enim
foris, et contristatus inde defecit spiritus eius: garrivit intus cum corde suo, et cum spiritu suo, et
perscrutatus eumdem spiritum suum, memor fuit annorum aeternorum, memor fuit misericordiae
Domini, quia non repellet Dominus in aeternum; et coepit iam in eius operibus securus gaudere,
securus exsultare. Audiamus iam opera ipsa, et exsultemus et nos: sed affectibus etiam nos
transiliamus, nec ad temporalia gaudeamus. Habemus enim et nos cubile nostrum. Quare non illuc
intramus? quare non in silentio agimus? quare non spiritum nostrum perscrutamur? quare annos
aeternos non cogitamus? quare in operibus Dei non laetamur? Sic nunc audiamus, et ipso dicente
delectemur, ut etiam cum hinc abierimus, faciamus quod ipso loquente faciebamus; si tamen
facimus coeptum ipsius quod dixit: Nunc coepi. Gaudere in operibus Dei, est oblivisci et te, si potes
illo solo delectari. Quid enim melius illo? Non vides, quia cum ad te redis, in deteriorem redis?
Memor fui operum Domini: quia memor ero ab initio mirabilium tuorum.

Deus nusquam displicens et super omnia placens.
14. [v 13.] Et meditabor in omnibus operibus tuis, et in affectionibus tuis garriam. Ecce tertium
garrire. Garrivit foris, quando defecit; garrivit in spiritu suo intus, quando profecit; garrivit in
operibus Dei, quando pervenit quo profecit. Et in affectionibus tuis garriam: non in affectionibus
meis. Quis vivit sine affectionibus? Et putatis, fratres, quia qui Deum timent, Deum colunt, Deum
diligunt, nullas habent affectiones? Vere, hoc putabis, et putare audebis, quod affectiones habeat
tabula, theatrum, venatio, aucupium, piscatus, et non habeant opera Dei? et non habeat meditatio
Dei interiores affectiones quasdam suas, cum inspicitur mundus, et ponitur ante oculos
spectaculum naturae rerum, et in his quaeritur artifex, et invenitur nusquam displicens, et super
omnia placens?

Insipienter idola coluntur.
15. [v 14.] Deus, in Sancto via tua. Inspicit iam opera misericordiae Dei circa nos, ex his garrit, et in
his affectionibus exsultat. Primo inde coepit: In Sancto via tua. Quae via tua in Sancto? Ego sum,
inquit, via, veritas, et vita 25. Redite ergo homines, ab affectionibus vestris. Quo itis? quo curritis?
quo non solum a Deo, sed etiam a vobis fugitis? Redite, praevaricatores, ad cor 26, scrutamini
spiritum vestrum, recolite annos aeternos, invenite misericordiam Dei circa vos, attendite opera
misericordiae eius: In sancto via eius. Filii hominum, usquequo graves corde? quid quaeritis in
affectionibus vestris? Utquid diligitis vanitatem, et quaeritis mendacium? Et scitote quoniam
magnificavit Dominus Sanctum suum 27: In Sancto via tua. Ad ipsum ergo attendamus, Christum

511

