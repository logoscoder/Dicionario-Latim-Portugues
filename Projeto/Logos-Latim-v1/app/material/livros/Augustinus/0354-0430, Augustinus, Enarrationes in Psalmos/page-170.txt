quia iam non opus erit peccatoribus per quos iusti probentur: Et quaeres locum eius, et non
invenies. Modo quaere locum peccatoris, invenies. De peccatore fecit Deus flagellum, dedit ei et
honorem, dedit ei et potestatem. Aliquando enim facit hoc; dat peccatori potestatem, flagellantur
inde res humanae, emendantur inde pii. Peccatori illi hoc reddetur quod debetur: et tamen factum
est de illo unde proficiat pius, unde deficiat impius. Quaeres locum eius, et non invenies.

Iustis quidquid desiderant pax erit.
12. [v 11.] Mansueti autem haereditate possidebunt terram. Terra est illa de qua saepe locuti
sumus, Ierusalem sancta, quae liberabitur de peregrinatione ista, et in aeternum vivet cum Deo et
de Deo. Ergo haereditate possidebunt terram. Quae erunt deliciae ipsorum? Et delectabuntur in
multitudine pacis. Delectetur hic impius ille in multitudine auri, in multitudine argenti, in multitudine
mancipiorum, in multitudine postremo baiarum, rosarum, vinolentiae, lautissimorum et
luxuriosorum conviviorum. Haec est potentia cui invides, iste flos est qui te delectat? Nonne etsi
semper sic esset plangendus esset? Quae erunt autem deliciae tuae? Et delectabuntur in
multitudine pacis. Aurum tuum pax, argentum tuum pax, praedia tua pax, vita tua pax, Deus tuus
pax. Quidquid desideras, pax tibi erit. Quia hic aurum quod est, non potest tibi esse argentum;
quod vinum est, non potest tibi esse panis; quod tibi lux est, non potest esse potus: Deus tuus
totum tibi erit. Manducabis eum, ne esurias; bibes eum, ne sitias; illuminaberis ab eo, ne sis
caecus; fulcieris ab eo, ne deficias; possidebit te totum integrum, totus integer. Angustias non ibi
patieris cum eo cum quo totum possides: totum habebis, totum et ille habebit; quia tu et ille unum
eritis, quod unum totum et ille habebit qui vos possidet. Hae sunt reliquiae homini pacifico. Hoc
cantavimus: qui versus longe quidem est in isto psalmo ab his tractatis versibus. Sed quia ipsum
cantavimus, ad ipsum claudere debemus. Tu tantum securus esto; custodi innocentiam, pretiosa
res est. Furari vis aliquid, credo, ut acquiras: vide quo manum mittis, et unde tollis. Hac vis
acquirere, hac perdis: acquiris pecuniam, perdis innocentiam. Evigilet potius cor tuum: qui volebas
acquirere pecuniam et perdis innocentiam, perde potius pecuniam: Custodi innocentiam, et vide
directionem, quia diriget te Deus, ut omnia quaecumque vult, velis et tu: ipsa enim est directio.
Nam si tu nolis quod Deus vult, curvus eris, et pravitas tua non te permittet planari recto. Custodi
ergo innocentiam, vide directionem: et noli putare quia finita ista vita, finitus est homo; quia sunt
reliquiae homini pacifico 34.

50

IN PSALMUM 36
ENARRATIO
Sermo 2

1. De psalmo isto loqui Caritati vestrae, et iussi sumus, et obtemperare debuimus. Voluit enim
Dominus propter imbrium nimietatem retardare profectionem nostram; et imperatum est nobis, ne
vacaret hic erga vos lingua nostra, cum cordis nostri negotium semper sitis, sicut et nos vestri.
Commendaveramus autem iam voluntatem Dei in isto psalmo, quid nos velit docere, quid
admonere, contra quid cautos esse, et quid tolerare, et quid sperare. Duo enim genera hominum,
iustorum et iniquorum, in hac terra et in hac vita commixta sunt. Habent singula ista genera
proprias intentiones cordis sui. Genus iustorum conatur in sublimia per humilitatem: genus
iniquorum praeponderat ad inferiora per elationem. Hoc enim se deprimit ut surgat, illud se extollit
ut cadat. Ex eo fit ut unum genus toleret, alterum toleretur; propositumque sit iustis ipsos etiam
iniquos in vitam aeternam lucrari, propositum autem iniquis reddere mala pro bonis, et eos qui sibi
vitam aeternam volunt, si fieri potest, etiam vita temporali privare. Aegre enim fert, et iniustus
iustum, et iustus iniustum: oneri sibi sunt. Nemo dubitat quod isti duo alterutrum sibi oneri sunt,
sed diversis intentionibus. Ad hoc enim iustus iniusto oneri est, quia iniustum eum esse non vult,
sed eum iustum fieri, et optat votis, et conatur factis: iniustus autem sic odit iustum, ut nolit eum
esse, non ut bonum velit esse. Quanto enim bonus est, tanto magis oneri est iniquitati illius. Et
laborat quidem, si fieri potest, ut eum iniustum faciat; si autem non potest, de medio tollat, et a suo
taedio molestiaque removeat. Sed et si eum fecerit iniustum, nihilominus oneri illi erit. Non enim
iustus tantum iniusto oneri est, sed et duo iniusti vix se patiuntur: et quando se videntur diligere,
conscientiam sibi debent, non amicitiam. Tunc autem secum concordant, quando in perniciem iusti
conspirant, non quia se amant, sed quia cum qui amandus erat simul oderunt. Contra hoc genus
hominum indicit nobis Dominus Deus noster tolerantiam et affectum illum caritatis, quem novimus
in Evangelio, praecipiente nobis Domino et dicente: Diligite inimicos vestros, et benefacite his qui
oderunt vos 1. Sicut et Apostolus: Noli vinci a malo, sed vince in bono malum 2. Contende cum malo,

170

