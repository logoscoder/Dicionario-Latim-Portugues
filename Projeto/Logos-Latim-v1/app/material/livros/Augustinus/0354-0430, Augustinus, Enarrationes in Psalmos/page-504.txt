quibus nos discerpunt irridendo Christianos, et reprehendendo vitam sanctorum? Tunc se in se
convertent, cum illis eveniet quod dicitur in libro Sapientiae: Dicent inter se, poenitentiam agentes,
et per angustiam spiritus gementes: cum viderint gloriam sanctorum, tunc dicent: Hi sunt quos
aliquando habuimus in risum 42. O qui multum dormistis! certe iam evigilatis, et in vestris manibus
nihil invenitis. Videtis quomodo plenas habeant manus gloria Dei, quos tamquam pauperes irrisistis.
Dicite ergo tunc vobis, quando non resistitis irae Dei; non manu, nec lingua, nec verbo, nec
cogitatione: apparebit enim vobis manifestus, quem irridendum putastis, cum vobis venturus
nuntiaretur. Et quid dicent? Ergo erravimus a via veritatis, et iustitiae lumen non luxit nobis, et sol
non ortus est nobis 43. Quomodo iustitiae sol oriretur dormientibus? Sed ab ira et increpatione eius
dormiunt. Hoc forte dicturus est: Et non ascenderem equum: et tunc ipsi equos suos accusabunt.
Audi illos accusantes equos suos in quibus dormierunt: Ergo erravimus, inquit Scriptura, a via
veritatis, et iustitiae lumen non luxit nobis, et sol non ortus est nobis. Quid nobis profuit superbia?
et divitiarum iactantia quid contulit nobis? Transierunt omnia tamquam umbra 44. Ergo vigilasti
aliquando. Sed melius equum non ascenderes, ut tunc non dormitares, quando vigilare debuisti; et
audires vocem Christi, et illuminaret te Christus. Tu terribilis es; et quis resistet ibi tunc ab ira tua?
Quid enim erit tunc?
12. [v 9.] De coelo iaculatus es iudicium: terra tremuit, et quievit. Quae modo se turbat, quae modo
loquitur, timere habet in fine et quiescere. Melius modo quiesceret, ut in fine gauderet.
13. [v 10.] Terra tremuit, et quievit. Quando? Cum exsurgeret in iudicium Deus, ut salvos faceret
omnes mites corde. Qui sunt mites corde? Qui frementes equos non ascenderunt, sed in humilitate
sua peccata confessi sunt. Ut salvos faceret omnes mites corde.

Peccator veniam assecutus, peccatorum suorum ne obliviscatur.
14. [v 11.] Quoniam cogitatio hominis confitebitur tibi, et reliquiae cogitationis solemnia
celebrabunt tibi. Prima, cogitatio; posteriores, reliquiae cogitationis. Quae est cogitatio prima? Unde
incipimus: bona illa cogitatio, unde incipies confiteri. Confessio adiungit nos Christo. Iam vero
confessio ipsa, id est prima cogitatio, facit in nobis reliquias cogitationis; et ipsae reliquiae
cogitationis solemnia celebrabunt tibi. Cogitatio hominis confitebitur tibi, et reliquiae cogitationis
solemnia celebrabunt tibi. Quae est cogitatio quae confitebitur? Quae damnat vitam priorem, cui
displicet quod erat, ut sit quod non erat, ipsa est prima cogitatio. Sed quia sic debes recedere a
peccatis, prima cogitatione confessus Deo, ut non tibi recedat de memoria quia peccator fuisti, per
hoc quod peccator fuisti, solemnia celebras Deo. Adhuc intellegendum est. Prima cogitatio
confessionem habet, et recessionem a vetere vita: sed si oblitus fueris a quibus peccatis liberatus
sis, non agis gratias liberatori, et non celebras solemnia Deo tuo. Ecce prima cogitatio confitens
Sauli apostoli, iam Pauli, qui primo Saulus fuit: quando audivit vocem de coelo, cum persequeretur
Christum, et fureret in Christianos, et vellet ut ubicumque inventos adduceret necandos, audivit
vocem de coelo: Saule, Saule, quid me persequeris? 45 et circumfulsus lumine, facta sibi caecitate in
oculis, ut intus videret, emisit primam cogitationem obedientiae; cum audiret: Ego sum Iesus
Nazarenus, quem tu persequeris, Domine, ait, quid me iubes facere? 46 Haec est cogitatio confitens;
iam Dominum appellat quem persequebatur. Quomodo reliquiae cogitationis solemnia celebrabunt,
in Paulo audistis, cum ipse Apostolus legeretur: Memor esto Christum Iesum resurrexisse a mortuis
ex semine David, secundum Evangelium meum 47. Quid est memor esto? Non deleatur de memoria
tua cogitatio qua primo confessus es; sint reliquiae cogitationis in memoria. Et vide quemadmodum
repetit quod sibi donatum est, idem Paulus apostolus alio loco: Qui prius inquit, fui blasphemus, et
persecutor, et iniuriosus 48. Qui dicit: Prius fui blasphemus, numquid adhuc blasphemus est? Ut non
esset blasphemus, fuit prima cogitatio confitens; ut autem commemoraret quid illi donatum est,
reliquiae cogitationis erant, per ipsas reliquias cogitationis solemnia celebrabat.

Quotidie per gratiam nos innovat qui per primam gratiam innovavit.
15. Etenim, fratres mei, ecce innovavit nos Christus; donavit omnia peccata, et conversi sumus: si
obliviscamur quid nobis donatum est, et a quo donatum est, obliviscimur munus Salvatoris; cum
autem non obliviscimur munus Salvatoris, nonne quotidie nobis Christus immolatur? Et semel nobis
Christus immolatus est, cum credidimus; tunc fuit cogitatio: modo autem reliquiae cogitationis sunt,
cum meminimus quis ad nos venerit, et quid nobis donaverit; ex ipsis reliquiis cogitationis, id est ex
ipsa memoria, quotidie nobis sic immolatur, quasi quotidie nos innovet qui prima gratia sua nos
innovavit. Iam enim innovavit nos Dominus in Baptismo, et facti sumus novi homines; in spe
quidem gaudentes, ut in tribulatione simus patientes 49: tamen non debet de memoria nostra

504

