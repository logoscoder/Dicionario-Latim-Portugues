ad Adam: Morte morieris, si tetigeris; et venit de transverso serpens, et dixit: Non morte morieris.
Creditus est serpens, contemptus est Deus; creditus est serpens, tactum est vetitum, mortuus est
homo 93. Nonne impletum est potius quod minatus est Deus, quam quod promiserat inimicus? Sic
est certe: agnoscimus hoc; inde omnes in morte: iam vel experti cauti simus. Non enim cessat et
modo serpens insusurrare, et dicere: Numquid vere damnaturus est Deus tantas turbas, liberaturus
est paucos? Quid est aliud quam: Facite contra praeceptum; non moriemini? sed quomodo tunc, sic
et nunc. Si feceris quod suggerit diabolus, et contempseris quod praecepit Deus; veniet iudiciis
dies, et invenies verum quod minatus est Deus, et falsum quod pollicitus est diabolus. Exurge,
Domine, iudica causam meam. Mortuus es, et contemptus es; dicitur mihi: Ubi est Deus tuus? 94
Exsurge, iudica causam meam. Non enim venturus est ad iudicium, nisi qui exsurrexit a mortuis.
Venturus praenuntiabatur; venit, et contemptus est a Iudaeis ambulans in terra; contemnitur a
falsis christianis sedens in coelo. Exsurge, Domine; iudica causam meam. Quoniam in te credidi,
non peream; quia credidi quod non vidi, spe mea non fallar, accipiam quod promisisti; Iudica
causam meam. Memento opprobriorum tuorum; eorum quae ab imprudente sunt tota die. Adhuc
enim insultatur Christo; nec deerunt tota die, hoc est usque in finem saeculi, vasa irae. Adhuc
dicitur: Vana praedicant Christiani; adhuc dicitur: Inanis est resurrectio mortuorum. Iudica causam
meam: memento opprobriorum tuorum. Sed quorum nisi eorum quae ab imprudente sunt tota die?
Numquid prudens hoc dicit? Prudens enim dictus est: Porro videns: si prudens porro videns, fide
videtur porro; nam oculis vix ante pedes videtur tota die.
26. [v 23.] Ne obliviscaris vocem deprecantium te. Ingemiscentium, et exspectantium iam quod
promisisti de Novo Testamento, et ad ipsam fidem ambulantium, ne obliviscaris vocem
deprecantium te. Sed illi adhuc dicunt: Ubi est Deus tuus? Superbia eorum qui te oderunt, ascendat
semper ad te: Noli et eorum superbiam oblivisci. Nec obliviscitur: omnino aut punit, aut corrigit.

93

IN PSALMUM 74
ENARRATIO
Sermo ad plebem.

Quaelibet Dei promissio certa est et inconcussa.
1. [v 1.] Psalmus iste tumori superbiae medicinam humilitatis apportat, humiles autem consolatur
in spe: hoc agens, ut ne quisquam superbe de se praesumat, ne quisquam humilis de Domino
desperet. Est enim promissio Dei rata, certa, fixa et inconcussa, fidelis et omni dubitatione carens,
quae consolatur afflictos. Tota enim vita humana super terram, sicut scriptum est, tentatio est 1.
Nec quasi prospera eligenda est, et sola adversa devitanda: sed utraque cavenda est; illa ne
corrumpat, ista ne frangat; ut unicuique hominum, in quocumque statu rerum in hac vita egerit,
non sit refugium nisi Deus, nec ullum gaudium nisi in promissis eius. Vita enim haec qualibet
redundans felicitate multos fallit; Deus neminem. Quia ergo omni homini converso ad Deum
mutatur delectatio, mutantur deliciae (non enim subtrahuntur, sed mutantur): omnes autem
deliciae nostrae in hac vita, nondum sunt in re; sed ipsa spes tam certa est, ut omnibus huius
saeculi deliciis praeponenda sit, sicut scriptum est: Delectare in Domino. Et ne putares te iam
habere quod promittit, subiecit statim: Et dabit tibi petitiones cordis tui 2. Si ergo nondum habes
petitiones cordis tui, unde delectaris in Domino, nisi quia tenes certum promissorem, qui se effecit
promittendo debitorem? Huius igitur deprecationis ut permaneat nobiscum spes nostra, et
introducamur in id quod promisit Deus, loquitur titulus huius psalmi: In finem ne corrumpas. Quid
est, ne corrumpas? Quod promisisti, exhibe. Sed quando? In finem. Illuc ergo mentis oculus
dirigatur; in finem: omnia quae in via occurrerint, transeantur, ut perveniatur in finem. Exsultent
superbi de praesenti felicitate; tumeant honoribus, fulgeant auro, redundent familiis, obsequiis
clientium constipentur: praetereunt ista; transeunt tamquam umbra. Cum ille finis venerit, ubi
omnes qui modo in Domino sperant gaudeant, tunc illis veniet sine fine tristitia. Quando acceperint
humiles quod irrident superbi, tunc superborum typhus convertetur in luctum. Tunc erit illa vox
quam in libro Sapientiae novimus: dicent enim tunc videntes gloriam sanctorum, qui cum hic
humilarentur, toleraverunt; qui cum hic sublimarentur, non annuerunt; tunc ergo illi dicent: Hi sunt
quos aliquando habuimus in risum. Ubi etiam dicunt: Quid nobis profuit superbia? et divitiarum
iactantia quid contulit nobis? Transierunt omnia tamquam umbra 3. Quia de corruptibilibus
praesumpserunt, spes eorum corrumpetur; nostra vero spes tunc erit res. Promissio enim Dei ut
maneat integra et firma et certa erga nos, diximus ex corde fidei: In finem, ne corrumpas. Noli ergo
timere ne promissiones Dei corrumpat aliquis potentium. Ipse non corrumpit, quia verax est;

493

