4. [v 4.] Laudans invocabo Dominum, et ab inimicis meis salvus ero: non meam gloriam, sed
Domini quaerens, invocabo eum, et non erit unde mihi noceant impietatis errores.
5. [v 5.] Circumdederunt me dolores mortis: id est carnis. Et torrentes iniquitatis conturbaverunt
me: turbae iniquae ad tempus commotae, veluti flumina pluvialia cito desitura, egerunt ut
conturbarent me.
6. [v 6.] Dolores inferni circumdederunt me: in his qui me circumdederunt ut perderent me, erant
dolores invidentiae, qui mortem operantur perducuntque ad infernum peccati. Praevenerunt me
laquei mortis: praevenerunt me, ut priores nocere vellent, quod eis postea redderetur. Tales autem
homines capiunt in perditionem quibus male persuaserunt iactatione iustitiae; cuius non re, sed
nomine, adversus Gentes gloriantur.

Exauditur a Deo.
7. [v 7.] Et in pressura mea invocavi Dominum, et ad Deum meum clamavi. Et exaudivit de templo
sancto suo vocem meam: exaudivit de corde meo, in quo habitat, vocem meam. Et clamor meus in
conspectu eius: et clamor meus, quem non in auribus hominum, sed coram ipso intus habeo,
introibit in aures eius.
8. [v 8.] Et commota est et contremuit terra: ita clarificato filio hominis, commoti sunt et
contremuerunt peccatores. Et fundamenta montium conturbata sunt: et spes superborum, quae in
hoc saeculo fuerunt, conturbatae sunt. Et commota sunt, quoniam iratus est eis Deus: ut scilicet
iam firmamentum non haberet in cordibus hominum spes temporalium bonorum.
9. [v 9.] Ascendit fumus in ira eius: ascendit lacrymosa deprecatio poenitentium, cum cognovissent
quid minetur Deus impiis. Et ignis a facie eius exardescit: et flagrantia caritatis post poenitentiam
de notitia eius inardescit. Carbones succensi sunt ab eo: qui iam mortui erant deserti ab igne boni
desiderii ac luce iustitiae, et frigidi tenebrosique remanserant, rursus accensi et illuminati
revixerunt.
10. [v 10.] Et inclinavit coelum, et descendit: et humilavit iustum, ut descenderet ad hominum
infirmitatem. Et caligo sub pedibus eius. Et impii qui terrena sapiunt, caligine malitiae suae non
eum cognoverunt; terra enim sub pedibus eius, tamquam scabellum pedum eius.
11. [v 11.] Et ascendit super Cherubim, et volavit. Et exaltatus est super plenitudinem scientiae, ut
nemo ad eum perveniret, nisi per caritatem: plenitudo enim legis caritas 3. Et cito se
incomprehensibilem esse demonstravit dilectoribus suis, ne illum corporeis imaginationibus
comprehendi arbitrarentur. Volavit super pennas ventorum. Illa autem celeritas, qua se
incomprehensibilem esse monstravit, super virtutes animarum est, quibus se velut pennis a
terrenis timoribus in auras libertatis attollunt.
12. [v 12.] Et posuit tenebras latibulum suum: et posuit obscuritatem sacramentorum, et occultam
spem in corde credentium, ubi lateret ipse, non eos deserens; in his etiam tenebris 4 ubi per fidem
adhuc ambulamus, non per speciem, quamdiu quod non videmus speramus et per patientiam
exspectamus 5. In circuitu eius tabernaculum eius: conversi tamen ad ipsum ambiunt qui credunt
ei; quia in medio eorum est, cum omnibus aequaliter favet, in quibus tamquam in tabernaculo
habitat hoc tempore. Tenebrosa aqua in nubibus aeris: nec propterea quisquam in illa luce, quae
futura est cum ex fide ad speciem venerimus, iam se esse arbitretur, si Scripturas recte intellegit;
in Prophetis enim atque in omnibus divini verbi praedicatoribus obscura doctrina est.

De Apostolorum praedicatione.
13. [v 13]. Prae fulgore in conspectu eius: in comparatione fulgoris, qui est in conspectu
manifestationis eius. Nubes ipsius transierunt: praedicatores verbi eius non iam in Iudaeae finibus
continentur, sed transierunt ad Gentes. Grando et carbones ignis. Obiurgationes figuratae, quibus
velut grandine corda dura tunduntur: si autem terra culta et mitis, id est, pius animus exceperit,
duritia grandinis in aquam, id est terror fulguratae et quasi congelatae obiurgationis in doctrinam
satiantem resolvitur: igne autem caritatis accensa corda reviviscunt. Haec omnia in nubibus ipsius
ad Gentes transierunt.

48

