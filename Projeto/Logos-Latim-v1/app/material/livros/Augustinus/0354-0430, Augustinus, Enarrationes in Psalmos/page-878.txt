11. Illi ergo interrogant; vos cogitate quid estis. Iam ecce dictum est nobis: In domum Domini
ibimus. Iucundati sumus certe in his qui dixerunt nobis: In domum Domini ibimus 47. Videte ergo si
imus. Non enim pedibus imus, sed affectibus. Videte si imus; interroget se unusquisque vestrum
qualis est erga pauperem sanctum, erga indigentem fratrem, qualis est erga indigentem
mendicum: videat si viscera eius non sunt angusta. Quia interrogare te habent sedes quae
sedebunt in iudicium, et debent invenire quae sunt ad pacem Ierusalem. Et quomodo interrogant?
Tamquam sedes Dei. Deus interrogat. Si Deum latet aliquid, et illas sedes aliquid interrogantes
fugere potest. Interrogate quae sunt ad pacem Ierusalem. Sed quae sunt ad pacem Ierusalem? Et
abundantia, inquit, his qui diligunt te. Ad ipsam Ierusalem convertit vocem. Abundantia est illis qui
diligunt eam. Abundantia ex inopia: hic inopes, ibi abundantes; hic infirmi, ibi firmi; hic egeni, ibi
divites. Unde facti divites? Quia dederunt hic quod acceperunt a Deo ad tempus, et acceperunt ibi
quod postea Deus retribuet in aeternum. Hic, fratres mei, et divites pauperes sunt. Bonum est diviti
ut agnoscat se pauperem: si enim plenum se putat, tumor est ille, non plenitudo. Agnoscat se
inanem, ut possit impleri. Quid habet? Aurum. Quid nondum habet? Vitam aeternam. Attendat quid
habeat, et videat quid non habeat. Fratres, ex eo quod habet, det, ut accipiat quod non habet; emat
ex eo quod habet, illud quod non habet. Et abundantia his qui diligunt te.

Valida sicut mors dilectio.
12. [v. 7.] Fiat pax in virtute tua. O Ierusalem! o civitas quae aedificaris ut civitas, cuius participatio
tua in idipsum, fiat pax in virtute tua, fiat pax in dilectione tua; quia virtus tua, dilectio tua. Audi
Cantica canticorum: Valida est sicut mors dilectio 48. Magnum verbum, fratres: Valida est sicut mors
dilectio. Magnificentius exprimi non potuit fortitudo caritatis, quam ut diceretur: Valida est sicut
mors dilectio. Quis enim resistit morti, fratres? Intendat Caritas vestra. Resistitur ignibus, undis,
ferro; resistitur potestatibus, resistitur regibus: venit una mors, quis ei resistit? Nihil illa fortius.
Propterea viribus eius caritas comparata est, et dictum est: Valida est sicut mors dilectio. Et quia
ipsa caritas occidit quod fuimus, ut simus quod non eramus; facit in nobis quamdam mortem
dilectio. Ipsa morte mortuus erat qui dicebat: Mundus mihi crucifixus est, et ego mundo 49: ipsa
morte mortui erant quibus dicebat: Mortui enim estis, et vita vestra abscondita est cum Christo in
Deo 50. Valida est sicut mors dilectio. Si ergo valida est, fortis est et magnae virtutis, et ipsa est
virtus, et per ipsam reguntur infirmi a firmis, terra a coelo, populi a sedibus; ideo: Fiat pax in virtute
tua, fiat pax in dilectione tua. Et per istam virtutem, per istam dilectionem, per istam pacem, fiat
abundantia in turribus tuis: id est, in excelsis tuis. Pauci enim sedebunt in iudicio; sed multi ad
dexteram positi facient populum civitatis illius. Multi enim pertinebunt ad singulos quosque
excelsos, a quibus recipiantur in tabernacula aeterna; et erit abundantia in turribus eius. Plenitudo
autem deliciarum et sufficientia divitiarum ipse Deus, ipse idipsum, ipse cuius participatio est
civitatis in idipsum: ipsa erit et abundantia nostra. Sed unde? Per caritatem, hoc est, per virtutem.
In quo autem est caritas, fratres? Qui non sua quaerit in hac vita 51. Audi Apostolum habentem
caritatem: ait: Placete omnibus per omnia, sicut et ego omnibus per omnia placeo 52. Ubi est ergo
quod dixisti: Si adhuc hominibus placerem, Christi servus non essem 53? et modo dicis te placere,
modo hortaris ut et illi placeant? Sed non ibi posuit finem, ut quis propter se, non propter caritatem
placeat. Qui gloriam suam quaerit, non quaerit salutem aliorum. Ait enim: Sicut et ego omnibus per
omnia placeo, non quaerens quod mihi prodest, sed quod multis, ut salvi fiant 54.

Haeretici, si pacem haberent, unitatem non conscinderent.
13. [v. 8.] Ideo et hic cum de caritate diceret: Propter fratres meos, inquit, et propinquos meos,
loquebar autem pacem de te. O Ierusalem, civitas cuius participatio in idipsum, ego in hac vita et in
hac terra, ego pauper, peregrinus et gemens, nondum perfruens pace tua, et praedicans pacem
tuam; non propter me illam praedico, sicut haeretici, qui quaerentes gloriam suam dicunt: Pax
vobiscum: et pacem non habent quam populis praedicant. Si enim haberent pacem, non
conscinderent unitatem. Ego, inquit, loquebar pacem de te. Sed quare? Propter fratres meos et
propinquos meos: non propter honorem meum, non propter pecuniam meam, non propter vitam
meam; nam: Mihi vivere Christus est, et mori lucrum. Sed loquebar pacem de te, propter fratres
meos et propinquos meos. Nam cupiebat ipse dissolvi, et esse cum Christo: et qui ista praedicaret
propinquis et fratribus: Manere, inquit, in carne, necessarium propter vos 55. Propter fratres meos et
propinquos meos, loquebar autem pacem de te.
14. [v 9.] Propter domum Domini Dei mei, quaesivi bona tibi. Non propter me quaesivi bona: nam
non tibi quaererem, sed mihi; ideo nec ego haberem, quia non tibi quaererem: sed: Propter domum
Domini Dei mei, propter Ecclesiam, propter sanctos, propter peregrinos, propter inopes, ut
ascendant; quia dicimus eis: In domum domini ibimus: propter ipsam domum Domini Dei mei,

878

