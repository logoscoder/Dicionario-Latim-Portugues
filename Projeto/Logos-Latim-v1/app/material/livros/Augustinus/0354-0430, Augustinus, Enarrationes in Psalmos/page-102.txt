animam meam. Unde enim facta est salva de necessitatibus anima tua, nisi quia respecta est
humilitas tua? Nisi prius humilareris, non te exaudiret, qui te a necessitatibus liberaret. Humilatus
est qui dixit: Infelix ego homo, quis me liberabit de corpore mortis huius? Non sunt humilati, qui
ignorantes Dei iustitiam, et suam volentes constituere, iustitiae Dei non sunt subiecti 40?
14. [v 9.] Nec conclusisti me in manus inimici: non vicini tui, non compossessoris tui, non eius cum
quo militasti et eum laesisti, aut forte in tua civitate iniuriam ei fecisti; isti enim tales sunt pro
quibus orare debemus. Alium habemus inimicum, diabolum, serpentem antiquum. Omnes
morientes, si bene moriamur, ab eius manibus liberamur. Quicumque enim male moriuntur in suis
iniquitatibus, in eius manus concluduntur, ut cum illo in fine damnentur. Liberat ergo nos Dominus
Deus noster de manu inimici nostri: ille enim nos per cupiditates nostras vult capere. Cupiditates
autem nostrae quando validae sunt, et quando eis servimus, necessitates vocantur. Liberante
autem Deo animam nostram de necessitatibus nostris, quid erit quod in nobis teneat inimicus, ut
concludamur in manus eius?
15. Statuisti in spatioso pedes meos. Certe angusta via est 41: laboranti angusta est, amant, lata
est. Eadem quae angusta est, lata fit. In spatioso, dicit, posuisti pedes meos, ne angustati pedes
mei irent in se, et incurrendo in se deicerent me. Ergo quid ait: Posuisti in spatioso pedes meos?
Plane fecisti mihi facilem iustitiam, quae mihi erat aliquando difficilis: hoc est: Posuisti in spatioso
pedes meos.
16. [vv 10.11.] Miserere mei, Domine, quoniam tribulor, conturbatus est in ira oculus meus, anima
mea, et venter meus. Quoniam defecit in dolore vita mea, et anni mei in gemitibus. Sufficiat Caritati
vestrae, adiuvante Domino fortassis implebimus debitum, ut et psalmo peracto proficiscamur.

37

IN EUMDEM PSALMUM 30
ESPOSIZIONE II
Sermo 2

De mystico corpore.
1. Ad reliqua psalmi nostra revertatur intentio, et nos ipsos agnoscamus in verbis Prophetae.
Quoniam si nos inspexerimus in tempore tribulationis, gaudebimus in tempore retributionis.
Commendaveram Caritati vestrae, cum primas partes huius psalmi exponerem, quod Christus
loquatur; et quomodo sit accipiendus Christus totus cum capite et corpore, non tacueram:
testimoniis etiam Scripturarum, quantum mihi videtur, satis idoneis luculentisque firmaveram; ita ut
omnino dubitari non posset Christum esse caput et corpus, sponsum et sponsam, Filium Dei et
Ecclesiam, Filium Dei factum filium hominis propter nos, ut filios hominum faceret filios Dei; atque
ita essent duo in carne una in sacramento magno, qui agnoscuntur in Prophetis duo in voce una.
Gratulatio superius expressa est ipsius dicentis: Respexisti humilitatem meam, salvam fecisti de
necessitatibus animam meam, nec conclusisti me in manus inimici, statuisti in spatioso pedes
meos: gratulatio est liberati hominis a tribulatione, liberatorum membrorum Christi ab afflictione et
insidiis. Et rursus dicit: Miserere mei, Domine, quoniam tribulor. In tribulatione utique angustia est:
quomodo ergo: Posuisti in spatioso pedes meos? Si adhuc tribulatur, quomodo sunt in spatioso
pedes? An forte una quidem vox est, quia unum quidem corpus; sed in aliquibus membris spatium
sentitur, in aliquibus angustia, id est, alii sentiunt facilitatem iustitiae, alii laborant in tribulatione?
Nam si non alia membra illud, alia illud paterentur, non diceret Apostolus: Si patitur unum
membrum, compatiuntur omnia membra; et si glorificatur unum membrum, congaudent omnia
membra 1. Aliquae Ecclesiae, verbi gratia, pacem habent; aliquae in tribulatione sunt: in istis quae
pacem habent, in spatioso sunt pedes; illae quae in tribulatione sunt, angustias patiuntur: sed et
istos contristat illorum tribulatio, et illos pax istorum consolatur. Sic est enim unum corpus, ut non
sit discissio; non autem facit discissionem nisi dissensio. Caritas autem compagem facit, compages
complectitur unitatem, unitas servat caritatem, caritas pervenit ad claritatem. Dicat ergo ex
quibusdam membris: Miserere mei, Domine, quoniam tribulor; conturbatus est in ira oculus meus,
anima mea et venter meus.

Unde Ecclesiae sit tribulatio.
102

