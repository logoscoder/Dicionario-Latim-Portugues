Christus lapis ille contemtus a Iudaeis, ad nos venit: credamus in illum.
12. [v 9.] Venite, et videte opera Domini. Iam de hac susceptione quid fecit Dominus? Animadverte
orbem terrarum, veni, et vide. Si enim non venis, non vides; si non vides, non credis; si non credis,
longe stas: si credis, venis; si credis, vides. Quomodo enim venitur ad montem istum? Numquid
pedibus? numquid navibus? numquid pennis? numquid equis? Quantum attinet ad locorum spatia,
ne satagas, ne conturberis, ipse ad te venit. Etenim ex lapide parvo crevit, et factus est mons
magnus, ita ut impleret universam faciem terrae. Quid vis ergo ad eum per terras venire, qui terras
implevit? Ecce iam venit; evigila: crescendo et dormientes pulsat; si tamen non tantus in eis
somnus est, qui etiam contra montem venientem obdurescant, sed audiant: Surge qui dormis, et
exsurge a mortuis, et illuminabit te Christus 28. Multum enim erat Iudaeis videre lapidem. Lapis
enim ille adhuc parvus erat: merito et parvum contempserunt, contemnendo offenderunt, et
offendendo quassati sunt; restat ut et conterantur. Hoc enim de lapide illo dictum est: Qui
offenderit in lapidem illum, conquassabit eum; super quem venerit, conteret eum 29. Aliud est
conquassari, aliud conteri: conquassari minus est quam conteri: sed neminem conterit excelsus
veniens, nisi quem conquassaverit humilis iacens. Modo enim antequam veniat Dominus noster,
humiliter iacuit Iudaeis, et offenderunt in illum, et conquassati sunt: veniet postea in iudicio suo
clarus atque altus, magnus et potens; non infirmus ut iudicetur, sed fortis ut iudicet, et conterat eos
qui conquassati sunt in eum offendendo. Lapis enim offensionis et petra scandali non credentibus
ipse est 30. Ergo, carissimi, non est mirum si Iudaei non agnoverunt quem tamquam parvulum
lapidem ante pedes suos iacentem contempserunt: illi mirandi sunt qui adhuc tam magnum
montem nolunt agnoscere. Iudaei in lapidem parvum non videndo offenderunt, haeretici in montem
offendunt. Iam enim crevit ille lapis; iam dicimus illis: Ecce impleta est prophetia Danielis: Lapis ille
qui erat parvus, factus est mons magnus, et implevit universam terram 31. Quare in illum offenditis,
et non in illum ascenditis? Quis tam caecus est ut offendat in montem? Quasi ideo ad te venerit ut
habeas in quem offendas, et non habeas in quem ascendas. Venite, ascendamus ad montem
Domini 32. Isaias hoc dicit: Venite, ascendamus. Quid est: Venite, ascendamus? Venite, est credite;
ascendamus, proficiamus. Isti autem nec venire volunt, nec ascendere, nec credere, nec proficere.
Latrant contra montem. Iam in illum toties offendendo quassati sunt, et nolunt ascendere, semper
eligentes offendere. Dicamus illis: Venite, et videte opera Domini, quae posuit prodigia super
terram. Prodigia dicuntur, quod aliquid portendant, signa illa miraculorum quae facta sunt quando
mundus credidit. Et quid inde factum est, et quid portendebant?

Arma superbiae et arma humilitatis. Auxilium a Domino.
13. [v 10.] Auferens bella usque ad fines terrae. Hoc nondum videmus esse completum: sunt adhuc
bella, sunt inter gentes pro regno; inter sectas, inter Iudaeos, Paganos, Christianos, haereticos, sunt
bella, crebrescunt bella; aliis pro veritate, aliis pro falsitate certantibus. Nondum ergo completum
est: Auferens bella usque ad fines terrae: sed fortasse complebitur. An et modo completum est? In
quibusdam completum est: in tritico completum est, in zizaniis nondum completum est. Quid est
hoc ergo: Auferens bella usque ad fines terrae? Bella dicit, quibus bellatur adversus Deum? Quis
enim bellat adversus Deum? Impietas. Et quid potest facere Deo impietas? Nihil. Quid facit fictile
vas elisum ad petram, quamvis vehementer elidatur? Tanto maiore malo suo venit, quanto maiore
impetu venerit. Haec bella magna erant, crebra erant. Contra Deum impietas dimicabat, et vasa
fictilia conterebantur: praesumendo de se homines, de virtute sua multum praevalendo. Cuius rei
scutum etiam Iob dixit de quodam impio: Cucurrit adversus Deum in crassa cervice scuti sui 33.
Quid est, in crassa cervice scuti sui? Nimium praesumendo de protectione sua. Numquidnam isti
tales erant qui dicebant: Deus noster refugium et virtus, adiutor in tribulationibus quae invenerunt
nos nimis? aut in alio psalmo: Non enim in arcu meo sperabo, et brachium meum non salvabit
me 34? Quando quisque cognoscit quia in seipso nihil est, et adiutorium de se nullum habet, arma in
illo confracta sunt, bella sedata sunt. Talia ergo bella delevit vox illa Altissimi de nubibus sanctis,
qua terra commota est, et inclinata sunt regna: abstulit haec bella usque ad fines terrae. Arcum
conteret, et confringet arma, et scuta comburet igni. Arcus, arma, scuta, ignis. Arcus est, insidiae;
arma, publica oppugnatio; scutum, vana praesumptionis protectio. Ignis quo ista comburuntur, est
de quo Dominus ait: Ignem veni mittere in terram 35. De quo igne dicit psalmus: Et non est qui se
abscondat a calore eius 36. Fervente igne isto, nulla in nobis impietatis arma remanebunt, necesse
est ut omnia confringantur, conterantur, comburantur. Remaneas inermis non habens ullum
adiutorium tuum: et quanto magis infirmus es, nulla tua arma habens, tanto magis te suscipit, de
quo dictum est: Susceptor noster Deus Iacob. Valebas enim quasi per te, conturbaris in te. Perde
arma quibus praesumebas: audi Dominum dicentem: Sufficit tibi gratia mea. Dic et tu: Quando
infirmor, tunc fortis sum. Apostoli vox est. Omnia arma sua perdiderat tamquam fortitudinis suae,
qui dicebat: Ego autem non gloriabor, nisi in infirmitatibus meis 37: velut si diceret: Non curro

255

