2. [v 2.] Beati quorum remissae sunt iniquitates, et quorum tecta sunt peccata: et quorum peccata
in oblivionem ducta sunt. Beatus vir cui non imputavit Dominus peccatum, nec est in ore eius dolus:
nec in ore suo habet ostentationem iustitiae, cum conscientia eius peccatis plena est.
3. [v 3.] Quoniam tacui, inveteraverunt ossa mea: quoniam non protuli ore confessionem ad
salutem 1, omnis firmitas mea in infirmitate consenuit. A clamando me tota die: cum essem impius
atque blasphemus, clamando contra Deum, quasi defendens et excusans peccata mea.
4. [v 4.] Quoniam die ac nocte gravata est super me manus tua: quoniam continua afflictione
flagellorum tuorum: Conversus sum in aerumnam, dum configeretur spina. Miser factus sum
cognoscendo miseriam meam, compunctus mala conscientia.
5. [v 5.] Peccatum meum cognovi, et iniustitiam meam non operui: id est, iniustitiam meam non
occultavi. Dixi: Pronuntiabo adversum me iniustitiam meam Domino. Dixi: Pronuntiabo, non
adversum Deum, sicut in clamore impietatis quando tacui, sed adversum me iniustitiam meam
Domino. Et tu remisisti impietatem cordis mei: audiens vocem confessionis in corde, antequam
voce proferretur.
6. [v 6.] Pro hac orabit ad te omnis sanctus in tempore opportuno: pro hac impietate cordis ad te
orabit omnis sanctus. Non enim meritis suis sancti erunt, sed opportunitate temporis, hoc est in
adventu eius qui nos a peccatis redemit. Verumtamen in diluvio aquarum multarum, ad eum non
appropinquabunt: verumtamen nemo arbitretur, cum repente finis venerit, sicut in diebus Noe,
remanere confessionis locum, per quam propinquetur ad Deum.
7. [v 7.] Tu mihi es refugium a pressura quae circumdedit me: tu mihi es refugium a pressura
peccatorum, quae circumdedit cor meum. Exsultatio mea, redime me a circumdantibus me: in te
mihi est gaudium, redime me ab ea tristitia, quam mihi peccata mea faciunt.
8. [v 8.] Responsio Dei: Intellectum dabo tibi, et statuam te in via hac qua gradieris. Intellectum
dabo tibi post confessionem, ut non recedas a via qua ingredieris, ne tuae potestatis esse velis.
Obfirmabo super te oculos meos: ita super te faciam firmam dilectionem meam.
9. [v 9.] Nolite esse sicut equus et mulus, quibus non est intellectus. Ideo seipsi regere volunt. Et
vox Prophetae: In freno et camo maxillas eorum constringe. Ergo fac illis Deus, quod fit equo et
mulo, ut poenis eos cogas ferre regimen tuum, qui non propinquant ad te.
10. [v 10.] Multa flagella peccatoris: multum flagellatur, qui non confitens Deo peccata sua,
seipsum sibi rectorem esse vult. Sperantem autem in Domino misericordia circumdabit: qui autem
sperat in Domino, et ei se subdit regendum, misericordia circumdabit eum.
11. [v 11.] Laetamini in Domino, et exsultate, iusti: laetamini, et exsultate, iusti, non in vobis, sed
in Domino. Et gloriamini, omnes recti corde: et in eo gloriamini omnes, qui intellexistis rectum esse
illi subdi, ut caeteris praeferamini.

40

IN EUMDEM PSALMUM 31
ENARRATIO II
Sermo ad plebem

Ne praesumamus de meritis nostris.
1. Psalmus gratiae Dei et iustificationis nostrae nullis praecedentibus meritis nostris, sed
praeveniente nos misericordia Domini Dei nostri, commendatus maxime ore apostolico, sicut
praecedens hunc psalmum lectio omnibus intimavit, a nostra tenuitate susceptus est cum vestra
Caritate tractandus. Unde primum infirmitatem meam orationibus vestris commendo, sicut dicit
Apostolus, ut detur mihi sermo in apertione oris mei 1, sic loqui vobis, quemadmodum et mihi dicere
periculosum non sit, et vobis audire salutare sit. Anceps enim animus humanus, et fluctuans inter
confessionem infirmitatis et audaciam praesumptionis, plerumque hinc atque inde contunditur, et

112

