ego sum; et salus vultus tui, Deus, suscepit me. Ad quam rem? Ut iam non sim pauper, non sim
dolens. Laudabo nomen Dei cum cantico, magnificabo eum in laude. Iam dictum est; pauper iste
laudat nomen Dei cum cantico, magnificat eum in laude. Quando auderet cantare, nisi recreatus
esset a fame? Laudabo nomen Dei cum cantico, magnificabo eum in laude. Magnae divitiae! Quas
gemmas laudis Dei de thesauro interiore protulit! Magnificabo eum in laude. Hae sunt divitiae
meae. Dominus dedit, Dominus abstulit. Ergo miser remansit? Absit. Vide divitias: Sicut Domino
placuit, ita factum est; sit nomen Domini benedictum 50. Laudabo nomen Dei cum cantico,
magnificabo eum in laude.
16. [v 32.] Et placebit Deo, hoc quod eum laudabo, placebit, super vitulum novellum, cornua
producentem et ungulas. Gratius illi erit sacrificium laudis, quam sacrificium vituli. Sacrificium
laudis glorificabit me; et ibi via est in qua ostendam illi salutare Dei. Immola Deo sacrificium laudis,
et redde Altissimo vota tua 51. Ergo laudabo Deum; et plus ei placebit quam vitulus novellus, cornua
producens et ungulas. Amplius ergo placebit Deo laus eius exiens de ore meo, quam magna victima
adducta ad aram ipsius. An aliquid de cornibus et ungulis vituli huius dicendum est? Qui bene
instructus est, et laude Dei opulentus, et cornua debet habere quibus adversarium ventilet, et
ungulas quibus terram excitet. Nostis enim hoc facere vitulos pubescentes, et in taurinam
audaciam grandescentes. Nam ideo novellus est, propter vitam novam. Aliquis ergo haereticus
forte contradicit; cornibus ventiletur. Alius non contradicit, sed tamen terrenum abiecte sapit;
ungulis excitetur. Ergo super hunc vitulum tibi placebit laudatio mea; iam illa post paupertatem et
dolorem in aeterna societate Angelorum, ubi nec adversarius erit in certamine ventilandus, nec
piger de terra excitandus.
17. [v 33.] Videant inopes, et laetentur. Credant, et spe gaudeant. Magis inopes sint, ut saturari
mereantur; ne cum superbiae saginam ructant, negetur eis panis quo salubriter vivant. Quaerite
Dominum, inopes; esurite, et sitite 52: ipse est enim panis vivus qui de coelo descendit 53. Quaerite
Dominum, et vivet anima vestra. Quaeritis panem, ut vivat caro vestra; Dominum quaerite, ut vivat
anima vestra.

Sufficit diei malitia sua.
18. [v 34.] Quoniam exaudivit pauperes Dominus. Exaudivit pauperes; nec exaudiret pauperes, nisi
essent pauperes. Vis exaudiri? Pauper esto: dolor de te clamet, non fastidium. Quoniam exaudivit
pauperes Dominus; et compeditos suos non sprevit. Offensus a servis, fecit eos compeditos; sed
clamantes de compedibus non contempsit. Quae sunt istae compedes? Mortalitas, corruptibilitas
carnis, compedes sunt quibus ligati sumus. Et vultis nosse istarum compedum gravitatem? Inde
dicitur: Corpus quod corrumpitur, aggravat animam 54. Quando homines in saeculo divites esse
volunt, istis compedibus pannos quaerunt. Sed sufficiant panni compedum: tantum quaere,
quantum depellendae necessitati satis est. Cum autem superflua quaeris, compedes tuas onerare
desideras. In tali ergo custodia vel solae compedes remaneant. Sufficiat diei malitia sua 55. De ista
malitia clamamus ad Deum: Quoniam exaudivit pauperes Dominus; et compeditos suos non
sprevit.
19. [v 35.] Laudent illum coeli et terra, mare et omnia repentia in eis. Verae divitiae huius pauperis
istae sunt, considerare creaturam et laudare Creatorem. Laudent illum coeli et terra, mare et omnia
repentia in eis. Et creatura sola ista laudat Deum, cum considerata ea laudatur Deus.

Dei aedificatio est Ecclesia.
20. [vv 36.37.] Audi et aliud: Quoniam Deus salvam faciet Sion. Reparat Ecclesiam suam: gentes
fideles incorporat Unigenito suo; non fraudat credentes in se praemio promissionis suae. Quoniam
Deus salvam faciet Sion: et aedificabuntur civitates Iudaeae. Ipsae sunt Ecclesiae. Nemo dicat:
Quando erit istud ut aedificentur civitates Iudaeae? O si velis agnoscere structuram, et esse lapis
vivus, ut intres in eam! Et nunc civitates Iudaeae aedificantur. Iuda enim Confessio interpretatur.
De confessione humilitatis aedificantur civitates Iudaeae; ut foris ab eis superbi remaneant, qui
confiteri erubescunt. Quoniam Deus salvam faciet Sion. Quam Sion? Audi in sequentibus: Et semen
servorum eius obtinebunt eam; et qui diligunt nomen eius inhabitabunt in ea.

Qui Deum diligunt, filii sunt Patriarcharum.

447

