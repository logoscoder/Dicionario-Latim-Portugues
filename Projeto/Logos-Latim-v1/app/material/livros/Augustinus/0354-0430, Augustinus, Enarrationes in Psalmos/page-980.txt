quem viderint verum iustum, invideant illi, et hoc cum illo agant, quomodo amittat unde gloriatur.
Inde veniunt omnes seductiones et supplantationes. Hoc prior ipse diabolus voluit, qui cadens stanti
homini invidit: et quia ipse amisit regnum coelorum, hominem illuc pervenire noluit, et non vult; et
id agit nunc, ut homo illuc non perveniat, unde ipse deiectus est 12. Quia ergo superbus est ipse, et
ideo invidus quia superbus, omne corpus ipsius talium corpus est. Sed nos oremus contra illum, qui
corrigi non potest, et pro ipsis qui possunt, ut dicamus homini iniusto: Quare invides iusto, o homo
iniuste? Quia vis videri iustus? Cito fac quod melius est, et facilius eris quod vis videri. Esto iustus:
ita diliges cui invidebas; quia quod illum doles esse, eris et tu, et amabis in eo te, et ipsum in te.
Etenim si invideres diviti, non esset in potestate tua ut dives esses; si invideres honesto alicui
senatori nobili, non esset in potestate tua ut nobilis tu esses et clarus; si invideres pulchro,
nunquam te pulchrum faceres; si invideres forti et valido, nunquam tibi vires dares: si invides iusto,
res in voluntate est; esto quod doles esse alterum. Non enim empturus es quod tu non es et alius
est; gratis constat, cito constat: Pax in terra hominibus bonae voluntatis 13.

Vae iis qui trahunt peccata sua sicut restem longam.
9. Illi autem superbi absconderunt muscipulam: quaesierunt supplantare gressus meos. Et quid
fecerunt? Et restes extenderunt muscipulas pedibus meis. Quas restes? Notum est hoc verbum in
Scripturis, et invenimus alibi quid significent restes. Dominus flagellum de resticulis fecit, unde
expulit eos de templo 14, qui ibi male versabantur; et significavit nobis quomodo intellegamus
restes: quia: Criniculis peccatorum suorum unusquisque constringitur 15, dicit alia Scriptura; et
aperte Isaias: Vae iis qui trahunt peccata sicut restem longam 16! Quare autem dicitur restis? Quia
omnis peccator perseverans in peccatis suis, addit peccata peccatis; et cum deberet accusatione
peccati sui corrigi, defensione duplicat quod confessione posset auferri, et plerumque aliis peccatis
vult munitus esse propter illa quae commisit. Fecit adulterium, et ne occidatur, parat homicidium;
addit peccato peccatum. Rursum si ei contigerit facere homicidium, iam qui unum crimen timebat,
duo timet: et utique cum videat se plura timere, quam antea timebat, non cogitat minuere quod
fecit, sed addere quod nondum fecit; quaerit forte et maleficium. Tria ecce habet. Inde iam quis
cogitet? quis finiat restem peccatorum? Et optime dicitur restis: ut enim torqueatur restis, additur;
et non adduntur recta fila, sed torta. Pravitas sibi connexa ducitur in longum, et non cogitat
praecidere quod male texuit; sed addere, producere, in longum protendere: ut habeat in fine unde
illi ligentur manus et pedes, et proiciatur in tenebras exteriores 17. Haec autem peccata sua tendunt
iustis, quando eis suadent facere mala quae ipsi faciunt. Ideo dixit: Restes extenderunt muscipulas
pedibus meis; id est, de peccatis suis me deicere voluerunt. Et ubi hoc? Iuxta semitas scandalum
posuerunt mihi: non in semitis, sed iuxta semitas. Semitae tuae, praecepta Dei sunt. Illi scandala
iuxta semitas posuerunt; tu, noli recedere a semitis, et non irrues in scandala. Nec volo dicas: Et
prohiberet illos Deus ponere mihi scandala iuxta semitas, et non ibi ponerent. Imo permisit Deus
ponere scandala illos iuxta semitas, et tu non recedas a semitis. Iuxta semitas scandala posuerunt
mihi.

Quam multi deprecantur Deum et Deum non sentiunt.
10. [v 7.] Et quid restat? quod remedium inter tanta mala, in istis tentationibus, in istis periculis?
Dixi Domino, Deus meus es tu. Illi homines sunt, et non mei; tu et Deus, et meus es. Dixi Domino,
Deus meus es tu. Magna vox orationis; movet fiduciam. Numquid illorum non est Deus? Cuius enim
non est Deus, qui est verus Deus? Sed tamen proprie eorum est, qui eo fruuntur, qui ei serviunt, qui
libenter sub ipso sunt. Nam et mali quamvis inviti, sub ipso sunt. Illi appellant Deum, a quo
coronentur; sub illo illi fugiunt, a quo damnentur. Et iniquus qui non vult habere Dominum Deum
suum, quo fugiet Deum omnium? Bonum est illi ergo ut convertatur ad Deum omnium, faciatque
illum conversione suum; et positus inter tales peccatores, seductores, hypocritas, superbos, dicat
ad Deum, quem sui conversione sibi fecit Deum suum: Dixi Domino, Deus meus es tu. Percipe
auribus, Domine, vocem deprecationis meae. Simplex quidem sententia est, et facilis ad
intellegendum: sed tamen delectat forte cogitare quare non dixerit: Percipe auribus deprecationem
meam; sed velut evidentius exprimens affectum animi sui, ait, vocem deprecationis meae, vitam
deprecationis meae, animam deprecationis meae, non quod sonat in verbis meis, sed unde vivunt
verba mea. Caeteri enim strepitus sine anima, soni dici possunt, voces non possunt: vox proprie
animatorum est, vivorum est. Quam multi autem deprecantur Deum, et non sentiunt Deum, nec
bene cogitant de Deo? Sonum deprecationis habere possunt, vocem non possunt; quia vita ibi non
est. Huius qui vivebat, quia Deum suum intellegebat, et a quo liberaretur videbat, et a quibus
liberaretur sentiebat, ipsa erat vox deprecationis eius.

Ut in bono perseveremus orandum.
980

