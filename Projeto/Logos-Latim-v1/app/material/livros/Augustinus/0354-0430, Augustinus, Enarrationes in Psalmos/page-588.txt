ENARRATIO
Sermo
1. [v. 1.] Psalmum istum, de quo loqui proposuimus Caritati Vestrae, donante Domino, accipite de
spe quam habemus in Christo Iesu Domino nostro: et erigite animos, quia ille qui promisit, ita
caetera completurus est, ut multa complevit. Dat enim nobis ad eum fiduciam, non meritum
nostrum, sed illius misericordia. Et ipse est, quantum arbitror: Intellectus Aethan Israelitae; unde
iste psalmus titulum accepit. Videris enim quis homo fuerit, qui vocabatur Aethan; interpretatio
tamen nominis huius Robustum indicat. Et nemo in hoc saeculo robustus est, nisi in spe
promissionis Dei: quantum enim attinet ad merita nostra, infirmi sumus; quantum ad eius
misericordiam, robusti sumus. Itaque iste infirmus in se, robustus in misericordia Dei, inde coepit.
2. [v. 2.] Misericordias tuas, Domine, in aeternum cantabo: in generationem et generationem
annuntiabo veritatem tuam in ore meo. Obsequantur membra, inquit, mea Domino meo: loquor,
sed tua loquor; annuntiabo veritatem tuam in ore meo. Si non obsequor, servus non sum; si a me
loquor, mendax sum. Ergo ut et abs te dicam, et ego dicam, duo quaedam sunt: unum tuum, unum
meum; veritas tua, os meum. Quam ergo veritatem annuntiet, quas misericordias cantet,
audiamus.

Deus promissa implet quae Iudaeis gentibusque fecit.
3. [v. 3.] Quoniam dixisti: In aeternum misericordia aedificabitur. Hoc canto; haec est veritas tua,
huic annuntiandae servit os meum: Quoniam dixisti: In aeternum misericordia aedificabitur. Sic,
inquis, aedifico, ut non destruam: quoniam quosdam sic destruis, ut non aedifices: quosdam vero
sic destruis, ut aedifices. Nisi enim quidam destruerentur, ut aedificarentur, non diceretur Ieremiae:
Ecce posui te ad destructionem, et aedificationem 1. Et utique omnes qui idola colebant et lapidibus
serviebant, in Christo non aedificarentur, nisi in pristino errore destruerentur. Rursus, nisi quidam
ita destruerentur, ut non aedificarentur, non diceretur: Destrues eos, et non aedificabis illos 2.
Propter eos ergo qui destruuntur et aedificantur, ne putarent aedificationem qua aedificantur, esse
temporalem, sicut temporalis fuit ruina in qua destruuntur; tenuit se iste, cuius os servit veritati
Dei, ad ipsam veritatem Dei. Ideo annuntiabo, ideo dico: Quoniam dixisti; securus homo dico,
quoniam tu Deus dixisti: quia, etsi ego in verbo meo fluctuarem, verbo tuo confirmarer. Quoniam
dixisti. Quid dixisti? In aeternum misericordia aedificabitur. In coelis praeparabitur veritas tua.
Quomodo superius, ita in sequentibus. Misericordias tuas, Domine, inquit, in aeternum cantabo: in
generationem et generationem annuntiabo veritatem tuam in ore meo. Dixit misericordias, dixit
veritatem; ita rursus utrumque coniunxit: Quoniam dixisti: In aeternum misericordia aedificabitur.
In coelis praeparabitur veritas tua. Et hic repetivit misericordiam et veritatem. Universae enim viae
Domini misericordia et veritas 3. Neque enim exhiberetur veritas in impletione promissorum, nisi
praecederet misericordia in remissione peccatorum. Deinde, quoniam populo Israel etiam
secundum carnem venienti de semine Abrahae promissa erant multa prophetice, et ita ille populus
propagatus est, in quo implerentur promissa Dei; non autem clausit Deus fontem bonitatis suae
etiam in alienigenas gentes, quas sub Angelis constituerat, portionem sibi faciens populum Israel: in
haec duo et Apostolus distincte distribuit misericordiam Domini et veritatem. Ait enim Christum
ministrum fuisse circumcisionis propter veritatem Dei, ad confirmandas promissiones patrum 4.
Ecce quia non fefellit Deus; ecce quia non repulit plebem suam, quam praescivit. Etenim cum de
casu Iudaeorum ageretur, ne quis putaret sic illos improbatos, ut nihil frumenti ex illa ventilatione in
horreum mitteretur, ait Apostolus: Non repulit Deus plebem suam, quam praescivit; nam et ego
Israelita sum 5. Si totum illud spinae fuerunt, unde granum vobis loquor? Ergo impleta est veritas
Dei in iis qui ex Israelitis crediderunt, et venit unus paries de circumcisione applicans se ad lapidem
angularem. Sed ille lapis angulum non faceret 6, nisi alium parietem ex Gentibus susciperet. Ille
itaque paries tamquam proprie pertinet ad veritatem, iste autem alius ad misericordiam. Dico
enim, inquit: Iesum Christum ministrum fuisse circumcisionis propter veritatem Dei, ad
confirmandas promissiones patrum; Gentes autem super misericordia glorificare Deum 7. Merito: In
coelis praeparabitur veritas tua. Etenim omnes illi Israelitae vocati Apostoli, coeli facti sunt qui
enarrant gloriam Dei. De his coelis dicitur: Coeli enarrant gloriam Dei, et opera manuum eius
annuntiat firmamentum. Et ut noveritis de his coelis dici, certe de his in consequenti expressius
dictum est: Non sunt loquelae neque sermones, quorum non audiantur voces eorum. Quaere
quorum, non invenies supra nisi coelorum. Si ergo Apostoli sunt, quorum in omnibus loquelis vox
audita est, ipsi sunt de quibus dictum est: In omnem terram exiit sonus eorum, et in fines orbis
terrae verba eorum 8; quia etsi assumpti hinc sunt antequam Ecclesia impleret orbem terrarum,

588

