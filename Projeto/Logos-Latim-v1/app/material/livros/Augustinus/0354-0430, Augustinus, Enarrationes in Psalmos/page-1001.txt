Sermo ad populum
1. De psalmo quem cantavimus, loquar quod Dominus dederit, Caritati vestrae. Hesterno die
psalmus brevior tractabatur, sed spatium temporis dabat nobis copiam etiam de paucis multa
dicendi: nunc quoniam prolixior psalmus est, non debemus tantum in singulis versibus immorari; ne
forte non concedat Dominus facultatem, ut totum peragere valeamus.

Prophetae, Christo pleni, Christum annuntiabant.
2. [v 1.] Titulus Psalmi est: Ipsi David, quando eum filius suus persequebatur. In Regnorum libris
novimus hoc factum esse, exstitisse inimicum Abessalon patri suo, gessisse contra illum non solum
civile, verum etiam domesticum bellum: illum autem non deiectum inique, sed humiliatum pie,
accepisse a Domino disciplinam; sustinuisse medicinam, non retribuentem iniquitati iniquitatem,
sed paratum cor habuisse ad sequendam Domini voluntatem 1. Ille David ita laudabilis: sed alius
David vere Manu fortis, quod interpretatur David, Dominus noster Iesus Christus agnoscendus est
nobis. Praeterita enim illa facta figurae fuerant futurorum; nec diu commendandum est quod saepe
audistis, quod optime retinetis. Quaeramus ergo in hoc psalmo Dominum et Salvatorem nostrum
Iesum Christum praenuntiantem se per hanc prophetiam, et quid futurum esset in hoc tempore, per
ea quae pridem facta sunt praedicantem. Ipse enim se in Prophetis praedicabat; quoniam ipse est
Verbum Dei; nec illi tale aliquid dicebant, nisi pleni Verbo Dei. Annuntiabant ergo Christum, pleni
Christo; et illi eum venturum praecedebant, quos praecedentes non deserebat. Agnoscamus ergo
quemadmodum et Christum persequebatur filius suus: habebat enim filios, de quibus dicebat: Non
ieiunant filii sponsi, quamdiu cum eis est sponsus: cum autem ab eis ablatus fuerit sponsus, tunc
ieiunabunt filii sponsi 2. Ergo filii sponsi, Apostoli: et inter hos persecutor Iudas diabolus. Passionem
itaque suam in hoc psalmo praedicaturus est Christus; audiamus.

De Christi capite et corpore.
3. Rursus autem ad hoc intentam facimus Caritatem vestram, non docendo quod ignoratis, sed
admonendo quod nostis; Dominum et Salvatorem nostrum Iesum Christum caput esse corporis sui,
illum unum mediatorem esse Dei et hominum 3, hominem Iesum, natum ex virgine, tamquam in
solitudine, sicut in Apocalypsi audivimus 4. Per solitudinem quippe arbitror, quod solus ita natus est.
Hunc enim illa mulier peperit, recturum populum in virga ferrea. Haec autem mulier, antiqua est
civitas Dei, de qua in psalmo dicitur: Gloriosa dicta sunt de te, civitas Dei 5. Haec civitas initium
habet ab ipso Abel, sicut mala civitas a Cain 6. Antiqua ergo ista civitas Dei, semper tolerans
terram, sperans coelum, quae etiam Ierusalem vocatur et Sion. Utique de nato quodam in Sion, et
conditore ipsius Sion, psalmus quidam dicit: Mater Sion, dicet homo. Quis homo? Et homo factus est
in ea; et ipse fundavit eam Altissimus 7. Denique ipse in Sion factus est homo, sed humilis factus est
homo; et idem ipse Altissimus fundavit eam civitatem in qua factus est homo. Itaque et illa mulier
sole cooperiebatur 8, sole ipso iustitiae quem non cognoscunt impii; qui dicturi sunt in fine: Ergo
erravimus a via veritatis, et iustitiae lumen non luxit nobis, et sol non ortus est nobis 9. Est ergo
quidam sol iustitiae qui non oritur impiis. Caeterum istum solem facit oriri super bonos et malos 10.
Ergo et amicta erat sole, et gestabat visceribus masculum paritura. Idem ipse erat condens Sion, et
nascens in Sion: et illa mulier civitas Dei, eius luce protegebatur, cuius carne gravidabatur. Merito
et lunam sub pedibus habebat, quia mortalitatem crescentis et decrescentis carnis virtute calcabat.
Ergo ipse Dominus Iesus Christus caput et corpus: voluit enim etiam loqui in nobis, qui dignatus est
mori pro nobis; membra sua nos fecit. Aliquando itaque ex persona membrorum suorum loquitur,
aliquando ex persona sua, tamquam capitis nostri. Habet aliquid ille quod dicat sine nobis; nos sine
illo nihil possumus dicere. Apostolus dicit: Ut suppleam quae desunt pressurarum Christi, in carne
mea 11. Ut suppleam, inquit, quae desunt pressurarum, non mearum, sed Christi; in carne, non iam
Christi, sed mea. Patitur, inquit, adhuc Christus pressuram; non in carne sua, in qua ascendit in
coelum, sed in carne mea, quae adhuc laborat in terra. Christus, inquit, pressuram patitur in carne
mea: Vivo enim non iam ego, vivit vero in me Christus 12. Nisi enim Christus et in membris suis, hoc
est fidelibus suis, pressuram ipse pateretur, Saulus in terra Christum in coelo sedentem non
persequeretur. Denique aperte hoc exponens quodam loco: Sicut enim corpus unum est, inquit, et
membra multa habet; omnia autem membra corporis cum sint multa, unum est corpus: ita et
Christus 13. Non ait: Ita et Christus et corpus; sed, corpus unum membra multa, ita et Christus.
Totum ergo Christus: et quia totum Christus, ideo caput de coelo: Saule, inquit: Saule, quid me
persequeris? 14 Tenete hoc, et fixum omnino commendate memoriae, tamquam filii ecclesiasticae
eruditionis et fidei catholicae, ut agnoscatis Christum caput et corpus, eumdemque Christum
Verbum Dei unigenitum aequalem Patri; et inde videatis quanta gratia pertingatis ad Deum, ut ipse

1001

