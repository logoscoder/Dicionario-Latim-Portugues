Moyses et Prophetae, veritatis testes, audiendi sunt.
17. Torquebatur quidam dives apud inferos, desideravit aquae stillam de digito contempti ante
ianuam suam pauperis, quoniam urebatur in flammis 53. Et cum ei non daretur, quia iudicium sine
misericordia illi qui non fecit misericordiam 54; cum ergo ei non daretur, dixit ad Abraham: Pater
Abraham, mitte Lazarum. Habeo ibi quinque fratres; annuntiet eis quae hic patior, ne et ipsi veniant
in locum hunc tormentorum 55. Et quid illi Abraham? Habent illic Moysen et Prophetas. Et ille: Non,
pater Abraham; sed si quis ex mortuis resurrexerit, credent 56. Et Abraham: Si Moysen, inquit, et
Prophetas non audiunt, nec si quis a mortuis resurrexerit, credent 57. De quibus dixit: Habent ibi
Moysen et Prophetas? De his utique qui adhuc vivebant, quibus adhuc tempus correctionis largum
erat, qui nondum venerant in loca illa tormentorum. Habent ibi, inquit, quos audiant, Moysen et
Prophetas. Non credunt his, sed si quis a mortuis resurrexerit, credent. Si Moysen et Prophetas non
audiunt, nec si quis a mortuis resurrexerit, credent. Sententia Abrahae est. Abrahae sententia ubi,
et unde? De quodam excelso loco, et pleno quietis et felicitatis, quem vidit ille, qui cruciabatur in
flamma, levatis oculis suis; quando in eius gremio, id est in eius secreto, vidit pauperem feliciter
exsultantem: inde prolata est ista sententia. Vide de quo tribunali. Ibi enim habitat Deus, quia in
sanctis habitat Deus. Unde optat Apostolus et dicit: Dissolvi et esse cum Christo, multo magis
optimum 58: et latroni illi dicitur: Hodie mecum eris in paradiso 59. Ergo Dominus cum Abraham et in
Abraham manens dixit istam sententiam: Habent ibi Moysen et Prophetas; si illos non audiunt,
neque si aliquis a mortuis resurrexerit, credent ei 60. O haeretici, habetis hic Moysen et Prophetas:
adhuc vivitis, adhuc potestis audire, adhuc licet corrigi, animositatem frenare; veritatem tenere ad
huc conceditur: disceptate vobiscum utrum audiendus sit Moyses et Prophetae, qui fidei suae
testimonia tanta exhibuerunt; cum videamus sic currere res humanas, ut ab ipsis praedictae sunt.
Quid dubitatis adhuc credere Moysi et Prophetis? quid dubitatis audire? An forte quaeritis
resurgentem a mortuis, utrum et ipse vobis dicat de Ecclesia sua? Quaesivit hoc dives apud inferos,
aliquem mitti ex mortuis ad fratres suos: reprehensus est quia hoc quaesivit; sufficere debuerunt
fratribus eius Moyses et Prophetae. Ad hoc ille frustra quaesivit, ut vos iam exemplo admoniti, ne
frustra et sero quaerentes, sicut ille torqueamini. Audiatis Moysen et Prophetas. Quid dixit Moyses?
In semine tuo benedicentur omnes gentes 61. Quid dixerunt Prophetae? Commemorabuntur, et
convertentur ad Dominum universi fines terrae 62. Adhuc mihi dicturus es: Surgat aliquis ex mortuis;
ego non credo, nisi aliquis inde venerit, et dixerit? O Domine, gratias misericordiae tuae: voluisti
mori, ut aliquis ab inferis surgeret; et ipse aliquis, non quicumque, sed Veritas surrexit ab inferis.
Qui verum de inferis diceret, etsi ad inferos non veniret; tamen propter voces imperitorum
malorum, ecce ipse mortuus est, ecce resurrexit ab inferis. Quid dicis, haeretice? quid dicis? Modo
te audiam, finitae sunt omnes excusationes tuae; etsi verba diceres divitis apud inferos constituti,
surrexit a mortuis Christus: dignaris vel ipsum audire? Ecce quod forte similis diviti mortuo vivus
desiderabas, surrexit ab inferis: non pater tuus, non avus tuus, non illi surrexerunt qui nescio quos
nomine traditionis infamaverunt. Sed ecce non infamaverunt, verum dixerunt; vis nosse quam nihil
ad me? Audiamus simul quid dixerit qui surrexit ab inferis. Quid pluribus immorer? Audiamus, iam
aperiatur Evangelium, legatur quod factum est tamquam fiat: ponantur ante oculos nostros gesta
praeterita, propter cavenda futura. Ecce Christus surgens a mortuis, ostendit se discipulis suis.
Nuptiae ipsius; ipse sponsus, Ecclesia sponsa. Ecce sponsus qui dicebatur mortuus, absumptus,
finitus; ecce integer resurrexit, ecce ostenditur oculis discipulorum, ecce praebetur contrectantibus
manibus, ecce tetigerunt cicatrices, quae desperatae sunt vulnera. Exhibuit se oculis eorum
videndum, manibus contrectandum: putant spiritum esse; desperaverunt enim de salute sua.
Exhortatur eos, confirmat in fide: Palpate, et videte, quia spiritus carnem et ossa non habet, sicut
me videtis habere 63. Tangunt, gaudent, trepidant. Et cum adhuc trepidarent prae gaudio 64; sic
habes scriptum. Etsi certa sunt, quae multum laeta sunt vix creduntur. Dubitatio quaedam veluti
tardius credentis, condit voluptatem tenentis. Necesse est ut plus homo gaudeat, cum venerit quod
desperaverat. Nam ad ipsum gaudium condiendum et augendum, noluit se statim cognosci. Tenuit
visus discipulorum suorum, illorum duorum quos invenit in via colloquentes iam in desperatione, et
dicentes: Nos autem sperabamus quia ipse esset redempturus Israel 65. Putaverant hoc, iam non
putabant. Iam spes cum eis non erat, et Christus cum eis erat: sed qui se reddidit, et spem reduxit.
Postea ergo dixit, posteaquam eum illi in panis fractione cognoverunt, et obtulit se aliis discipulis
suis, cum putarent spiritum esse: Palpate et videte, quia spiritus carnem et ossa non habet, sicut
me videtis habere. Et cum adhuc prae gaudio trepidarent: Habetis hic, ait, quod manducetur? 66
Accepit, benedixit, manducavit, et dedit eis. Expressa est veritas corporis, ablata est omnis suspicio
falsitatis. Quid deinde? Non sciebatis quia oportebat impleri omnia quae scripta sunt in Lege Moysi
et Prophetis et Psalmis de me? 67 Et quia illi credebant Moysi et Prophetis: verum enim erat quod
dixit Abraham: Si Moysen et Prophetas non audiunt, neque si quis ex mortuis resurrexerit,
credent 68: quia ergo credebant Moysi et Prophetis, et non erant de ipsis quos reprehendit Abraham,
audierunt quod ait Dominus: Non sciebatis quia oportebat impleri omnia quae scripta sunt in Lege
Moysi et Prophetis et Psalmis de me? Ecce qui crediderunt Moysi et Prophetis, videte

1046

