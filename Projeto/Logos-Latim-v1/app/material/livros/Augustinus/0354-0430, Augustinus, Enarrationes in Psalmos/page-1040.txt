onerosum debent habere sermonem, adhibitum non propter se, sed propter eos qui non noverunt.
Haec ergo cum audistis personante Lectore, non dubito vos diversa cogitasse; dixisse aliquos, et
verum dixisse: Magna opera Domini, unde particula quaedam commemorata est, et ipsa terrena, et
prope omnibus annis nota, quomodo ningat Deus, quomodo nebulam spargat, quomodo etiam
crystallum solidet: alios dixisse sibi: Putasne sine causa ista in Scripturis posita sunt, aut vere hoc
totum habent quod sonant? non nobis aliquid innuit nix ista et lana, nebula et cinis, crystallum et
panis? Sed quare sic Scriptura loqui voluit, per quasdam quasi caligines similitudinum? quanto
melius apertius loqueretur? Quare vel quaero vel haesito, quid sibi illa verba exigant? quare in
audiendo vel laboro? quare plerumque audito psalmo indoctus abscedo? Hoc est quod paulo ante
dixi: Patere te curari; ita sanandus es. Multum superbus et praeceps est aeger qui et medicum
monere audet, etiam hominem. Consiliumne audebit dare aeger medico? Ubi homo aegrotat, et
Deus curat, magnum pietatis et sanitatis initium est, antequam scias quare quid dictum sit, credere
ita dici debuisse ut dictum est. Haec enim pietas facie te capacem ut quaeras quod dictum est, et
cum quaesieris invenias, et cum inveneris gaudeas. Adsit ergo nobis apud Dominum Deum nostrum
iste affectus precum vestrarum; et si non propter nos, certe propter vos donare dignetur quod hic
absconditum latet. Modo ergo putate nos, quoniam cuiusdam spectaculi et editionis divinae diem
promisimus, pronuntiatis his versibus et nondum expositis, involutas quasdam Editoris nostri
sarcinas protulisse. Utique ad hoc involutae proferuntur, ut evolutae exspectentur: vos autem non
tantum intueri, sed et vestiri paramini.

Ne praesentem vitam transitoriam sic amemus quasi alia nulla sit.
3. Dixeramus autem die dominico, si meminit Caritas vestra, qui adfuistis, ipsam evangelicam
lectionem, quae nos diutius tenuit, ut Psalmi expositio differretur, congruam lectam fuisse eidem
psalmo. Hoc tunc diximus, sed ostendere non valuimus, quia Psalmum distulimus. Hodie itaque
demonstranda est et ipsa congruentia. In evangelica illa lectione territi sumus de die novissimo 6.
Terror ille securitatem parturit; territi enim praecavemus, praecaventes securi erimus. Quomodo
enim praepostera securitas in terrores impellit, ita ordinata sollicitudo securitatem parit. Territi
autem sumus, ne praesentem vitam deficientem, volaticam, transitoriam, sic amemus, quasi alia
nulla sit: si enim alia nulla est, amemus hanc. Si alia vita nulla est, feliciores nobis sunt qui ad
amphitheatrum hodie vigilarunt. Quid enim ait Apostolus? Si in hac vita tantum in Christo sperantes
sumus, miserabiliores sumus omnibus hominibus 7. Est ergo alia vita. Interroget quisque Christum
in fide sua: sed dormit fides. Merito fluctuas, quia Christus dormit in navi. Iesus enim dormiebat in
navi, et navis fluctuabat in aquis et tempestatibus multis 8. Fluctuat ergo cor, quando Christus
dormit. Christus semper vigilat: quid est ergo, Christus dormit? Fides tua dormit. Quid adhuc
dubitationis tempestate iactaris? Excita Christum, excita fidem tuam: conspice oculis fidei vitam
futuram, propter quam credidisti, propter quam signo eius signaris, qui propterea duxit hanc vitam,
ut tibi ostenderet quam sit contemnenda quam diligebas, et quam sit speranda quam non
credebas. Si ergo fidem excitaveris, et oculos eius in novissima miseris, futurumque saeculum in
quo gaudebimus post alterum Domini adventum, post iudicium peractum, post traditum sanctis
regnum coelorum, si illam vitam cogitaveris, et illius vitae negotium otiosum, de quo saepe locuti
sumus, carissimi; non fluctuabit negotium nostrum, otiosum negotium plenum solius dulcedinis,
nulla interpellatum molestia, nulla fatigatione sauciatum, nulla nube perturbatum. Negotium
nostrum quod erit? Laudare Deum amare et laudare; laudare in amore, amare in laudibus. Beati qui
habitant in domo tua; in saecula saeculorum laudabunt te 9. Quare, nisi quia in saecula saeculorum
amabunt te? Quare, nisi quia in saecula saeculorum videbunt te? Hoc ergo, fratres mei, quale
spectaculum erit in visione Dei? Vident homines venatorem, et delectantur: vae miseris, si non se
correxerint! Qui enim vident venatorem, et delectantur, videbunt Salvatorem, et contristabuntur.
Quid illis miserius, quibus Salvator saluti non erit? Non ergo mirum quia illis quibus voluptati est
homo pugnans, non erit saluti Deus liberans. Nos autem, fratres, si nos in eius membris
meminimus, si concupiscimus, si perseveramus, videbimus et gaudebimus. Erit illa civitas purgatis
omnibus civibus suis, nullo admixto seditioso aut turbulento: inimicus ille qui modo invidet, ne ad
illam patriam veniamus, illic cuiquam insidiari non potest; quia nec esse ibi permittitur. Si enim
modo excluditur de corde credentium, quomodo excludetur de civitate viventium? Quid erit, fratres,
quid erit, rogo vos, esse in illa civitate, de qua loqui tantum gaudium est? Huic futurae vitae corda
praeparare debemus: quisquis ei cor praeparaverit, totam istam contemnit; contempta ista
securum facit exspectare diem de quo exspectando Dominus terruit.

Securi diem novissimum exspectemus.
4. Cum ergo psalmus iste dicat nobis et cantet de illa vita futura, Evangelium autem terruerit de
praesenti; Psalmus facit amorem futurae, Evangelium facit timorem praesentis. Nec de futura

1040

