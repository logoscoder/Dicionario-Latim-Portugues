testimonii; et per acervum testimonii dilatata est caritas Christi; et per dilatationem caritatis Christi
occupatae sunt gentes. Sequitur: Et meus est Manasses: quod interpretatur Oblitus. Huic enim
dictum erat: Confusionem in perpetuum oblivisceris, et ignominiae viduitatis tuae non eris
memor 34. Erat ergo confusio Ecclesiae aliquando, quam modo oblita est: confusionis enim et
ignominiae viduitatis suae iam non est memor. Quando enim quaedam erat confusio inter homines,
acervus testimonii factus erat. Modo iam nemo vel meminit illius confusionis, quando ignominia
erat esse christianum; iam nemo meminit, iam omnes obliti sunt, iam meus est Manasses. Et
Ephraem fortitudo capitis mei. Ephraem Fructificatio interpretatur. Mea, inquit, fructificatio, et haec
fructificatio fortitudo est capitis mei. Caput enim meum Christus est. Et unde fructificatio fortitudo
eius? Quia nisi granum caderet in terram, non multiplicaretur, solum remaneret. Cecidit ergo in
terram Christus in passione, et secuta est fructificatio in resurrectione. Et Ephraem fortitudo capitis
mei. Pendebat et contemnebatur: granum erat intus, habebat vires trahendi post se omnia 35.
Quomodo in grano numeri seminum latent; abiectum nescio quid apparet oculis, sed vis convertens
in se materiam et proferens fructum abscondita est: sic in Christi cruce abscondita erat virtus;
apparebat infirmitas. O magnum granum! Certe infirmus est pendens, certe ante illum caput plebs
illa agitavit, certe dixerunt: Si Filius Dei est, descendat de cruce 36. Audi fortitudinem eius: Quod
infirmum est Dei, fortius est hominibus 37. Merito tanta fructificatio consecuta est: haec mea est,
dicit Ecclesia.

Ab iis qui lege abutuntur tribulantur Ecclesia. Numquam deficiet Ecclesia.
10. [v 10.] Iuda rex meus: Moab olla spei meae. Iuda rex meus: quis Iuda? Qui de tribu Iuda. Quis
Iuda, nisi cui dixit ipse Iacob: Iuda, te laudabunt fratres tui 38? Iuda rex meus. Quid ergo timeam,
quando Iuda rex meus dicit: Nolite timere eos qui occidunt corpus 39? Iuda rex meus: Moab olla spei
meae. Quare, olla? Quia tribulatio. Quare, spei meae? Quia praecessit Iuda rex meus. Qua enim
praecessit, tu sequi quid times? Qua praecessit? Per tribulationes, per angustias, per opprobria.
Septa erat via, sed antequam transiret: posteaquam transiit, sequere; iam patet via illius transitu.
Singularis ego sum, inquit, sed quousque transeam 40: singulare granum, sed quoadusque transeat;
cum transierit, sequetur fructificatio. Iuda rex meus. Ergo quia Iuda rex meus: Moab olla spei meae.
Moab intellegitur in Gentibus. Nata est enim ista gens de peccato, nata est ista gens de filiabus Lot
quae cum patre inebriato concubuerunt, male utentes patre 41. Melius erat ut steriles remanerent,
quam sic matres fierent. Erat autem illa figura quaedam eorum qui male utuntur lege. Nolite enim
attendere quia lex in latina lingua feminini generis est; in graeca masculini est: sed sive sit feminini
generis in loquendo, sive masculini, non praescribit veritati locutio. Lex enim magis masculinam
vim habet, quia regit, non regitur. Porro autem apostolus Paulus quid ait? Bona est lex, si quis ea
legitime utatur 42. Illae autem filiae Lot non legitime usae sunt patre. Quomodo autem nascuntur
opera bona, cum quisque lege bene utitur: sic nascuntur opera mala, cum lege quisque male utitur.
Proinde male illae utentes patre, hoc est male utentes lege, generaverunt Moabitas; per quos
significantur opera mala. Inde tribulatio Ecclesiae, inde olla ebulliens. De hac olla quodam loco
prophetiae dicitur: Olla succensa ab aquilone 43. Unde nisi a partibus diaboli qui dixit: Ponam sedem
meam ad aquilonem 44? Tribulationes ergo maximae non oriuntur adversum Ecclesiam, nisi ab eis
qui lege male utuntur. Quid ergo? Defectura est hinc Ecclesia, et propter ollam, id est abundantiam
scandalorum, non erit perseveratura usque in finem? Nonne Iuda rex illius praedixit hoc ei? Nonne
ait illi: Quoniam abundabit iniquitas, refrigescet caritas multorum 45? Olla bulliente caritas
refrigescit. Quare non potius, o caritas, et tu contra ollam fervescis? An ignoras tibi esse dictum,
cum de illa abundantia scandalorum rex tuus loqueretur: Qui perseveraverit usque in finem, hic
salvus erit 46? Persevera ergo usque in finem contra ollam scandalorum. Ardet olla iniquitatis, sed
maior est flamma caritatis. Noli vinci; persevera usque in finem. Quid times Moabitas, opera mala
eorum qui lege male utuntur? Quid enim, Iuda rex tuus qui praecessit, nonne tales pertulit? Nescis
Iudaeos male utendo lege, Christum occidisse? Ergo spera, et qua praecessit rex tuus sequere. Dic,
Iuda rex meus. Et ex eo quia Iuda rex meus, Moab quid factus est? Olla spei meae, non
consumptionis meae. Vide in tribulationibus ollam spei; audi Apostolum: Sed et gloriamur, inquit, in
tribulationibus. Olla est iam; sed vide istum, si explicat ollam spei. Scientes quia tribulatio
patientiam operatur, patientia autem probationem, probatio spem 47. Si tribulatio patientiam,
patientia probationem, probatio spem, olla est autem tribulatio quae operatur spem; merito Moab
olla spei meae. Spes autem non confundit. Et quid? Ferves contra ollam? Ita plane, quia caritas Dei
diffusa est in cordibus nostris, per Spiritum sanctum qui datus est nobis 48.

Evangelium opportune importune praedicandum.

366

