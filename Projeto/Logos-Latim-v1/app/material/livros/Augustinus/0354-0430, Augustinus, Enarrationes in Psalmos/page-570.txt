vana et superflua cogitasti, et vix mihi fixam et stabilem orationem fudisti: Quia tu suavis es,
Domine, ac mitis: mitis es, tolerans me. Ex aegritudine defluo; cura, et stabo: confirma, et firmus
ero. Donec autem facias, toleras me: Quia tu suavis es, Domine, et mitis.

A Deo nihil nisi Deum petas.
8. Et multum misericors. Non enim solum misericors, sed multum misericors: abundat enim
iniquitas nostra, abundat et misericordia tua. Et multum misericors es omnibus invocantibus te. Et
quid est quod dicit multis locis Scriptura, quia invocabunt, et non exaudiam eos 27 (certe misericors
omnibus invocantibus te); nisi quia quidam invocantes, non ipsum invocant? de quibus dicitur:
Deum non invocaverunt 28. Invocant, sed non Deum. Invocas quidquid amas; invocas quidquid in te
vocas, invocas quidquid vis ut veniat ad te. Porro, si Deum propterea invocas, ut veniat ad te
pecunia, ut veniat ad te haereditas, ut veniat ad te saecularis dignitas; illa invocas quae vis ut
veniant ad te: sed Deum tibi adiutorem ponis cupiditatum, non exauditorem desideriorum. Deus
bonus, si det quod vis. Quid, si male vis, nonne erit magis non dando misericors? Porro, si non
dederit, iam nihil tibi Deus est; et dicis: Quantum rogavi, quam saepe rogavi, et non sum exauditus!
Quid enim petebas? Forte mortem inimici tui. Quid, si et ille petebat tuam? Qui te creavit, ipse et
illum; homo es, homo est et ille: Deus autem iudex est; audit ambos, et non exaudit ambos. Tristis
es, quia non es exauditus contra illum; gaude, quia non est exauditus contra te. Ego, inquis, non
hoc petebam; non inimici mei petebam mortem, sed vitam petebam filii mei: quid mali petebam?
Nihil mali petebas, sicut tu sentiebas. Nam quid, si ille raptus est, ne malitia mutaret intellectum
illius 29? Sed peccator, inquis, erat; et ideo volebam eum vivere, ut corrigeretur. Tu volebas eum
vivere, ut melior esset: quid si Deus noverat, si viveret, peiorem futurum? Unde ergo nosti quid illi
prodesset, mori an vivere? Si ergo non nosti, redi ad cor tuum, dimitte Deo consilium suum. Quid
ergo, inquis, faciam? quid orem? Quid ores? Quod te docuit Dominus, quod te docuit coelestis
magister. Invoca Deum tamquam Deum, ama Deum tamquam Deum: illo melius nihil est; ipsum
desidera, ipsum concupisce. Vide invocantem Deum in alio psalmo: Unam petii a Domino hanc
requiram. Quid est quod petit? Ut inhabitem in domo Domini per omnes dies vitae meae. Utquid
hoc? Ut contempler delectationem Domini 30. Si ergo amator Dei esse vis, sincerissimis medullis
castisque suspiriis ipsum dilige, ipsum ama, illi flagra, illi inhia quo iucundius nihil invenis, quo
melius, quo laetius, quo diuturnius Quid enim tam diuturnum, quam id quod est sempiternum? Non
times ne aliquando a te pereat, qui facit ne tu pereas. Si ergo tu invocas Deum tamquam Deum,
securus esto, exaudiris; pertines ad istum versum: Et multum misericors omnibus invocantibus te.

Deus nos non exaudit ad voluntatem sed ad utilitatem.
9. Noli ergo dicere: Illud mihi non dedit. Redi ad conscientiam tuam; libra, interroga, parcere illi
noli. Si vere Deum invocasti, certus esto quia id forte quod volebas temporaliter, ideo non dedit,
quia non tibi proderat. Aedificetur in hoc cor vestrum, fratres, cor christianum, cor fidele; ne
incipiatis tristes facti, veluti fraudati desideriis vestris, ire in indignationem contra Deum: etenim
non expedit adversus stimulum calcitrare 31. Recurrite ad Scripturas. Exauditur diabolus, et non
exauditur Apostolus: quid vobis videtur? Quomodo exaudiuntur daemones? Petierunt se ire in
porcos, et concessum est eis 32. Quomodo exauditus est diabolus? Petiit Iob tentandum, et
accepit 33. Quomodo non exauditus est Apostolus? In magnitudine, inquit, revelationum ne extollar,
datus est mihi stimulus carnis meae, angelus satanae qui me colaphizet: propter quod ter
Dominum rogavi ut auferret eum a me, et dixit mihi: Sufficit tibi gratia mea; nam virtus in
infirmitate perficitur 34. Exaudivit eum quem disponebat damnare, et non exaudivit eum quem
volebat sanare. Nam et aeger petit multa a medico, non dat medicus: non exaudit ad voluntatem,
ut exaudiat ad sanitatem. Ergo medicum tuum pone Deum; pete ab illo salutem, et salus tua ipse
erit: non quasi salutem extrinsecus, sed ut salus ipse sit; ne rursus ames aliam salutem praeter
ipsum, sed quomodo habes in psalmo: Dic animae meae: Salus tua ego sum 35. Quid ad te, quid tibi
dicat, ut se tibi det? Vis ut det se tibi? Quid si quod vis habere, non vult ipse ut habeas, ut se tibi
det? Impedimenta removet, ut intret ad te. Bona cogitate et considerate, fratres, quae dat Deus
peccatoribus; et hinc intellegite quid servet servis suis. Peccatoribus blasphemantibus eum quotidie
dat coelum et terram, dat fontes, fructus, salutem, filios, copias, ubertatem: haec omnia bona non
dat nisi Deus. Qui talia peccatoribus dat, quid eum putas servare fidelibus suis? Hoccine de illo
sentiendum est, quia qui talia malis dat, nihil servat bonis? Imo vero servat, non terram, sed
coelum. Vilius forte aliquid dico, cum dico coelum; sed seipsum, qui fecit coelum. Pulchrum est
coelum, sed pulchrior est fabricator coeli. Sed video coelum, et illum non video. Oculos enim habes
ad videndum coelum; cor nondum habes ad videndum fabricatorem coeli: ideo venit de coelo in
terram, ut mundet cor, quo videatur qui fecit coelum et terram. Sed plane cum patientia salutem
exspecta. Quibus te medicamentis curet, ille novit; quibus sectionibus, quibus ustionibus, ille novit.

570

