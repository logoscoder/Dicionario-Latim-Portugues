Casto corde amemus Deum.
17. Nos ergo Deum amemus, fratres, pure et caste. Non est castum cor, si Deum ad mercedem
colit. Quid ergo? mercedem de Dei cultu non habebimus? Habebimus plane, sed ipsum Deum quem
colimus. Ipse nobis merces erit, quia videbimus eum sicuti est 48. Attende quia mercedem
consequeris. Amatoribus suis Dominus noster Iesus Christus quid dicit? Qui diligit me, mandata
mea custodit; et qui diligit me, diligetur a Patre meo, et ego diligam eum. Quid illi ergo dabis? Et
ostendam meipsum illi 49. Si non amas, parum est: si amas, si suspiras, si gratis colis eum a quo
gratis emptus es, non enim eum promerueras ut te redimeret, si consideratis in te beneficiis eius
suspiras, et inquietum habes cor desiderio eius; noli extra eum aliquid ab eo quaerere, ipse tibi
sufficit. Quantumlibet sis avarus, sufficit tibi Deus. Etenim avaritia terram quaerebat possidere
totam, adde et coelum: plus est qui fecit coelum et terram. Dicam, fratres: in istis humanis coniugiis
considerate cor castum quale sit ad Deum. Certe humana coniugia sunt: non diligit uxorem suam,
qui propter dotem illam diligit; non maritum caste diligit, quae propterea diligit, quia aliquid
donavit, aut quia multum donavit. Et dives maritus, et pauper factus maritus est. Quam multi
proscripti, a castis uxoribus amplius dilecti sunt? Probata sunt multa casta coniugia calamitatibus
maritorum: ne aliud amare quam maritum putarentur, non solum non deseruerunt, sed amplius
obsecutae sunt. Si ergo maritus carnalis gratis diligitur, si caste diligitur; et uxor carnalis gratis
diligitur, si caste diligitur: Deus quomodo diligendus est, verus et verax animae maritus ad prolem
sempiternae vitae fecundans, et steriles nos non esse permittens? Illum ergo sic diligamus, ut aliud
praeter ipsum non diligatur; et fit in nobis quod diximus, quod cantavimus, quia et hic vox nostra
est: In quacumque die invocavero te, ecce scivi quoniam Deus meus es tu. Hoc est invocare Deum,
gratis invocare. Proinde de quibusdam quid dictum est? Dominum non invocaverunt. Quasi
Dominum sibi invocare videbantur; et petebant eum de haereditatibus, de amplianda pecunia, de
prolonganda vita ista, de caeteris temporalibus rebus: et quid de illis Scriptura? Dominum non
invocaverunt. Ideo quid sequitur? Ibi timuerunt timore, ubi non erat timor 50. Quid est, ubi non erat
timor? Ne illis subtraheretur pecunia, ne aliquid in domo eorum minus fieret; postremo ne minus
annorum haberent in hac vita, quam sibi sperabant: verum ibi trepidaverunt timore, ubi non erat
timor. Quales fuerunt illi Iudaei: Si dimiserimus eum vivere, venient Romani, et auferent a nobis et
locum et gentem 51. Ibi timuerunt timore ubi non erat timor. Ecce scivi, quoniam Deus meus es tu.
Magnae divitiae cordis, magnum lumen oculi interioris, magna fiducia securitatis! Ecce scivi
quoniam Deus meus es tu.
18. [v 11.] In Deo laudabo verbum, in Domino laudabo sermonem: in Deo speravi, non timebo quid
faciat mihi homo. Iam ipse est sensus qui superius est repetitus.

Sincerae fidei sacrificium et vota laudis offeramus.
19. [v 12.] In me sunt, Deus, vota tua, quae reddam laudis tibi. Vovete, et reddite Domino Deo
vestro 52. Quid voveatis, quid reddatis? An forte animalia illa quae offerebantur ad aras aliquando?
Nihil tale offeras: in te est quod voveas et reddas. De cordis arca profer laudis incensum, de cellario
bonae conscientiae profer sacrificium fidei. Quidquid profers, accende caritate. In te sint vota, quae
reddas laudis Deo. Cuius laudis? Quid enim tibi praestitit? Quoniam eruisti animam meam de
morte. Ipsa est illa vita quam enuntiat illi: Deus, vitam meam enuntiavi tibi. Quid enim eram?
Mortuus. Per meipsum eram mortuus: per te quid sum? Vivus. Ideo in me sunt, Deus, vota tua,
quae reddam laudis tibi. En amo Deum meum; nemo hunc mihi eripit: quod illi dem nemo mihi
eripit, quia in corde inclusum est. Merito dicitur in illa superiore fiducia: Quid faciat mihi homo?
Saeviat homo, permittatur saevire, permittatur efficere quod conatur: quid est ablaturus? Aurum,
argentum, pecora, servos, ancillas, fundos, domos; auferat omnia: numquid aufert vota quae in me
sunt, quae reddam laudis Deo? Permissus est tentare tentator sanctum virum Iob: uno puncto
temporis abstulit omnia, quidquid facultatum habuerat ademit, abstulit haereditatem, interfecit
haeredes; neque hoc paulatim, sed catervatim, uno ictu, uno impetu, ut omnia subito nuntiarentur.
Ablatis omnibus solus remansit Iob; sed in illo erant vota laudis quae redderet Deo, in illo plane
erant: arcam sancti pectoris sui fur diabolus non invaserat, plenus erat unde sacrificaret. Audi quae
habebat, audi quae protulit: Dominus dedit, Dominus abstulit; sicut Domino placuit, ita factum est:
sit nomen Domino benedictum 53. O divitiae interiores, quo fur non accedit! Ipse dederat Deus unde
accipiebat; ipse ditaverat, unde illi offerebat quod amabat. Laudem a te quaerit Deus,
confessionem tuam quaerit Deus. Sed de agro tuo aliquid daturus es? Ipse pluit ut haberes. De arca
daturus es aliquid? Ipse instituit quod daturus es. Quid daturus es quod ab illo non accepisti? Quid
enim habes quod non accepisti? 54 De corde dabis? Ipse dedit fidem, spem et caritatem: hoc
prolaturus, hoc sacrificaturus es. Sed plane omnia illa caetera potest tibi auferre inimicus invito, hoc

331

