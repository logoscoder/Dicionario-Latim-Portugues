12. Et illud quod dictum est: Ne forte non sufficiat nobis 29, magna consideratione humilitatis
dictum est. Oleum enim quod gestamus in conscientia, iudicium est nostrum de nobis ipsis, quales
simus; et difficile est ut de se quisque perfecte iudicet. Fratres mei, quantumlibet homo proficiat,
quantumlibet se ad anteriora extendat, et praeterita obliviscatur 30; si iam dicit sibi: Bene est:
procedit regula de thesauris Dei, examinat ad liquidum; et quis gloriabitur castum se habere cor? et
quis gloriabitur mundum se esse a peccato 31? Sed quid dixit Scriptura? Iudicium sine misericordia
illi qui non fecit misericordiam 32. Quantumcumque proficias, sperabis in misericordiam. Nam si
iustitia sine misericordia prolata fuerit, in quolibet quod damnet inveniet. Quae nos consolatur
Scriptura? Quae hortatur ad misericordiam faciendam, ut omnino crebrescamus in erogando quod
amplius habemus. Multa autem superflua habemus, si nonnisi necessaria teneamus: nam si inania
quaeramus, nihil sufficit. Fratres, quaerite quod sufficit operi Dei, non quod sufficit cupiditati
vestrae. Cupiditas vestra non est opus Dei. Forma vestra, corpus vestrum, anima vestra, hoc totum
opus Dei. Quaere quae sufficiant, et videbis quam pauca sint. Viduae suffecerunt duo nummi ad
faciendam misericordiam, suffecerunt duo nummi ad emendum regnum Dei 33. Ad vestiendos toties
venatores quid sufficit editori? Videte quia non solum pauca sunt quae vobis sufficiant; sed nec ipse
Deus multa a vobis quaerit. Quaere quantum tibi dederit, et ex eo tollo quod sufficit: caetera quae
superflua iacent, aliorum sunt necessaria. Superflua divitum, necessaria sunt pauperum. Res
alienae possidentur, cum superflua possidentur.

Deus egere a te voluit et tu manus retrahis?
13. Faciens ergo huiusmodi misericordias, et illam praecipue quae gratis constat: Dimitte, sicut
dimittimus 34; quo nonnisi caritatem erogas, quae crescit cum erogas: faciens ergo et fervens in
ipsis bonis operibus misericordiae, quae iam bona opera, ut iam diximus, tunc non erunt
necessaria, quia nullus erit miser in quem facienda sit misericordia; exspectabis securus iudicium,
non tam securus de iustitia tua, quam securus de misericordia Dei, quia et tu misericordiam
praerogasti. Iudicium enim sine misericordia illi qui non fecit misericordiam: superexaltat autem,
inquit, misericordia iudicio 35. Ne putetis, fratres, quia tunc non est iustus, quando nostri miseretur,
aut recedit a regula iustitiae suae. Et cum damnat, iustus est; et cum miseretur, iustus est. Quid
enim tam iustum, quam reddere misericordiam praeroganti? Quid tam iustum, quam ut in qua
mensura mensi fueritis, in ea remetiatur vobis 36? Da egenti fratri. Cui fratri? Christo. Si ergo quia
fratri, Christo; et quia Christo, Deo, qui est super omnia benedictus in saecula 37: Deus egere a te
voluit; et tu manus retrahis? Certe tu porrigis manum, et petis a Deo: audi Scripturam: Non sit
manus tua porrecta ad accipiendum, et ad dandum collecta 38. Erogari sibi vult Deus ex illo quod
dedit. Quid enim das quod ille non dedit? quid enim habes quod non accepisti 39? Aut vero, non
dico, Deo, sed cuilibet de tuo das aliquid? De illius das, qui iubet ut des. Praerogator esto, non
invasor. Haec ergo faciens, et si bona humilitate dicis de illo oleo: Ne forte non sufficiat nobis 40,
intras et clauditur. Audi Apostolum hoc dicentem: Mihi autem minimum est ut a vobis diiudicer 41.
Quando enim potestis diiudicare conscientiam meam? quando examinare quo animo facio, quidquid
facio? quantum possunt homines de alio iudicare? Plus homo utique ipse de se; sed Deus plus de
homine, quam homo de se. Ergo si talis fueris, intrabis; in quinque illis virginibus eris: caeterae
fatuae excludentur. Nam hoc habes in Evangelio: Claudetur ostium, et stabunt et clamabunt: Aperi
nobis; et non aperietur: Quoniam confirmavit vectes portarum tuarum. Confirmavit, inquit, vectes
portarum tuarum: secura sta, secura lauda, sine fine lauda. Fortiter clausae sunt portae tuae; non
exit amicus, non intrat inimicus: Confirmavit vectes portarum tuarum.
14. Benedixit filios tuos in te. Non vagantur foris, non peregrinantur; intus gaudent, intus laudant,
intus benedicuntur; intus non parturiunt, quia iam neminem pariunt. Filii sunt, sancti sunt: isti filii
sancti iam laudantes et gaudentes, parturiti et parti sunt matre caritate, inclusi sunt colligente
caritate. Audi caritatem parturientem illos: qua praeditus Paulus apostolus, non solum paternum,
sed et maternum cor gerens in filios: Filii mei, inquit, quos iterum parturio 42. Cum Paulus eos
parturiebat, caritas parturiebat: cum caritas eos parturiebat, Dei Spiritus parturiebat; caritas enim
Dei diffusa est in cordibus nostris per Spiritum sanctum, qui datus est nobis 43. Ergo colligat quos
parturivit et peperit. Modo iam intus filii sunt, securi sunt: volarunt de nido timoris, volarunt in
coelestia, volarunt in aeterna; iam nihil metuunt temporale.

Omnes qui pacem amant in pacis civitate benedicentur.
15. [v 14.] Benedixit filios tuos in te. Quis? Qui posuit fines tuos pacem. Quomodo exsultastis
omnes? Hanc amate, fratres mei. Multum delectamur, quando clamat de cordibus vestris pacis
dilectio. Quomodo vos delectavit? Nihil dixeram, nihil exposueram; versum pronuntiavi, et

1044

