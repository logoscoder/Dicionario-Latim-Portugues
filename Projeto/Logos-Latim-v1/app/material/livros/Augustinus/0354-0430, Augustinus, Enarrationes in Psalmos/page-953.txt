dicitur: Alii fides in eodem Spiritu, alii curationum donatio in uno Spiritu, alii operationes virtutum,
alii prophetia, alii diiudicatio spirituum, alii genera linguarum, alii interpretatio linguarum 20. Nihil
enim horum est quod in huius saeculi nocte non sit necessarium: quae cum transierit, necessaria
ista non erunt: ideo, in potestatem noctis. In potestatem quippe ait, vel diei vel noctis, ut potestas
esset die lucere vel nocte; quod in spiritalibus donis sic intellegitur, quia dedit potestatem filios Dei
fieri 21. Qui percussit Aegyptum, cum primogenitis eorum. Percussit et saeculum, cum his quae
praecipua putantur in saeculo.

Per baptismum Deus peccatum et spirituales hostes interemit.
9. [vv 11-26.] Qui eduxit Israel de medio eorum. Eduxit etiam sanctos ac fideles suos de medio
malorum. In manu potenti et brachio excelso. Quid potentius, quid excelsius eo de quo dictum est:
Et brachium Domini cui revelatum est? 22 Qui divisit mare Rubrum in divisiones. Dividit etiam, ut
unus atque idem Baptismus aliis sit in vitam, aliis sit in mortem. Et eduxit Israel per medium eius.
Educit etiam innovatum populum suum per lavacrum regenerationis. Et excussit Pharaonem et
virtutem eius in mari Rubro. Celeriter interimit et peccatum suorum reatumque eius per
Baptismum. Qui traduxit populum suum in deserto. Traducit et nos in huius saeculi ariditate et
sterilitate, ne in ea pereamus. Qui percussit reges magnos, et occidit reges fortes. Percutit atque
occidit etiam a nobis diabolicas et noxias potestates. Seon regem Amorrhaeorum. Germen inutile
vel Tentationem calentem, quod interpretatur Seon; regem Amaricantium, quod interpretatur
Amorrhaeorum. Et Og regem Basan. Coacervantem, quod interpretatur Og; et regem Confusionis,
quod interpretatur Basan: quid enim coacervat diabolus, nisi confusionem? Et dedit terram eorum
haereditatem, haereditatem Israel servo suo. Dat etiam quos diabolus possidebat, haereditatem
semini Abrahae, quod est Christus. Quia in humilitate nostra memor fuit nostri. Et redemit nos ab
inimicis nostris: sanguine Unigeniti sui. Qui dat escam omni carni; hoc est, omni hominum generi,
non tantum Israelitarum, sed et Gentium: de qua esca dicitur: Caro mea vere est esca 23.
Confitemini Deo coeli, quoniam in aeternum misericordia eius. Confitemini Domino dominorum,
quoniam in aeternum misericordia eius. Quod hic ait: Deo coeli, credo aliter dicere voluit quod
supra iam dixerat: Deo deorum 24: nam quod ibi deinde subiunxit, hoc etiam hic repetivit:
Confitemini Domino dominorum. Sed etsi sunt qui dicuntur dii, sive in coelo, sive in terra;
quemadmodum sunt dii multi et domini multi; sed nobis unus est Deus, Pater, ex quo omnia, et nos
in ipsum, et unus Dominus Iesus Christus, per quem omnia, et nos per ipsum 25; cui confitemur,
quoniam in aeternum misericordia eius.

194 IN PSALMUM 136
ENARRATIO
Sermo ad plebem

Duae civitates, Dei et diaboli, per saeculorum volumina currunt.
1. [v 1.] Oblitos vos esse non arbitror, commendasse nos vobis, imo commemorasse vos, quod
omnis eruditus in sancta Ecclesia nosse debet unde cives simus, et ubi peregrinemur, et
peregrinationis nostrae causam esse peccatum, reversionis autem munus remissionem peccatorum
et iustificationem gratiae Dei. Duas civitates permixtas sibi interim corpore, et corde separatas,
currere per ista volumina saeculorum usque in finem, audistis et nostis; unam cui finis est pax
aeterna, et vocatur Ierusalem; alteram cui gaudium est pax temporalis, et vocatur Babylonia.
Interpretationes etiam nominum, si non fallor, tenetis: Ierusalem interpretari, Visionem pacis;
Babyloniam, Confusionem. Ierusalem in Babylonia captiva tenebatur non tota; cives enim eius et
Angeli sunt. Sed quod attinet ad homines praedestinatos in gloriam Dei, futuros per adoptionem
cohaeredes Christi, quos de ipsa captivitate redemit sanguine suo: particulam ergo istam civitatis
Ierusalem captivam teneri in Babylonia pro peccato, incipere autem inde exire prius corde per
confessionem iniquitatis et caritatem iustitiae, deinde postea in fine saeculi etiam corpore
separandam, commendavimus in eo psalmo, quem primo hic cum vestra Dilectione tractavimus,
qui ita incipit: Te decet hymnus, Deus, in Sion; et tibi reddetur votum in Ierusalem 1. Hodierna
autem die decantavimus. Super flumina Babylonis, ibi sedimus et flevimus, cum recordaremur Sion.
Videte quia in illo dictum est: Te decet hymnus, Deus, in Sion; hic autem: Super flumina Babylonis,
ibi sedimus et flevimus, cum recordaremur Sion: illam Sion, ubi decet hymnus Deum.

953

