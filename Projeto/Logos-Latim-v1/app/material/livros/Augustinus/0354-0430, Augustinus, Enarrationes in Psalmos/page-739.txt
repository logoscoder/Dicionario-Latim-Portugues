praedicantur iudicia eius. Quid ergo ait in alio psalmo: Qui annuntiat verbum suum Iacob, iustitias
et iudicia sua Israel; non fecit sic omni genti, et iudicia sua non manifestavit eis 24. Ideo dictum est,
quia unam gentem voluit intellegi pertinentem ad semen Abrahae; quae vocata est quidem ex
omnibus gentibus, et sic in ea dicuntur omnes gentes, ut una sit gens in adoptionem vocata. Extra
istam nulli genti manifestavit iudicia sua: quoniam qui ea non crediderunt, etiamsi annuntiata sunt,
manifestata eis utique non sunt; quia nisi credant, non intellegent.

De sensu verborum greco et greco discutitur.
6. [vv 8-11.] Memor fuit in saeculum testamenti sui. Alii codices habent, in aeternum; quod ex
ambiguo graeco factum est. Sed si in hoc saeculum intellegendum est, non in aeternum; quomodo
exponens cuius testamenti memor fuerit, adiungit et dicit: Verbi quod mandavit in mille
generationes? Quod adhuc cum aliquo fine potest intellegi; sed deinde dicit: Quod disposuit ad
Abraham, et iuramenti sui ad Isaac; et statuit illud Iacob in praeceptum, et Israel in testamentum
aeternum. Ubi nullus est ambiguitatis locus:
quippe habet graecus, quod nusquam nostri
nisi aeternum interpretati sunt; vix autem aliqui alicubi
aeternale dixerunt. Nisi forte quia
familiarius interpretantur saeculum,
non aeternum, sed saeculare interpretari
velint; quod neminem ausum fuisse commemini. Si autem hoc loco Testamentum Vetus
intellegendum est, propter terram Chanaan; sic enim sermo contexitur: Et statuit illud ipsi Iacob in
praeceptum, et ipsi Israel in testamentum aeternum, dicens: Tibi dabo terram Chanaan, funiculum
haereditatis vestrae: quomodo intellegendum est aeternum, cum terrena illa haereditas aeterna
esse non possit? Et ideo Vetus Testamentum vocatur, quia per Novum aboletur. Mille vero
generationes, nec aeternum videntur aliquid significare; quia utique finem habent, et ad ipsa
temporalia nimis multae sunt. Quamlibet enim paucis annis generatio determinetur, quam Graeci
dicunt; quam minimam quidam quindecim annis terminaverunt, ex qua homo incipit posse
generare; quae sunt istae mille generationes, non solum a tempore Abraham, quando ei facta est
ista promissio, usque ad tempus Novi Testamenti, sed ab ipso Adam, usque ad terminum saeculi?
Quis enim audeat dicere quindecim annorum millibus hoc saeculum extendi?

Dei fidei lege, cui hereditas aeterna promittitur.
7. Proinde mihi videtur non hic Vetus Testamentum intellegendum, quod Novo esse tollendum
dicitur per prophetam: Ecce dies veniunt, dicit Dominus, et confirmabo domui Iacob Testamentum
Novum; non secundum Testamentum quod constitui patribus eorum, cum eduxissem eos de terra
Aegypti 25: sed testamentum fidei, quod laudat Apostolus, cum Abraham nobis proponit imitandum,
et de Legis operibus gloriantes inde convincit, quod Abraham etiam ante circumcisionem credidit
Deo, et reputatum est illi ad iustitiam 26: Denique cum dixisset: Memor fuit in saeculum testamenti
sui; quod in aeternum intellegere debemus, testamenti scilicet iustificationis et haereditatis
aeternae, quam fidei promisit Deus: Verbi, inquit, quod mandavit in mille generationes. Quid est,
mandavit? Quod enim ait: Tibi dabo terram Chanaan, non mandatum est, sed promissum:
mandatum est autem quod facere debemus, promissum quod accipere. Mandatum ergo fides est,
ut iustus ex fide vivat 27; et huic fidei haereditas aeterna promittitur. Mille ergo generationes,
propter numeri perfectionem, pro omnibus intellegendae sunt; id est, quamdiu generatio
generationi sequendo succedit, tamdiu mandatum est vivendum ex fide. Quod observat populus
Dei, filii promissionis nascendo venientes, et moriendo abeuntes, donec omnis generatio finiatur;
quod millenario numero significatum est, quia denarii numeri solidum quadratum decem decies, et
hoc decies, ad mille pervenit. Quod disposuit, inquit, ad Abraham, et iuramenti sui ad Isaac. Et
statuit illud Iacob, id est ipsi Iacob, in praeceptum. Ipsi sunt tres patriarchae quorum specialiter se
dicit Deum, quos et Dominus nominat in Testamento Novo, ubi dicit: Multi ab oriente et occidente
venient, et recumbent cum Abraham, et Isaac, et Iacob in regno coelorum 28. Ista est haereditas
aeterna. Nam et hic, ubi ait: Statuit illud Iacob in praeceptum; manifestat praeceptum esse fidei:
non enim promissum appellaret praeceptum. Si enim opus est in praecepto, merces in promisso:
Hoc est opus Dei, Dominus ait, ut credatis in eum quem ille misit 29. Hoc ergo verbum quod
mandavit, memor in aeternum testamenti sui, hoc est, verbum fidei quod praedicamus 30, statuit
illud ipsi Iacob in praeceptum; et ipsi Israel in testamentum aeternum, id est, quod ex ipso verbo et
praecepto impleto daturus esset aliquid aeternum. Dicens: Tibi dabo terram Chanaan, funiculum
haereditatis vestrae. Quomodo ergo est hoc aeternum, nisi aliquid aeternum significet? Ipsa enim
dicta est terra promissionis, terra fluens lac et mel 31. Quod totum significat gratiam, in qua
gustatur quam suavis est Dominus 32; ad quam non omnes homines pertinent: non enim omnium
est fides 33. Ideo addidit: Funiculum haereditatis vestrae. Unde in alio psalmo, semel Abrahae, quod
est Christus, intellegitur loqui, ubi dicit: Funes ceciderunt mihi in praeclaris; etenim haereditas mea

739

