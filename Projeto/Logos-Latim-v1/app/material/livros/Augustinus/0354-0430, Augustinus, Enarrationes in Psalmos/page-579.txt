est. In istis civitatibus alia est fabrica aedificiorum, alii sunt cives inhabitantes in fabrica: illa civitas
civibus suis aedificatur, ipsi sunt lapides qui sunt cives; lapides enim vivi sunt. Et vos, inquit,
tamquam lapides vivi aedificamini in domum spiritalem 12. Ad nos directa vox est. Ergo sequamur
de ista civitate.

Apostoli fundamentum et portae Ecclesiae. Duodenarii numeri sacramentum.
4. Fundamenta eius in montibus sanctis: diligit Dominus portas Sion. Iam ideo praelocutus sum, ne
putetis alia esse fundamenta, alias portas. Quare sunt fundamenta Apostoli et Prophetae? Quia
eorum auctoritas portat infirmitatem nostram. Quare sunt portae? Quia per ipsos intramus ad
regnum Dei: praedicant enim nobis. Et cum per ipsos intramus, per Christum intramus: ipse est
enim ianua 13. Et dicuntur duodecim portae Ierusalem 14, et una porta Christus, et duodecim portae
Christus; quia in duodecim portis Christus: et ideo duodenarius numerus Apostolorum.
Sacramentum magnum huius duodenarii numeri. Sedebitis, inquit, super duodecim sedes,
iudicantes duodecim tribus Israel 15. Si duodecim sellae ibi sunt; non est ubi sedeat tertius decimus
Paulus apostolus, et non erit quomodo iudicet: et ipse se iudicaturum dixit, non homines tantum,
sed et angelos. Quos angelos, nisi apostatas angelos? Nescitis, inquit, quia angelos iudicabimus 16?
Responderet ergo turba: Quid te iactas iudicaturum? Ubi sedebis? Duodecim sedes dixit Dominus
duodecim Apostolis; unus cecidit Iudas, in locum ipsius Matthias ordinatus est, impletus est
duodenarius numerus sedium: primo locum inveni ubi sedeas, et sic te minare iudicaturum 17.
Duodecim ergo sedes quid sibi velint, videamus. Sacramentum est cuiusdam universitatis; quia per
totum orbem terrarum futura erat Ecclesia, unde vocatur hoc aedificium ad Christi compagem: et
ideo quia undique venitur ad iudicandum, duodecim sedes sunt; sicut quia undique intratur in illam
civitatem, duodecim portae sunt. Non solum ergo illi duodecim et apostolus Paulus, sed quotquot
iudicaturi sunt, propter significationem universitatis, ad sedes duodecim pertinent; quemadmodum
quotquot intrabunt, ad duodecim portas pertinent. Partes enim mundi quatuor sunt, Oriens,
Occidens, Aquilo et Meridies. Istae quatuor partes assidue nominantur in Scripturis. Ab omnibus
istis quatuor ventis, sicut dicit Dominus in Evangelio a quatuor ventis se collecturum electos
suos 18; ab omnibus ergo istis quatuor ventis vocatur Ecclesia. Quomodo vocatur? Undique in
Trinitate vocatur: non vocatur nisi Baptismo in nomine Patris, et Filii, et Spiritus sancti. Quatuor
ergo ter ducta, duodecim inveniuntur.

Impletae erant passiones in Capite, restabat in corpore.
5. Pulsate ergo affectu ad has portas, et clamet in vobis Christus: Aperite mihi portas iustitiae 19.
Praecessit enim in capite; sequitur se in corpore. Videte quid dixit Apostolus, quia in ipso Christus
patiebatur: Ut adimpleam, inquit, quae desunt pressurarum Christi in carne mea 20. Ut adimpleam:
Quid? Quae desunt. Cui desunt? Pressurarum Christi. Et ubi desunt? In carne mea. Numquid aliquid
pressurarum deerat in illo homine, quod factum est Verbum Dei, nato de Maria virgine? Passus
enim est quidquid pati deberet, ex sua voluntate non ex peccati necessitate; et videtur quia omnia:
in cruce enim positus accepit acetum ultimum, et ait: Perfectum est; inclinato capite emisit
spiritum 21. Quid est: Perfectum est? Iam de mensura passionum nihil mihi deest; omnia quae de
me praedicta sunt, completa sunt: tamquam ideo exspectaret ut complerentur. Quis est qui sic
proficiscatur, quomodo ille de corpore egressus est? Sed quis est qui hoc potuit? Qui primo dixerat:
Potestatem habeo ponendi animam meam, et potestatem. habeo iterum sumendi eam: nemo tollit
eam a me: sed ego pono eam a me, et iterum sumo eam 22. Posuit quando voluit; sumpsit quando
voluit: nemo abstulit, nemo extorsit. Ergo impletae erant omnes passiones, sed in capite: restabant
adhuc Christi passiones in corpore. Vos autem estis corpus Christi et membra 23. In his ergo
membris cum esset Apostolus, dixit: Ut adimpleam quae desunt pressurarum Christi in carne mea.
Ergo illuc imus quo Christus praecessit, et adhuc Christus illuc pergit quo praecessit: praecessit
enim Christus in capite, sequitur in corpore. Et adhuc Christus hic laborat; et Christus hic patiebatur
a Saulo, quando audivit Saulus: Saule, Saule, quid me persequeris? 24 Quomodo solet lingua dicere,
calcato pede: Calcas me. Linguam nullus tetigit; compassione clamat, non attritione. Adhuc
Christus hic eget, Christus hic peregrinatur, Christus hic aegrotat, Christus hic in carcere includitur.
Iniuriam ei facimus, si non ipse dixit: Esurivi, et dedistis mihi manducare; sitivi, et potastis me;
hospes, et collegistis me; nudus, et vestistis me; aeger, et visitastis me. Et illi: Quando te vidimus
haec patientem, et ministravimus tibi? Et ille: Cum uni ex minimis meis fecistis, mihi fecistis 25. Ergo
aedificemur in Christum super fundamentum Apostolorum et Prophetarum, ipso summo angulari
lapide existente 26; quia diligit Dominus portas Sion super omnia tabernacula Iacob. Quasi vero et
ipsa Sion non inter tabernacula Iacob. Et ubi erat Sion nisi in populo Iacob? Iacob enim nepos
Abrahae, unde natus populus Iudaeorum, dicitur populus Israel, quia ipse Iacob appellatus est et

579

