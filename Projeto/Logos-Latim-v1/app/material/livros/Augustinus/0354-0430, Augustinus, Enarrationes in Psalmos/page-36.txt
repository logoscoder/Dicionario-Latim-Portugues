praevaleat homo, iudicentur gentes in conspectu tuo 57; id est in occulto, ubi solus Deus videt. Hoc
factum est, cum impii ad magnam quae videtur hominibus felicitatem pervenerunt; super quos
constituitur legislator, qualem habere meruerunt, de quo dicitur: Constitue, Domine, legislatorem
super eos, sciant gentes quoniam homines sunt 58. Nunc autem post illam occultam poenam atque
vindictam dicitur, Exsurge, Domine Deus, exaltetur manus tua: non utique in occulto, sed iam in
manifestissima gloria. Ne obliviscaris pauperum in finem; id est, sicut impii putant, qui dicunt:
Oblitus est Deus, avertit faciem suam ne videat usque in finem. Usque in finem autem negant
Deum videre, qui dicunt eum res humanas et terrenas non curare; quoniam terra quasi finis est
rerum, quia ultimum elementum est in quo homines ordinatissime laborant, sed laborum suorum
ordinem videre non possunt, qui maxime pertinet ad occulta Filii. Laborans ergo Ecclesia illis
temporibus, tamquam navis in magnis fluctibus et procellis, quasi dormientem excitat Dominum, ut
imperet ventis, et tranquillitas redeat 59: dicit ergo, Exsurge, Domine Deus, exaltetur manus tua, ne
obliviscaris pauperum in finem.
30. [vv 13.14.] Iam itaque manifestum iudicium intellegentes, et exsultantes dicunt, Propter quid
irritavit impius Deum? id est, quid profuit tanta mala facere? Dixit enim in corde suo: Non requiret.
Deinde sequitur: Vides quoniam tu laborem et iram consideras, ut tradas eos in manus tuas. Sensus
iste pronuntiationem quaerit, in qua si erratum fuerit, obscuratur. Sic enim dixit in corde suo
impius: Non requiret Deus, quasi Deus laborem et iram consideret, ut tradat eos in manus suas; id
est, quasi laborare et irasci timeat, et propterea illis parcat, ne onerosa illi sit poena eorum, aut ne
iracundiae tempestate turbetur, quomodo plerumque homines faciunt, dissimulantes vindictam, ne
laborent, aut irascantur.

Dominus est spes pauperis.
31. Tibi derelictus est pauper. Ideo enim pauper est, id est, omnia huius mundi temporalia bona
contempsit, ut tu sis tantum spes eius. Pupillo tu eris adiutor; id est, ei cui moritur pater hic
mundus, per quem carnaliter genitus est, et iam potest dicere: Mundus mihi crucifixus est, et ego
mundo 60. Talibus enim pupillis pater fit Deus. Docet quippe Dominus pupillos fieri discipulos suos,
quibus dicit: Ne vobis dicatis patrem in terris 61. Cuius rei exemplum praebuit prior ipse dicendo:
Quae mihi mater, aut qui fratres 62. Unde volunt quidam perniciosissimi haeretici asserere, non eum
habuisse matrem: nec vident esse consequens si haec verba attendant, ut nec discipuli eius patres
habuerint; quia sicut ipse dixit, Quae mihi mater est, sic illos docuit, cum ait: Nolite vobis dicere
patrem in terris.
32. [vv 15.16.] Contere brachium peccatoris et maligni; illius scilicet de quo supra dicebatur:
Omnium inimicorum suorum dominabitur. Brachium ergo eius, dixit potentiam eius: cui contraria
est Christi potentia, de qua dicitur: Exsurge, Domine Deus, exaltetur manus tua. Requiretur
delictum eius, nec invenietur propter illud, id est, iudicabitur de peccato suo, et ipse periet propter
peccatum suum. Deinde quid mirum si sequitur, Dominus regnabit in aeternum et in saeculum
saeculi, peribitis gentes de terra illius? Gentes posuit, peccatores et impios.
33. [v 17.] Desiderium pauperum exaudivit Dominus: desiderium illud quo aestuabant, cum in
angustiis et tribulationibus huius saeculi Domini diem concupiscerent. Praeparationem cordis
eorum exaudivit auris tua: haec est cordis praeparatio, de qua in alio psalmo canitur, Paratum cor
meum, Deus, paratum cor meum 63; de qua dicit Apostolus: Si autem quod non videmus speramus,
per patientiam exspectamus 64. Iam vero aurem Dei, non membrum corporeum, sed potentiam
esse qua exaudit, regulariter debemus accipere; atque ita quibusque nominatis membris eius, quae
in nobis visibilia et corporea sunt, potentias operationum oportet intellegi, ne saepe ista repetantur:
non enim corporeum fas est putare, quod Dominus Deus non sonantem vocem, sed
praeparationem cordis exaudit.
34. [v 18.] Iudicare pupillo et humili: id est, non ei qui conformatur huic saeculo, neque superbo.
Aliud est enim iudicare pupillum, aliud iudicare pupillo: iudicat pupillum etiam qui condemnat;
iudicat autem pupillo qui pro illo profert sententiam. Ut non apponat ultra magnificare se homo
super terram. Homines enim sunt, de quibus dictum est: Pone, Domine, legislatorem super eos,
sciant gentes quoniam homines sunt. Sed etiam ille qui eodem loco intellegitur poni super eos,
homo erit, de quo nunc dicitur, Ut non apponat ultra magnificare se homo super terram: cum
venerit scilicet Filius hominis iudicare pupillo, qui se exuit veterem hominem, atque hoc modo
tamquam extulit Patrem.

36

