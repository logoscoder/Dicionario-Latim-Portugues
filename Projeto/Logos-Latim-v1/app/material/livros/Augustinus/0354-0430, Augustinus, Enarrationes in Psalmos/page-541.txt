aut casas in vicis faciunt, aut non fieri conqueruntur! Psalmus autem iste pro torcularibus et quinta
sabbati, in pressura discretionis, et in sacramento Baptismi, cantatur ipsi Asaph. Asaph homo
quidam fuit hoc nomine appellatus, sicut Idithun, sicut Core, sicut alia nomina quae invenimus in
titulis Psalmorum: interpretatio tamen nominis mysterium intimat occultae veritatis. Asaph quippe
latine dicitur Congregatio. Ergo pro torcularibus, quinta sabbati, cantatur ipsi Asaph; id est, pro
pressura discernente, baptizatis ex aqua renatis, cantatur Psalmus dominicae congregationi.
Titulum in limine legimus, et in his prelis quid sibi velit, intelleximus: iam si placet etiam ipsam
domum operis, id est, ipsius torcularis interiora videamus. Intremus, inspiciamus, gaudeamus,
timeamus, appetamus, fugiamus. Omnia enim haec inventuri estis in hac interiore domo, id est, in
textu ipsius psalmi, cum legere, et adiuvante Domino, quod donaverit loqui coeperimus.

Paganorum et Christianorum gaudia.
3. [v. 2.] Ecce vos, o Asaph, congregatio Domini: Exsultate Deo adiutori nostro. Vos qui congregati
estis hodie, vos hodie Asaph Domini, si quidem vobis canitur Psalmus, ipsi Asaph: Exsultate Deo
adiutori nostro. Exsultant alii circo, vos Deo: exsultant alii deceptori suo; exsultate vos adiutori
vestro: exsultant alii Deo suo ventri suo; exsultate vos Deo vestro adiutori vestro. Iubilate Deo
Iacob: quia et vos pertinetis ad Iacob; imo vos estis Iacob, minor populus cui servit maior 6. Iubilate
Deo Iacob. Quidquid verbis explicare non poteritis, non ideo tamen ab exsultatione cessetis: quod
poteritis explicare, clamate; quod non potestis, iubilate. Etenim ex abundantia gaudiorum, cui
verba sufficere non possunt, in iubilationem solet erumpere: Iubilate Deo Iacob.

Accipite vocem nostram, reddite bona opera vestra.
4. [v 3.] Accipite psalmum, et date tympanum. Et accipite, et date. Quid accipite? quid date?
Accipite psalmum, et date tympanum. Dicit quodam loco apostolus Paulus, reprehendens et dolens,
quod nemo illi communicaverit in ratione dati et accepti 7. Quid est, in ratione dati et accepti, nisi
quod alio loco aperte exposuit: Si nos vobis spiritalia seminavimus, magnum est si nos vestra
carnalia metamus? 8 Et verum est quod tympanum quod de corio fit, ad carnem pertinet. Psalmus
ergo spiritalis est, tympanum carnale. Ergo plebs Dei, congregatio Dei, accipite psalmum, et date
tympanum: accipite spiritalia, et date carnalia. Hoc est quod vos et ad illam mensam beati Martyris
exhortati sumus, ut accipientes spiritalia, daretis carnalia. Haec enim quae exstruuntur ad tempus,
ad recipienda corpora vel vivorum vel mortuorum necessaria sunt, sed tempore praetereunti.
Numquid post iudicium Dei istas fabricas in coelum levabimus? Sine his tamen hoc tempore agere
quae ad possidendum coelum pertinent non poterimus. Si ergo avidi estis in spiritalibus accipiendis,
devoti estote in carnalibus erogandis. Accipite psalmum, et date tympanum: accipite vocem
nostram, reddite manus vestras.

Si exspectamus caelestia, non simus pigri ad operanda terrestria.
5. Psalterium iucundum cum cithara. Memini nos aliquando differentiam psalterii et citharae
intimasse Caritati vestrae: studiosi qui meminerunt, recognoscant; qui vel non audierunt, vel non
meminerunt, discant. Istorum duorum organorum musicorum, et psalterii et citharae haec
differentia est, quod psalterium lignum illud concavum, unde canorae chordae redduntur, in
superiore parte habet; deorsum feriuntur chordae, ut desuper sonent: in cithara vero haec eadem
concavitas ligni partem inferiorem tenet; tamquam illud sit de coelo, hoc de terra. Coelestis enim
est praedicatio verbi Dei; sed si exspectamus coelestia, non simus pigri ad operanda terrena; quia
psalterium iucundum, sed cum cithara. Hoc alio modo dictum est quod supra: Accipite psalmum, et
date tympanum: hic pro psalmo psalterium, pro tympano cithara posita est. Hoc tamen admoniti
sumus, ut praedicationi verbi Dei corporalibus respondeamus operibus.
6. [v. 4.] Tuba canite. Hoc est, clarius et fidentius praedicate; ne terreamini: sicut ait propheta
quodam loco: Exclama, et exalta sicut tuba vocem tuam 9. Tuba canite in initio mensis tubae.
Praeceptum erat ut in initio mensis tuba caneretur; et hoc usque nunc Iudaei corporaliter faciunt,
spiritaliter non intellegunt. Initium enim mensis, nova luna est; nova luna, nova vita est. Quid est
nova luna? Si qua igitur in Christo nova creatura 10. Quid est: Tuba canite in initio mensis tubae?
Cum tota fiducia novam vitam praedicate; strepitum vitae veteris nolite metuere.
7. [v. 5.] Quia praeceptum ipsi Israel est, et iudicium Deo Iacob. Ubi praeceptum, ibi iudicium. Qui
enim in lege peccaverunt, per legem iudicabuntur 11. Et ipse praecepti dator Dominus Christus,
Verbum caro factum: In iudicium, inquit, veri in hunc mundum, ut qui non vident videant, et qui

541

