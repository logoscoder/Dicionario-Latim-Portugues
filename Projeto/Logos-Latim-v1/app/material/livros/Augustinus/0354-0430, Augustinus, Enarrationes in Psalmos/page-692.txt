Resurrectionis fide congregata est Ecclesia.
7. Respondit ei, sed ubi? In via fortitudinis suae. Numquid in se? Nam quid esset in se, aut quam
vocem haberet in se, de se, nisi solam vocem peccati, vocem iniquitatis? Excute vocem ipsius, quid
invenis nisi ut multum: Ego dixi: Domine, miserere mei; sana animam meam, quia peccavi tibi 15?
Porro, si iustificata est, respondit ei, non ex meritis suis, sed ex manibus ipsius. Ubi? In via
fortitudinis suae. Christus est, ipse est: Ego sum, inquit, via, veritas, et vita 16. Sed ante
resurrectionem non agnoscebatur a populo suo; et maxime crucifixus ex infirmitate latuit quis
esset, donec fortis resurgendo appareret 17. Non ei ergo respondit Ecclesia in via infirmitatis, sed in
via fortitudinis suae; quia post resurrectionem vocavit Ecclesiam de toto orbe terrarum, iam non
infirmus in cruce, sed fortis in coelo. Non enim laus fidei Christianorum est, quia credunt mortuum
Christum; sed quia credunt resurrexisse Christum. Nam mortuum et paganus credit; et hoc tibi pro
crimine obicit, quia in mortuum credidisti. Quae igitur laus tua? Credere resurrexisse Christum, et
sperare te resurrecturum esse per Christum: haec est laus fidei. Si enim credideris in corde tuo quia
Dominus est Iesus, et confessus fueris ore tuo quia eum Deus suscitavit a mortuis, salvus eris 18.
Non ait: Si confessus fueris quia Deus eum tradidit occidendum; sed, quia eum Deus suscitavit a
mortuis si confessus fueris, tunc salvus eris. Corde enim creditur ad iustitiam; ore autem confessio
fit ad salutem. Quare autem credimus et mortuum? Quia credere eum resurrexisse non possumus,
nisi prius mortuum fuisse credamus. Quis enim resurgit, nisi mortuus fuerit? quis expergiscitur, nisi
prius dormierit? Sed numquid qui dormit, non adiciet ut resurgat 19? Haec fides est Christianorum.
In hac ergo fide, qua congregata est Ecclesia, multi illi filii desertae, magis quam eius quae habet
virum 20; respondit ei, dixit ei laudem secundum eius praecepta; in via fortitudinis eius, non in via
infirmitatis eius.

Donatistarum error detestabilis.
8. Quomodo ei responderit, iam supra audistis: In conveniendo populos in unum, et regna, ut
serviant Domino 21. In hoc ei ergo respondit, in unitate: qui autem non est in unitate, non ei
respondet. Ille enim unus est, Ecclesia unitas: non respondet uni, nisi unitas. Sed existunt qui
dicant. Iam hoc factum est; respondit ei in omnibus gentibus Ecclesia, pariens filios plures quam illa
quae habebat virum, respondit in via fortitudinis eius; credidit enim Christum resurrexisse,
crediderunt in eum omnes gentes: sed illa Ecclesia quae fuit omnium gentium, iam non est; periit.
Hoc dicunt qui in illa non sunt. O impudentem vocem! Illa non est, quia tu in illa non est? Vide ne tu
ideo non sis; nam illa erit, etsi tu non sis. Hanc vocem abominabilem, detestabilem, praesumptionis
et falsitatis plenam, nulla veritate suffultam, nulla sapientia illuminatam, nullo sale conditam,
vanam, temerariam, praecipitem, perniciosam, praevidit Spiritus Dei, et tamquam contra illos cum
annuntiaret unitatem: In conveniendo populos in unum, et regna, ut serviant Domino. Cumque
subdidisset: Respondit ei, utique laus eius, utique Ierusalem mater nostra de peregrinatione
revocanda, fetosa cum multis filiis, magis quam ea quae habebat virum; quoniam quidam dicturi
erant contra: Fuit, et non est: Exiguitatem, inquit, dierum meorum annuntia mihi. Quid est, quod
nescio qui recedentes a me, murmurant contra me? quid est, quod perditi me perisse contendunt?
Certe enim hoc dicunt, quia fui, et non sum: Annuntia mihi exiguitatem dierum meorum. Non a te
quaero illos dies aeternos: illi sine fine sunt, ubi ero; non ipsos quaero: temporales quaero,
temporales dies mihi annuntia: Exiguitatem dierum meorum, non aeternitatem dierum meorum,
annuntia mihi. Quamdiu ero in isto saeculo, annuntia mihi. propter illos qui dicunt: Fuit, et iam non
est: propter illos qui dicunt: Impletae sunt Scripturae, crediderunt omnes gentes, sed apostatavit et
periit Ecclesia de omnibus gentibus. Quid est hoc: Exiguitatem dierum meorum annuntia mihi? Et
annuntiavit, nec vacavit ista vox. Quis annuntiavit mihi, nisi ipsa via? Quomodo annuntiavit? Ecce
ego vobiscum sum usque in consummationem saeculi 22.

Dei Ecclesia, non schismata, usque ad finem perseveratura.
9. Sed hic existunt, et dicunt: Vobiscum sum, inquit, usque in consummationem saeculi; quia nos
praevidebat, quia pars Donati erit in terra. Numquid ipsa est quae dixit: Exiguitatem dierum
meorum annuntia mihi; ac non illa potius quae superius loquebatur: In conveniendo populos in
unum, et regna, ut serviant Domino 23? Unde vobis cor dolet? Quia et imperatores contra haereticos
leges proponunt: ibi impletum est: Et regna, ut serviant Domino. Non enim vos filii estis illorum
mortificatorum, quorum vox compeditorum exaudita est a Domino. Absit: non hoc indicant facta
vestra, non hoc indicat superbia vestra, non hoc indicat vanitas vestra: non sapitis, et foris estis; sal
infatuatum estis, ideo et ab hominibus conculcamini 24. Audite quid dicat: quae Ecclesia? Quae
congregavit populos in unum. Quae Ecclesia? Quae congregavit regna, ut serviant Domino. Mota

692

