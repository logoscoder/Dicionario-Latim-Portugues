Quid est homo, quoniam innotuisti ei? Cui, quis innotuisti Quid est filius hominis, quoniam aestimas
eum? Quoniam tanti eum pendis, tanti eum aestimas, pretiosum quiddam esse ostendis. Non enim
Deus sic aestimat hominem, quomodo homo aestimat hominem: quando invenit servum venalem,
carius emit equum, quam hominem. Ille quanti te aestimet vide, ut possis dicere: Si Deus pro nobis,
quis contra nos? Et quanti te aestimavit, qui Filio proprio non pepercit, sed pro nobis omnibus
tradidit eum? Quomodo non et cum illo omnia nobis donavit? 38 Qui hanc annonam dedit pugnanti,
quid servat vincenti? Ego sum, inquit, panis vivus, qui de coelo descendi 39. Haec est annona
praeliantium, de horreis invecta dominicis, unde pascuntur Angeli: quia: Panem Angelorum
manducavit homo 40. Post praelia vero et hanc annonam quid servat? quid dabit victoribus, nisi
quod in alio psalmo dicitur: Unam petii a Domino, hanc requiram, ut inhabitem in domo Domini per
omnes dies vitae meae; ut contempler delectationem Domini, et protegar templum eius 41? Quid
est homo, quoniam innotuisti ei? aut filius hominis, quoniam aestimas eum?

In diebus umbrae suae faciat homo quod est dignum desideratae lucis suae.
11. [v 4.] Homo vanitati similis factus est; et tamen innotuisti ei, et aestimas eum. Homo vanitati
similis factus est. Cui vanitati? Temporibus praeterlabentibus et praeterfluentibus. Vanitas enim ista
dicitur in comparatione semper manentis et nunquam deficientis veritatis. Nam et ista creatura est
loci sui. Implevit enim Deus terram, sicut scriptum est, bonis suis 42. Quid est, suis? Sibi
congruentibus. Sed haec omnia terrena, volatica, transitoria, si comparentur illi veritati, ubi dictum
est: Ego sum qui sum 43; totum hoc quod transit, vanitas dicitur. Evanescit enim per tempus,
tamquam in auras fumus. Et quid dicam amplius, quam id quod apostolus Iacobus dixit, volens
homines superbos ad humilitatem redigere? Quae est enim, inquit, vita vestra? Vapor est ad
modicum apparens; deinceps exterminabitur 44. Ergo: Homo vanitati similis factus est. Peccando
vanitati similis factus est. Nam quando est primum conditus, veritati similis factus est; sed quia
peccavit, quia recepit digna, vanitati similis factus est. Pro iniquitate enim erudisti hominem, dixit in
alio psalmo, et tabescere fecisti sicut araneam animam eius 45. Inde et hoc: Homo vanitati similis
factus est. Ibi quid ait: Ecce veteres posuisti dies meos 46. Hic quid ait? Dies eius sicut umbra
praetereunt. Attendat sibi homo in diebus umbrae suae, ut faciat aliquid dignum desideratae lucis
suae; et si in noctis umbra est, quaerat diem. Dies enim huius vanitatis, cognoscenti homini, dies
est tribulationis; sive aliqua incommoditate et aliqua molestia noceat nobis, sive aliqua prosperitate
mundus arrideat, totum timendum et gemendum est, quoniam tentatio est vita humana super
terram 47: unde dicitur: Tota die contristatus ambulabam 48. Solatiis opus habemus, et quidquid
nobis nunc exhibet Deus, cum prospere exhibet, non est gaudium beatorum, sed consolatio
miserorum. Itaque agat aliquid, inquam, homo dignum desiderata luce in istis diebus umbrae suae,
et in nocte inquirat Deum, sicut scriptum est: In die tribulationis meae Deum exquisivi manibus
meis nocte coram eo, et non sum deceptus 49. Quam dicit diem tribulationis, nisi quam dicit et
noctem? Manibus meis nocte coram eo. Adhuc in nocte sumus, et ad prophetiae lucernam
vigilamus. Aliquid promissum est quod adhuc exspectatur: sed quid ait apostolus Petrus? Habemus
certiorem propheticum sermonem, cui benefacitis intendentes, tamquam lucernae lucenti in
obscuro loco, donec dies lucescat, et lucifer oriatur in cordibus vestris 50. Ipse dies praemium
nostrum ibi est. Mane exaudies vocem meam; mane astabo tibi, et contemplabor 51. Ergo operare,
quamvis in nocte, manibus tuis; id est, bonis operibus inquire Deum, antequam veniat dies ille qui
te laetificet, ne veniat qui te moestificet. Vide enim quam securus opereris, quia non desereris ab
illo quem quaeris: Manibus meis, inquit: Deum exquisivi nocte coram eo 52. Ut Pater tuus qui videt
in occulto, reddat tibi 53; ideo, coram eo. Intus habeas misericordiam, caritatem; ne aliquid facias
quasi studio placendi hominibus. Manibus meis, operibus meis: in umbra, in hac vita: ubi ipse videt,
non ubi placere hominibus studeo. Et quid sequitur? Et non sum deceptus. Homo vanitati similis
factus est; dies illius tamquam umbra transeunt: et tamen innotuisti ei, et aestimas eum.

Apostoli mirabilia patraverut.
12. [v 5.] Domine, inclina coelos tuos, et descende: tange montes, et fumigabunt. Corusca
coruscationem, et disperges eos; emitte sagittas tuas, et conturbabis eos. Emitte manum tuam ex
alto; et exime me, et erue me de aquis multis. Corpus Christi, humilis David, gratia plenus, de Deo
praesumens, pugnans in hoc saeculo, invocat adiutorium Dei: Inclina coelos tuos, et descende. Qui
sunt coeli inclinati? Apostoli humiliati. Isti enim coeli enarrant gloriam Dei 54: et de his coelis
enarrantibus gloriam Dei mox dicitur: Non sunt loquelae neque sermones, quorum non audiantur
voces eorum: in omnem terram exivit sonus eorum, et in fines orbis terrae verba eorum 55. Cum
ergo isti coeli emitterent voces suas per omnes terras, et facerent mirabilia, coruscante de illis et
intonante Domino miraculis et praeceptis, putati sunt dii descendisse de coelo ad homines. Nam

1011

