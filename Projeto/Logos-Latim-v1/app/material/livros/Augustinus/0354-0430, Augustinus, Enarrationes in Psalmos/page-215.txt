ergo? quid clamamus? quid dicimus? Placeat tibi, Domine, eruere me: tamquam diceret: Si vis,
potes me mundare 73. Placeat tibi eruere me, Domine, in adiuvandum mihi respice. Membra
poenitentia, membra in doloribus posita, membra sub ferramentis medici clamantia, sed sperantia.
Domine, in adiuvandum mihi respice.
24. [v 15.] Confundantur, et revereantur simul, qui quaerunt animam meam ut auferant eam.
Quodam enim loco accusat, et dicit: Aspiciebam in dexteram, et videbam, et non erat qui requireret
animam meam 74; id est, non erat qui me imitaretur. Christus in passione loquitur: Et attendebam in
dexteram, id est, non ad impios Iudaeos, sed ad ipsam dexteram, ad ipsos Apostolos; et non erat
qui requireret animam meam. Usque adeo non erat qui requireret animam meam, ut qui
praesumpserat negaret animam meam 75. Sed quia duobus modis quaeritur homo, aut quo fruaris,
aut quem persequaris: ideo hic alios dicit, quos vult confundi et revereri qui quaerunt animam
suam. Sed ne sic intellegeres, quomodo cum queritur de nonnullis non quaerentibus animam suam;
ut auferant eam, inquit, id est, ad mortem quaerunt animam meam: adiecit: Confundantur et
revereantur. Et vere multi quaesierunt animam ipsius, et confusi et reveriti sunt; quaesierunt
animam ipsius, et sicut illis visum est, abstulerunt animam ipsius: sed ille potestatem habuit
ponendi animam suam, et potestatem habuit recipiendi animam suam 76. Ergo illi gavisi sunt cum
posuit, confusi sunt cum recepit. Confundantur, et revereantur simul, qui quaerunt animam meam
ut auferant eam.

Dominum semper sequamur.
25. Convertantur retrorsum, et revereantur, qui volunt mihi mala. Convertantur retrorsum: nec hoc
in malum accipiamus. Bene illis optat; et vox illius est qui dixit de cruce: Pater, ignosce illis, quia
nesciunt quid faciunt 77. Quare illis ergo dicit, ut retrorsum redeant? Quia qui ante superbi erant ut
caderent retro, humiles facti sunt ut resurgant. Quando enim ante sunt, praecedere volunt
Dominum, meliores volunt esse quam Dominus: si autem retro sunt, ipsum agnoscunt meliorem,
ipsum priorem, se posteriores, ut ille praecedat, illi sequantur. Proinde Petrum male sibi dantem
consilium sic redarguit. Passurus enim Dominus erat pro salute nostra, et de ipsa passione quae
futura erant praedicabat: et ait Petrus: Absit Domine; propitius tibi esto, non fiet hoc. Praecedere
volebat Dominum, et consilium dare magistro. Dominus autem ut non eum faceret praecedentem,
sed sequentem: Redi, inquit, retro satanas 78. Ideo, inquit, satanas, quia vis antecedere eum quem
debes sequi: si autem retro fueris, et secutus fueris, iam non satanas. Quid ergo? Super hanc
petram aedificabo Ecclesiam meam 79.

Quae sit vera laus, quae autem falsa.
26. [vv 16.17] Convertantur retrorsum et revereantur, qui volunt mihi mala. Malevoli sunt, qui
etiam cum benedicunt, quantum in corde eorum est maledicunt. Dicis alicui: Esto christianus: Sis
christianus, sed tu. Bonam rem dixit, sed non illi imputatur quod dixit, sed quo animo dixit:
quomodo imputatum est et Iudaeis, quando ille ex caeco nato factus est videns: cum eum
premerent insultationibus et urgerent, ait illis: Numquid et vos discipuli eius vultis esse? Et illi
maledixerunt ei. Hoc ait evangelista: Maledixerunt ei dicentes: Tu sis discipulus eius 80. Illis
maledicentibus, Dominus benedixit: fecit quod illi dixerunt, retribuit autem illis quod maledixerunt.
Convertantur retrorsum, et revereantur, qui volunt mihi mala. Sunt autem alii non boni qui bona
volunt, et ipsi cavendi. Quomodo enim illi maledicunt, et dicunt bona nostra, sed malo animo; sic
multi mala nostra bono animo. Hoc dico: Qui dixerit tibi, Tu sis christianus, bonum tuum dicit malo
animo: qui autem dixerit tibi ita: Te melior nemo; si in factis malis, quoniam laudatur peccator in
desideriis animae suae, et qui iniqua gerit benedicitur 81; mala tua dicit laudans. Quomodo ille bona
tua dicebat maledicens, sic iste mala tua benedicens: sed utrumque genus hostis fuge, utrumque
cave. Ille saevit, iste blanditur; uterque malus: ille iracundus est, et iste in laude subdolus; ille
reprehensor est, iste laudator: sed et ille in reprehensione inimicus est, et ille in laude subdolus.
Cave utrumque, contra utrumque ora. Qui enim oravit: Convertantur retrorsum, et confundantur
qui volunt mihi mala, respexit ad aliud genus dolose malevolum, et falso benedicum: Ferant
confestim confusionem suam, qui dicunt mihi, Euge, euge. Laudant falso: Magnus vir, bonus vir,
litteratus, doctus, sed quare christianus? Ea tua laudant, quae nolles laudari: illud reprehendunt
unde gaudes. Sed si forte dicis: Quid in me laudas, o homo, quia vir bonus, quia vir iustus sum? Si
hoc putas, Christus me hoc fecit, ipsum lauda 82. At ille: Absit; noli tibi iniuriam facere, tu te ipse
talem fecisti. Confundantur, qui dicunt mihi: Euge, euge. Et quid sequitur? Exsultent et iucundentur
omnes qui te quaerunt, Domine. Non quaerunt me, sed quaerunt te: non mihi: Euge, euge dicunt;
sed in te me gloriari vident, si quid habeo gloriae. Qui enim gloriatur, in Domino glorietur 83.

215

