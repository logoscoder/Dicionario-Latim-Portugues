extollentium se adversus doctrinam eius, et tamquam mortem hominis irridentium. Idem quippe
ipse de quo dictum est: Alios salvos fecit, semetipsum non potest salvum facere 166, Deus est
sanitatum nostrarum, et Deus est salvos faciendi: sed propter humilitatis et patientiae
documentum, et sanguine suo delendum nostrorum chirographum peccatorum, etiam suum esse
voluit exitum mortis, ne mortem timeremus istam, sed illam potius unde nos liberavit per istam.
Verumtamen illusus et mortuus conquassabit capita inimicorum suorum, de quibus ait: Resuscita
me, et reddam illis 167: sive bona pro malis, dum sibi subdit capita credentium; sive iusta pro
iniustis, dum punit capita superbientium. Utroque enim modo conquassantur et confringuntur
capita inimicorum, cum a superbia deiciuntur, sive humilitate correcti, sive in ima tartari abrepti.

Deus convertit se ad nos et nos ad se.
31. [vv 23.24.] Dixit Dominus: Ex Basan convertar; vel ut nonnulli codices habent: Ex Basan
convertam. Ille quippe convertit ut salvi simus, de quo supra dictum est: Deus sanitatum
nostrarum, et Deus salvos faciendi 168. Ei quippe et alibi dicitur: Deus virtutum, converte nos; et
ostende faciem tuam et salvi erimus 169. Item alibi: Converte nos, Deus sanitatum nostrarum 170. Ille
autem dixit: Ex Basan convertam. Basan interpretatur Confusio. Quid est ergo, convertam ex
confusione, nisi quia confunditur de peccatis suis qui pro eis dimittendis precatur misericordiam
Dei? Inde est quod ille Publicanus nec oculos ad coelum audebat levare: ita se considerans
confundebatur; sed descendit iustificatus, quia dixit Dominus, ex Basan convertam. Basan
interpretatur et Siccitas; et recte intellegitur Dominus ex siccitate convertere, id est ex inopia. Nam
qui sibi videntur copiosi, cum sint famelici, et pleni, cum sint inanissimi, non convertuntur. Beati
enim qui esuriunt et sitiunt iustitiam, quoniam ipsi saturabuntur 171. Ex ista Dominus siccitate
convertit: de anima quippe sicca illi dicitur: Extendi manus meas ad te; anima mea velut terra sine
aqua tibi 172. Illud quoque non absurde intellegitur, quod habent alii codices: Ex Basan convertar.
Convertitur enim ad nos etiam ipse qui dicit: Convertimini ad me, et ego convertar ad vos 173: et
non, si extra confusionem, cum peccatum nostrum ante nos est semper 174; et extra siccitatem, qua
eius desideramus imbrem, qui pluviam voluntariam segregavit haereditati suae. Nam siccitate
infirmata est; ipse vero conversus perfecit eam, cui dicitur: Et conversus vivificasti me 175. Dixit
ergo Dominus: Ex Basan convertam, convertam in profundum maris. Si convertam, quare in
profundum maris? In seipsum quippe convertit Dominus, cum salubriter convertit, et non est utique
ipse profundum maris. An fallit forte latina locutio, et pro eo positum est, in profundum, quod est,
profunde? Non enim ille se convertit; sed ibi convertit eos qui in profundo huius saeculi iacent
demersi pondere peccatorum, ubi conversus ille dicit: De profundis clamavi ad te, Domine 176. Si
autem non est, convertam, sed, convertar in profundum maris, hoc intellegitur dixisse Dominum
nostrum, quod sua misericordia converteretur etiam in profundum maris, ad eos quoque liberandos
qui essent etiam desperatissimi peccatores. Quamquam in aliquo graeco invenerim, non, in
profundum, sed, in profundis, hoc est,
; quod priorem sensum confirmat, quod etiam ibi
Deus convertat ad se de profundis clamantes. Qui et si intellegatur ibi ipse converti ad liberandos
etiam tales, non est incongruum: et ita eos convertit, vel ad eos liberandos ita convertitur, ut
tinguatur pes eius in sanguine. Quod ad ipsum Dominum Propheta dicit: Ut tinguatur pes tuus in
sanguine: id est, ut ipsi qui ad te convertuntur, vel ad quos liberandos converteris, licet in profundo
maris onere iniquitatis depressi fuerint, in tantum gratia tua proficiant, quoniam ubi abundavit
peccatum, superabundavit gratia 177. Ut fiant pes tuus inter membra tua, ad annuntiandum
Evangelium tuum, et pro nomine tuo diu ducentes martyrium, usque ad sanguinem certent. Sic
enim, ut arbitror, convenientius intellegitur pes eius tinctus in sanguine.

Dei canes intelligantur Evangelii praecones.
32. Denique adiungit: Lingua canum tuorum ex inimicis ab ipso: eosdem ipsos qui usque ad
sanguinem fuerant pro fide evangelica certaturi, etiam canes vocans, tamquam pro suo Domino
latrantes. Non illos canes, de quibus dicit Apostolus: Cavete canes 178: sed illos qui edunt de micis
quae cadunt de mensa dominorum suorum. Hoc enim confessa Chananaea meruit audire: O mulier,
magna est fides tua! fiat tibi sicut vis 179. Canes laudabiles, non detestabiles; fidem servantes
domino suo, et pro eius domo contra inimicos latrantes. Non enim tantummodo canum dixit, sed
canum tuorum; nec eorum dentes, sed lingua laudata est: quoniam non utique frustra, nec sine
magno sacramento Gedeon solos eos iussus est ducere, qui fluminis aquam sicut canes lamberent;
talesque non amplius quam trecenti in tanta multitudine inventi sunt 180. In quo numero crucis
signum est propter litteram, quae in graecis numerorum notis trecentos significat. De talibus
canibus et in alio psalmo dicitur: Convertentur ad vesperam, et famem patientur ut canes 181. Nam
et quidam canes reprehensi sunt a propheta Isaia, non ideo quod canes essent, sed quod latrare

429

