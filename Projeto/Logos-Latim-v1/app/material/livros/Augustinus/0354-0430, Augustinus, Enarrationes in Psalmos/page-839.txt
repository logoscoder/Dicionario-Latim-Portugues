3. [v 91.] Ordinatione tua permanet dies. Ista quippe omnia dies: et iste est dies quem fecit
Dominus, exsultemus et iucundemur in eo 8; et sicut in die honeste ambulemus 9. Quoniam omnia
serviunt tibi. Omnia scilicet de quibus loquebatur; omnia quae pertinent ad hunc diem, serviunt tibi.
Impii quippe de quibus dicitur: Nocti similavi matrem vestram 10, non serviunt tibi.
4. [v 92.] Deinde respexit unde liberetur haec terra, ut fundata permaneat; atque subiecit: Nisi
quod lex tua meditatio mea est, tunc forsitan perissem in humilitate mea. Ista lex fidei est; non
inanis fidei, sed quae per dilectionem operatur 11. Per hanc impetratur gratia, quae fortes facit in
tribulatione temporali, ne pereant in humilitate mortali.
5. [v 93.] In aeternum, inquit, non obliviscar iustificationum tuarum, quoniam in ipsis vivificasti me.
Ecce unde factum est ut non periret in humilitate sua. Nam Deo non vivificante, quid est homo, qui
se occidere potuit, vivificare autem non potest?

Malo suo voluit homo esse suus.
6. [v 94.] Subicit deinde ac dicit: Tuus sum ego, salvum me fac, quoniam iustificationes tuas
exquisivi. Non transeunter intellegendum est quod dictum est: Tuus sum ego. Quid enim non est
eius? An forte quia in coelis esse dicitur Deus, ideo putandum est aliquid non esse eius in terra;
cum clamet alius psalmus: Domini est terra et plenitudo eius, orbis terrae et omnes qui habitant in
eo 12? Quid est ergo quod iste ita se quodammodo familiarius Deo commendandum putavit, ut
diceret: Tuus sum ego, salvum me fac; nisi intellegi volens quod malo suo suus esse voluerit, quod
est inobedientiae primum et maximum malum? Et tamquam dicens: Meus esse volui, et perditum
me feci: Tuus sum, inquit, salvum me fac, quia iustificationes tuas exquisivi; non voluntates meas,
quibus fui meus, sed iustificationes tuas, ut essem iam tuus.
7. [v 95.] Me, inquit, exspectaverunt peccatores, ut perderent me; testimonia autem tua intellexi.
Quid est, exspectaverunt, ut perderent? an velut insidiis obsederunt viam, exspectantes ut quando
transiret, occiderent? Numquid ergo morte corporis perire metuebat? Absit. Et quid est, me
exspectaverunt, nisi ut eis ad malum consentiret? Tunc enim perderent. Unde autem non perierit
dixit: Testimonia tua intellexi. Sed familiarius hic Ecclesiae auribus graecum verbum sonat: Martyria
tua intellexi. Quia scilicet me sibi non consentientem etiamsi occiderent, tua martyria confitens non
perirem: sed illi qui ut perderent, exspectabant quando consentirem, torquebant etiam cum
confiterer. Nec tamen quod intellexerat relinquebat intuens et videns utique sine fine finem, si
perseveraret usque in finem.

Dilatato per caritatem corde in via angusta ambulemus.
8. [v 96.] Denique secutus adiunxit: Omnis consummationis vidi finem; latum mandatum tuum
valde. Intraverat quippe in sanctuarium Dei, et intellexerat in novissima 13. Omnis autem
consummatio mihi videtur hoc loco intellegenda, usque ad mortem pro veritate certare 14, et pro
vero ac summo bono mala omnia tolerare: cuius consummationis finis est excellere in regno Christi,
quod non habet finem; et habere ibi sine morte, sine dolore, et cum magno honore vitam, morte
huius vitae ac doloribus et opprobriis acquisitam. Quod autem addidit: Latum mandatum tuum
valde; non intellego nisi caritatem. Quid enim profuisset quacumque morte imminente, et inter
quantacumque tormenta illa martyria confiteri, si caritas in confitente non esset? Audiamus
Apostolum: Etsi tradidero, inquit, corpus meum ut ardeam, caritatem autem non habeam, nihil mihi
prodest 15. Caritas autem Dei diffusa est in cordibus nostris per Spiritum sanctum, qui datus est
nobis 16. In hac diffusione latitudo est, in qua sine angustiis via quoque ambulatur angusta, donante
illo cui dictum est: Dilatasti gressus meos subter me, et non sunt infirmata vestigia mea 17. Latum
est ergo mandatum caritatis, mandatum illud geminum, quo iubetur Deus et proximus diligi. Quid
autem latius, quam ut ubi pendeat tota Lex et omnes Prophetae 18?

166 IN EUMDEM PSALMUM 118
Sermo 22

Caritate concupiscentia vincitur et Dei mandata servantur.
839

