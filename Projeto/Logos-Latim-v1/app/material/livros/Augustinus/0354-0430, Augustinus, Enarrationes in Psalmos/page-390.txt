martyrum; ibi melius intuemur quod illi experti sunt. Protectus est a multitudine malignantium,
protegente se Deo, protegente carnem suam ipso Filio et homine quem gerebat: quia Filius hominis
est, et Filius Dei est; Filius Dei propter formam Dei. Filius hominis propter formam servi 5: habens in
potestate ponere animam suam, et recipere eam 6. Quid ei potuerunt facere inimici? Occiderunt
corpus; animam non occiderunt. Intendite. Parum ergo erat Domino hortari martyres verbo, nisi
firmaret exemplo. Nostis qui conventus erat malignantium Iudaeorum, et quae multitudo erat
operantium iniquitatem. Quam iniquitatem? Qua voluerunt occidere Dominum Iesum Christum.
Tanta opera bona, inquit, ostendi vobis: propter quod horum me vultis occidere 7? Pertulit omnes
infirmos eorum, curavit omnes languidos eorum, praedicavit regnum coelorum, non tacuit vitia
eorum, ut ipsa potius eis displicerent, non medicus a quo sanabantur: his omnibus curationibus eius
ingrati, tamquam multa febri phrenetici, insanientes in medicum qui venerat curare eos,
excogitaverunt consilium perdendi eum; tamquam ibi volentes probare utrum vere homo sit qui
mori possit, an aliquid super homines sit, et mori se non permittat. Verbum ipsorum agnoscimus in
Sapientia Salomonis: Morte turpissima, inquiunt, condemnemus eum. Interrogemus eum; erit enim
respectus in sermonibus illius: si enim vere Filius Dei est, liberet eum 8. Videamus ergo quid factum
sit.

Iudaei a morte Christi nullo modo immunes.
4. [v 4.] Qui exacuerunt tamquam gladium linguas suas. Filii hominum, dentes eorum arma et
sagittae, et lingua eorum gladius acutus 9, quod dicit et alius psalmus: sic et hic: Exacuerunt
tamquam gladium linguas suas. Non dicant Iudaei: Non occidimus Christum. Etenim propterea eum
dederunt iudici Pilato, ut quasi ipsi a morte eius viderentur immunes. Nam cum dixisset eis Pilatus:
Vos eum occidite, responderunt: Nobis non licet occidere quemquam 10. Iniquitatem facinoris sui in
iudicem hominem refundere volebant: sed numquid Deum iudicem fallebant? Quod fecit Pilatus, in
eo ipso quod fecit, aliquantum particeps fuit; sed in comparatione illorum multo ipse innocentior.
Institit enim quantum potuit, ut illum ex eorum manibus liberaret. Nam propterea flagellatum
produxit ad eos. Non persequendo Dominum flagellavit, sed eorum furori satisfacere volens, ut vel
sic iam mitescerent, et desinerent velle occidere, cum flagellatum viderent 11: fecit et hoc. At ubi
perseveraverunt, nostis illum lavisse manus, et dixisse quod ipse non fecisset, mundum se esse a
morte illius 12: fecit tamen. Sed si reus qui fecit vel invitus; illi innocentes qui coegerunt ut faceret?
Nullo modo. Sed ille dixit in eum sententiam, et iussit eum crucifigi, et quasi ipse occidit; et vos, o
Iudaei, occidistis 13. Unde occidistis? Gladio linguae: acuistis enim linguas vestras. Et quando
percussistis, nisi quando clamastis: Crucifige, crucifige 14?

Quanam hora Dominus crucifixus est.
5. Propterea enim non est praetermittendum, quia venit in mentem, ne forte aliquem perturbet
lectio divinorum Librorum: quidam evangelista dicit hora sexta crucifixum Dominum 15, et quidam
hora tertia 16: nisi intellegamus, perturbamur. Et iam incipiente sexta hora dicitur Pilatus sedisse
pro tribunali; et revera quando levatus est Dominus in ligno, hora sexta erat. Sed alius evangelista
intuens animum Iudaeorum, quia volebant se immunes videri a morte Domini, narrando eos
ostendit reos, dicens Dominum hora tertia crucifixum. Considerantes autem omnem
circumstantiam lectionis, quanta agi potuerint, cum apud Pilatum Dominus accusaretur, ut
crucifigeretur; invenimus horam tertiam esse potuisse, quando illi clamaverunt: Crucifige, crucifige.
Ergo verius illi tunc occiderunt, quando clamaverunt. Apparitores potestatis hora sexta
crucifixerunt; praevaricatores Legis hora tertia clamaverunt: quod illi manibus hora sexta, hoc illi
lingua hora tertia. Rei magis isti qui clamando saeviebant, quam illi qui obtemperando
administrabant. Ipsum est totum acumen Iudaeorum; hoc est quod pro magno quaesierunt:
Occidamus, et non occidamus; sic occidamus, ut non ipsi occidisse iudicemur. Exacuerunt
tamquam gladium linguas suas.

Agnus immaculatus, Christus.
6. [v 5.] Intenderunt arcum, rem amaram. Arcum dicit insidias. Qui enim gladio cominus pugnat,
aperte pugnat: qui sagittam mittit, fallit ut feriat. Prius enim sagitta percutit, quam venire ad vulnus
praevideatur. Sed quem laterent insidiae cordis humani? numquid et Dominum nostrum Iesum
Christum, qui non opus habebat ut ei testimonium quisquam perhiberet de homine? Ipse enim
sciebat quid esset in homine, sicut evangelista testatur 17. Tamen audiamus eos, et intueamur eos
quasi nesciente Domino facere quod moliuntur. Intenderunt arcum, rem amaram, ut sagittent in
abscondito immaculatum. Quod dixit: Intenderunt arcum; hoc est, in abscondito; quasi fallentes

390

