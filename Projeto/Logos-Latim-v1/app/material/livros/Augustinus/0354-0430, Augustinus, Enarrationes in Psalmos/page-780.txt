transibimus: et sicut quodam loco canitur Deo: Beati qui habitant in domo tua: in saecula
saeculorum laudabunt te 3; hoc erit otiosorum negotium, hoc opus vacantium, haec actio
quietorum, haec cura securorum. Sicut enim dies isti praeteritis diebus Quadragesimae, quibus
ante resurrectionem Dominici corporis vitae huius significatur moeror, solemniter grata hilaritate
succedunt: sic dies ille qui post resurrectionem dabitur plenario corpori Domini, hoc est sanctae
Ecclesiae, cunctis vitae huius aerumnis atque doloribus exclusis, perpetua beatitate succedet. Haec
autem vita de nobis exigit continentiam, ut etiam cum labore atque luctamine ingemiscentes
gravati, et habitaculum nostrum quod de coelo est superindui cupientes 4; a saecularibus
delectationibus temperemus: et significatur quadragenario numero, quo et Moyses et Elias et ipse
Dominus ieiunarunt 5. Praecipitur enim nobis et ex Lege, et ex Prophetis, et ex ipso Evangelio (quod
testimonium habet a Lege et Prophetis; unde etiam in monte inter utramque personam medius
Salvator effulsit 6), ut ab omnibus mundi illecebris, quibus captivi homines obliviscuntur Deum,
aviditatem nostram tamquam ieiunio temperantiae, refrenemus; quamdiu perfectio Decalogi Legis,
tamquam psalterium decem chordarum, per quatuor eiusdem mundi partes, id est, toto orbe
praedicatur, ut decem quater ducta quadragenarium numerum signent. Quinquagenario vero
numero post resurrectionem Domini, quo cantamus Alleluia, non cuiusdam temporis finis et
transitus, sed beata illa significatur aeternitas; quia denarius additus quadragenario, laborantibus in
hac vita fidelibus merces illa persolvitur, quam et primis et novissimis paterfamilias praeparavit
aequalem. Audiamus itaque plenum divina laude pectus populi Dei. Ecce personat in hoc psalmo
quemdam exsultantem felici exsultatione, praefigurat et scaturientem corde in amore Dei populum,
scilicet corpus Christi, ab omni malo liberatum.

Deus vult ut homo non peccet, peccanti tamen parcere paratus est.
2. [vv 1.2.] Confitebor tibi, inquit: Domine, in toto corde meo. Non semper confessio peccatorum
est, sed et laus Dei devotione confessionis expromitur. Illa luget, haec gaudet; illa medico vulnus
ostendit, haec de sanitate gratias agit. Haec confessio quemdam significat, non solum ab omni
malo liberatum, sed etiam a malignis omnibus separatum. Et ideo videamus ubi confiteatur Domino
in toto corde. In consilio, inquit, rectorum, et congregatione: credo, qui sedebunt super duodecim
thronos, iudicantes duodecim tribus Israel 7. Nullus enim iam inter eos iniquus, nullius Iudae furta
tolerantur, nullus Simon magus baptizatur, Spiritum volens emere, dum cogitat vendere 8; nullus
Alexander aerarius multa mala ostendit 9, nullus ovina pelle tectus falsa fraternitate subrepit: inter
quales nunc necesse est Ecclesia gemat, et quales tunc oportet, cum omnes iusti congregabuntur,
excludat. Haec sunt magna opera Domini, exquisita in omnes voluntates eius: per quas nullum
confitentem deserat misericordia, nullius sit iniquitas impunita; quando flagellat etiam omnem
filium quem recipit 10. Sed si iustus vix salvatur, peccator et impius ubi parebunt 11? Eligat sibi homo
quodlibet: non sic constituta sunt opera Domini, ut creatura in arbitrio libero constituta, Creatoris
superet voluntatem, etiamsi contra eius faciat voluntatem. Non vult Deus ut pecces; nam prohibet:
tamen si peccaveris, ne putes hominem fecisse quod voluit, et Deo accidisse quod noluit. Sicut
enim vult ut homo non peccet, ita vult peccanti parcere, ut revertatur et vivat; ita vult postremo in
peccato perseverantem punire, ut iustitiae potentiam contumax non evadat. Ita quidquid elegeris,
Omnipotenti non deerit unde suam de te compleat voluntatem. Magna enim opera Domini,
exquisita in omnes voluntates eius.

Peccatoris iustificationem nulla hominis bona opera praecedunt.
3. [v 3.] Confessio et magnificentia opus eius. Quid magnificentius quam iustificare impium? Sed
opus fortasse hominis praevenit istam magnificentiam Dei, ut cum fuerit peccata confessus,
iustificari mereatur. Descendit enim de templo iustificatus Publicanus magis quam Pharisaeus; quia
neque oculos ad coelum audebat levare, sed percutiebat pectus suum, dicens: Deus, propitius esto
mihi peccatori 12. Haec est magnificentia Domini, iustificatio peccatoris: quoniam qui se humiliat,
exaltabitur; et qui se exaltat, humiliabitur 13. Haec est magnificentia Domini; quoniam cui plurimum
dimittitur, plurimum diligit 14. Haec magnificentia Domini; quoniam ubi abundavit peccatum, et
superabundavit gratia 15. Sed fortasse ex operibus. Non, inquit, ex operibus, ne forte quis
extollatur. Ipsius enim sumus figmentum, creati in Christo in operibus bonis 16. Iustitiam enim homo
non operatur nisi iustificatus: credens autem in eum qui iustificat impium 17, a fide incipit; ut bona
opera, non praecedentia quod meruit, sed consequentia quod accepit ostendant. Unde ergo illa
confessio? Nondum quidem opus est iustitiae, sed delicti improbatio: sed quoquo modo se habeat,
nec in ipsa de te homo glorieris, ut qui gloriatur, in Domino glorietur 18. Quid enim habes quod non
accepisti? 19 Non ergo sola magnificentia qua iustificatur impius, sed et confessio et magnificentia
opus eius. Quid ergo dicimus? quia cui vult miseretur, et quem vult obdurat; numquid iniquitas

780

