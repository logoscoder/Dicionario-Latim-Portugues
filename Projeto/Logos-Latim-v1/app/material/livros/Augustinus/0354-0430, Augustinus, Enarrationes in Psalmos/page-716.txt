timeamus, sive liberi simus, eum cogimur annuntiare, qui neminem timet: hoc vobis non homines,
sed Deus praestitit, ut et per tumidos liberum audiatis. Excusationem in iudicio Dei non habebitis,
nisi vos in bonis operibus exercueritis, et eorum quae audistis tamquam pluviae fructum congruum
dederitis. Fructus congruus opera bona; fructus congruus sincera dilectio, non solum fratris, sed et
inimici. Supplicem nullum spernas, et cui dare non potes quod petierit, non eum spernas: si potes
dare, da; si non potes, affabilem te praesta. Coronat Deus intus voluntatem, ubi non invenit
facultatem. Nemo dicat: Non habeo. Caritas non de saccello erogatur: quia quidquid dicimus, et
quidquid diximus, et quidquid dicere potuerimus, vel nos, vel post nos, vel qui ante nos, finem non
habent nisi caritatem: quia finis praecepti caritas est, de corde puro, et conscientia bona, et fide
non ficta 88. Interrogate, quando rogatis Deum, corda vestra; videte quomodo transmittatis versum
istum: Dimitte nobis debita nostra, sicut et nos dimittimus debitoribus nostris 89. Non eris orans, nisi
istam dicas: si aliam dicas, non te exaudit ille; quia non ipsam tibi dictavit Iurisperitus quem misit.
Necesse est ergo ut et quando verba nostra dicimus in oratione, secundum ipsam dicamus; et
quando ipsa verba dicimus, bene intellegamus quod dicimus, quia manifestam illam esse Deus
voluit. Si ergo non oraveritis, spem non habebitis: si aliter quam Magister docuit oraveritis, non
exaudiemini; aut si in oratione mentiti fueritis, non impetrabitis. Ergo, et orandum, et verum
dicendum est, et sic orandum est, quomodo ille docuit. Velis nolis, quotidie dicturus es: Dimitte
nobis debita nostra, sicut et nos dimittimus debitoribus nostris. Vis securus dicere? Fac quod dicis.

126 IN EUMDEM PSALMUM 103
ENARRATIO
Sermo 2

Totus iste psalmus figuratis mysteriis contexitur.
1. Scio quia debitores nos tenetis, non necessitate, sed quod est vehementius, caritate. Debemus
autem hoc primo Domino Deo nostro, qui habitans et in vobis exigit ista de nobis: deinde domno et
patri, praesenti et iubenti et oranti pro me; deinde vestrae violentiae qua extorquetis etiam infirmis
viribus nostris. Tamen, quantum Dominus donat, qui et ipsas vires vobis orantibus donare dignetur,
quoniam psalmi huius primas partes die iam nuper praecedente tractavimus; etiam sequentia
suscipienda sunt, et illo adiuvante, in cuius nomine coepimus, terminanda sunt.
Commendaveramus autem Caritati vestrae, qui adfuistis, totum istum psalmum figuratis mysteriis
esse contextum. Unde quod difficilius quaeritur, solet dulcius inveniri. Nec putetis ista vobis
obscuritate subtracta, sed difficultate condita; ad hoc, quod saepe iam diximus, ut detur petentibus,
inveniatur a quaerentibus, intretur a pulsantibus 1. Sed opus est nobis aliquanto maiore et silentio
vestro, et patientia vestra, ut pauca quae dicturi sumus, non per strepitum tempus amplius
occupent. Pauca enim nos dicere temporis cogit angustia, quod novit et Caritas vestra debere nos
exsequiis fidelis corporis sollemne obsequium. Ecce iam quae dicta sunt repetere, et rursus
exponere non cogamur: si defuerunt aliqui, qui non audierunt, non deessent; prodest autem illis
fortasse, quod non audiunt modo quod audierunt qui adfuerunt, ut et ipsi discant adesse. Legamus
ergo cursim.

Dominum laudet Ecclesia Scripturis erudita, caritate firmata.
2. [vv 1.2.] Benedic, anima mea, Dominum. Omnium nostrum anima dicat, una facta in Christo.
Domine Deus meus, magnificatus es nimis. Unde magnificatus es? Confessionem et decorem
induisti. Confitemini, ut decoremini, ut induat vos. Circumamictus lucem sicut vestimentum.
Circumamictus Ecclesiam suam; quia ipsa facta est lux in illo, quae prius erat tenebrae in se,
dicente Apostolo: Fuistis aliquando tenebrae, nunc autem lux in Domino 2. Extendens coelum sicut
pellem: vel tam facile quam tu pellem, si tam facile sit, tamquam ad litteram accipias: vel
auctoritatem Scripturarum intellegamus distentam per totum mundum nomine pellis; quia
mortalitas in pelle significatur, dispensata est autem nobis omnis auctoritas Scripturarum divinarum
per homines mortales, quorum iam mortuorum fama distenditur.
3. [v 3.] Qui protegit in aquis superiora eius. Cuius superiora? Coeli. Quid est coelum? Figurate
duntaxat diximus Scripturam divinam. Quae superiora Scripturae divinae? Praeceptum, quo nihil est
eminentius, caritatis. Quare autem aquis comparata est caritas? Quia caritas Dei diffusa est in
cordibus nostris per Spiritum sanctum, qui datus est nobis 3. Unde aqua ipse Spiritus? Quia stabat
Iesus, et clamabat: Si quis sitit, veniat ad me et bibat. Qui credit in me, flumina aquae vivae fluent

716

