quid magnum dimiserunt? Alius se convertit, dimisit cellam patris sui inopem, vix unum lectum et
unam arcam. Convertit se tamen, factus est passer, quaesivit spiritalia. Bene, optime; non illi
insultemus, non dicamus: Nihil dimisisti. Non superbiat qui multa dimisit 87. Petrus ut sequeretur
Dominum, novimus quod piscator erat, quid potuit dimittere? Vel frater eius Andreas, vel filii
Zebedaei Ioannes et Iacobus, etiam ipsi piscatores; et tamen quid dixerunt? Ecce nos dimisimus
omnia, et secuti sumus te 88. Non ei dixit Dominus: Oblitus es paupertatem tuam; quid dimisisti ut
totum mundum acciperes? Multum dimisit, fratres mei, multum dimisit, qui non solum dimisit
quidquid habebat, sed etiam quidquid habere cupiebat. Quis enim pauper non turgescit in spem
saeculi huius? quis non quotidie cupit augere quod habet? Ista cupiditas praecisa est: ibat in
immensum, accepit modum, et nihil dimissum est? Prorsus totum mundum dimisit Petrus, et totum
mundum Petrus accepit 89. Quasi nihil habentes, et omnia possidentes. Faciunt hoc multi: ista
faciunt qui parum habent, et veniunt, et fiunt passeres utiles. Minuti videntur, quia non habent
altitudinem dignitatis saecularis: nidificant in cedris Libani. Etenim et cedri Libani, nobiles et divites
et excelsi huius saeculi, quoniam cum timore audiunt: Beatus qui intellegit super egenum et
pauperem 90; attendunt res suas, villas suas, et omnes superfluas copias, quibus videntur excelsi,
et praebent illas servis Dei; dant agros, dant hortos, aedificant ecclesias, monasteria, colligunt
passeres, ut in cedris Libani nidificent passeres. Ergo satiantur cedri Libani quas plantavit Dominus,
et illic passeres nidificabunt. Attendite totam terram, si non ita est. Ut loquerer ista, non solum
credidi, sed et vidi; dedit mihi intellectum ipsum experimentum. Interrogate latissimas terras qui
nostis, et videte in quam multis cedris Libani passeres illi, de quibus locutus sum, nidificant.

Dei servus, qui integer manere cupit, debet ducem habere Christus.
17. Sed tamen, fratres mei, ipsi passeres si spiritales sunt, quamvis nidificent in cedris Libani, non
pro magno habere debent cedros Libani, et putare illos esse superiores, a quibus eorum necessaria
complentur. Passeres enim sunt; illae autem cedri Libani sunt. Ergo fulicae domus dux est
passerum. Quamvis in cedris Libani nidificent passeres, non tamen cedri Libani duces sunt
passerum. Ecce satiabuntur ligna campi, omnes populi; et cedri Libani satiabuntur, quas plantavit
Dominus, omnes nobiles et excelsi fideles. Illic, id est in cedris Libani, passeres nidificabunt;
praebebunt ramos facultatum suarum colligendis minutis spiritalibus. Praebent ista, faciunt haec
cedri Libani quas plantavit Dominus; faciunt, et libenter faciunt; noverunt quid faciant, noverunt
quid accipiant. Sed passeres quamvis in cedris Libani nidificabunt: Fulicae domus dux est eorum.
Quae est fulicae domus? Fulica, sicut omnes novimus, marina avis est; vel in stagnis est, vel in mari
est. Habet quamdam domum non facile in littore terrae, aut nunquam; sed in iis quae in media
aqua sunt: plerumque ergo in petris quas aqua circumdat. Intellegimus ergo petram esse idoneam
fulicae domum, nusquam fortius et firmius habitat, quam in petra. In quali petra? In mari constituta.
Etsi tunditur fluctibus, frangit tamen fluctus, non frangitur: hoc habet magnum petra in mari
constituta. Quanti fluctus contuderunt petram nostram, Dominum Christum? Elisi sunt in illum
Iudaei; illi fracti sunt, ille integer mansit. Et unusquisque imitans Christum, ita sit in isto saeculo, id
est in isto mari, ubi non potest nisi procellas tempestatesque sentire, ut nulli vento cedat, nulli
fluctui, sed omnia excipiat, et integer maneat. Ergo fulicae domus et fortis est, et humilis. Non
habet domum fulica in excelsis; nihil illa domo firmius, et nihil humilius. In cedris quidem nidificant
passeres, propter praesentem necessitatem: sed petram illam habent ducem, quae fluctibus
tunditur, et non frangitur; imitantur enim Christi passiones. Et si forte cedri Libani iratae fuerint, et
aliquid molestiae vel scandali servis Dei in ramis suis commoverint, volabunt quidem inde passeres;
sed vae cedro remanenti sine nidis passerum. Passeres enim non naufragabunt, non peribunt; quia
fulicae domus dux est eorum.

Semper et ubique et omnibus utilis petra illa quae est Christus.
18. [v 18.] Quid ergo sequitur? Montes altissimi cervis. Cervi, magni, spiritales, transcendentes in
cursu omnia spinosa veprium atque silvarum. Qui perficit, inquit, pedes meos sicut cervi, et super
excelsa statuet me 91. Teneant montes altos, alta praecepta Dei; sublimia cogitent, teneant ea quae
multum eminent in Scripturis, iustificentur in summis: cervis enim sunt illi montes altissimi. Quid de
humilibus bestiis? quid de lepore? quid de ericio? Lepus minutum animal et infirmum, ericius etiam
spinosum: illud animal timidum, illud animal spinis coopertum. Spinae quid significant, nisi
peccatores? Qui peccat quotidie, etiamsi non magna peccata, minutissimis spinis coopertus est. In
eo quod timet, lepus est; in eo quod minutissimis peccatis operitur, ericius est: et non potest tenere
excelsa illa et perfecta praecepta. Illi enim montes altissimi cervis. Quid ergo? isti pereunt? Non. Sic
enim montes altissimi cervis, ut et his videas quid sequatur: Petra refugium ericiis et leporibus.
Quia factus est Dominus refugium pauperi 92. Ponas petram illam in terra, refugium est ericiis et
leporibus: ponas illam in mari, domus est fulicae. Ubique utilis petra. Et in montibus ipsa utilis:

727

