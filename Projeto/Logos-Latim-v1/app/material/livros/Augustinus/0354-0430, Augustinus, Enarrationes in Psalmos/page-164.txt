14. [v 9.] Inebriabuntur ab ubertate domus tuae. Nescio quid nobis magnum promittit. Vult illud
dicere, et non dicit: non potest, an nos non capimus? Audeo dicere, fratres mei, etiam de sanctis
linguis et cordibus, per quas nobis veritas nuntiata est, nec dici potest quod annuntiabant, nec
cogitari. Res enim magna est et ineffabilis: et ipsi ex parte in aenigmate viderunt, sicut dicit
Apostolus: Videmus nunc ex parte in aenigmate, tunc autem facie ad faciem 37. Ecce in aenigmate
videntes sic eructabant. Quales erimus, cum viderimus facie ad faciem quod ipsi parturiebant
corde, et lingua parere non poterant ut caperent homines? Quae enim necessitas fuerat ut diceret:
Inebriabuntur ab ubertate domus tuae? Quaesivit verbum unde loqueretur de rebus humanis, quod
diceret: et quia vidit homines ingurgitantes se in ebrietate, accipere autem vinum immoderate, et
mentem perdere; vidit quid diceret, quia cum accepta fuerit illa ineffabilis laetitia, perit
quodammodo humana mens, et fit divina, et inebriatur ab ubertate domus Dei. Unde et in alio
psalmo dicitur: Calix tuus inebrians quam praeclarus est 38! Hoc iam calice inebriati erant Martyres,
quando ad passionem euntes, suos non agnoscebant. Quid tam ebrium, quam non agnoscere
uxorem flentem, non filios, non parentes? Non agnoscebant, non eos ante oculos esse
arbitrabantur. Nolite mirari; ebrii erant. Unde ebrii erant? Videte: acceperunt calicem unde
inebriarentur. Unde et ille gratias Deo agit, dicens: Quid retribuam Domino pro omnibus quae
retribuit mihi? Calicem salutaris accipiam, et nomen Domini invocabo 39. Ergo, fratres, simus filii
hominum, et speremus sub tegmine alarum eius, et inebriemur ab ubertate domus eius. Quomodo
potui dixi et quomodo possum video, et quomodo video, dicere non possum. Inebriabuntur ab
ubertate domus tuae: et torrentem voluptatis tuae potabis eos. Torrens dicitur aqua veniens cum
impetu. Impetus erit misericordiae Dei, ad irrigandos et inebriandos qui modo ponunt spem sub
umbraculo alarum eius. Voluptas illa quae est? Quasi torrens inebrians sitientes. Modo ergo qui sitit,
spem ponat: qui sitit, habeat spem, inebriatus habebit rem: antequam habeat rem, sitiat in spe.
Beati qui esuriunt et sitiunt iustitiam, quoniam ipsi saturabuntur 40.

Christus fons et lumen vitae.
15. [v 10.] Quo ergo fonte irrigaberis, et unde currit tantus torrens voluptatis eius? Quoniam apud
te, inquit, fons vitae. Quis est fons vitae, nisi Christus? Venit ad te in carne, ut irroraret fauces tuas
sitientes: satiabit sperantem, qui irroravit sitientem. Quoniam apud te fons vitae, in lumine tuo
videbimus lumen. Hic aliud est fons, aliud lumen: ibi non ita. Quod enim est fons, hoc est et lumen:
et quidquid vis, illud vocas, quia non est quod vocas; quia non potes congruum nomen invenire, non
remanet in uno nomine. Si diceres, quia lumen est solum, diceretur tibi: Sine causa ergo mihi
dictum est ut esuriam et sitiam: quis enim est, qui manducet lumen? Illud plane recte mihi dictum
est: Beati mundi corde, quoniam ipsi Deum videbunt 41: si lumen est, oculos meos parem. Para et
fauces; quia illud quod lumen est, et fons est: fons, quia satiat sitientes; lumen, quia illuminat
caecos. Hic aliquando alibi lumen, alibi fons. Aliquando enim currunt fontes et in tenebris; et
aliquando in eremo pateris solem, non invenis fontem: hic ergo possunt ista duo esse separata, ibi
non fatigaberis, quia fons est; non tenebraberis, quia lumen est.

Voluntas Dei est sequenda.
16. [v 11.] Praetende misericordiam tuam scientibus te, et iustitiam tuam his qui recto sunt corde.
Quod saepe diximus, quia illi sunt recti corde, qui sequuntur in hac vita voluntatem Dei. Voluntas
Dei est aliquando ut sanus sis, aliquando ut aegrotes: si quando sanus es, dulcis est voluntas Dei,
et quando aegrotas, amara est voluntas Dei; non recto corde es. Quare? Quia non vis voluntatem
tuam dirigere ad voluntatem Dei, sed Dei vis curvare ad tuam. Illa recta est, sed tu curvus: voluntas
tua corrigenda est ad illam, non illa curvanda est ad te: et rectum habebis cor. Bene est in hoc
saeculo, benedicatur Deus qui consolatur: laboratur in saeculo, benedicatur Deus quia emendat et
probat: et eris recto corde dicens: Benedicam Dominum in omni tempore, semper laus eius in ore
meo 42.

Christus humilitate curavit quos superbia vulneraverat.
17. [v 12.] Non veniat mihi pes superbiae. Certe iam dixit: Sub umbraculo alarum tuarum
sperabunt filii hominum, et inebriabuntur ab ubertate domus tuae. Cum coeperit quisque isto fonte
uberius irrigari, caveat ne superbiat. Non enim deerat Adae primo homini: sed venit illi pes
superbiae, et movit illum manus peccatoris, id est manus diaboli superba. Quomodo ille qui eum
seduxit, dixit. Ponam sedem meam ad Aquilonem 43: sic illi persuasit: Gustate, et eritis sicut dii 44.
Superbia ergo lapsi sumus, ut ad istam mortalitatem perveniremus. Et quia nos superbia
vulneraverat, humilitas facit sanos. Venit humilis Deus, ut a tanto superbiae vulnere curaret

164

