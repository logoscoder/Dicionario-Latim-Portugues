Dives ne insultet pauperi.
13. Transierunt in dispositionem cordis. Ibi intus transierunt. Quid est transierunt? Praetergressi
sunt viam. Quid est transierunt? Excesserunt metas humani generis; homines se pares caeteris non
putant. Transierunt, inquam, metas humani generis. Quando dicis tali homini: Frater tuus est iste
pauper; eosdem parentes habuistis, Adam et Evam: noli attendere tumorem tuum, noli attendere
typhum in quem elatus es; etsi te circumstat familia, etsi numerosum aurum et argentum, etsi
domus marmorata continet, etsi tecta laqueata contegunt, simul vos et pauperem contegit tectum
mundi coelum; sed diversus es a paupere rebus non tuis, extrinsecus appositis: te in illis vide, non
illas in te. Attende teipsum, qui sis ad pauperem; teipsum, non quod habes. Quid enim despicis
fratrem? In visceribus matrum vestrarum ambo nudi fuistis. Certe etiam cum de ista vita exieritis,
et istae carnes, exhalata anima, fuerint putrefactae, dignoscantur ossa divitis et pauperis! De
conditione loquor aequali, de ipsa sorte generis humani in qua omnes nascuntur: et dives cum hic
sit, et pauper, non semper hic erit; et sicut dives non venit dives, sic nec dives abscedit: idem ipse
est utriusque introitus, et par exitus. Addo quod forte mutabitis vices. Iam ubique Evangelium
praedicatur: attende quemdam pauperem ulcerosum qui iacebat ante ianuam divitis, et cupiebat
saturari de micis quae cadebant de mensa divitis; attende et illum parem tuum qui induebatur
purpura et bysso, et epulabatur quotidie splendide. Contigit nempe mori inopem illum, et auferri ab
Angelis in sinum Abrahae: ille autem mortuus est, et sepultus est; nam illius forte sepulturam nemo
curavit: et cum apud inferos ille dives in tormentis esset, nonne elevavit oculos suos, et vidit in
infinito gaudio eum quem contempsit ante ianuam suam, et de digito eius aquae stillam
desideravit, qui de mensa eius cadentes micas desideraverat? Fratres, labor ille pauperis quantus
fuit? Deliciae illae divitis quam longae fuerunt? Quod autem mutaverunt, perpetuum est. Illius ergo
quia non erat declinatio in morte, et firmamentum erat in flagello eius; in laboribus hominum non
fuit, et inter homines flagellatus non est: ille autem flagellatus hic, requievit ibi; quia flagellat
omnem filium quem recipit 20. Sed cui dicis ista? Epulanti splendide, et induenti se quotidie purpura
et bysso. Cui dicis? Qui transiit in dispositionem cordis. Merito sero dicturus est: Mitte Lazarum;
dicat vel fratribus meis 21; quando ei non conceditur fructus poenitentiae. Non enim poenitentia,
non datur; sed sempiterna erit poenitentia et nulla salus post poenitentiam. Ergo isti transierunt in
dispositionem cordis.
14. [v 8.] Cogitaverunt et locuti sunt malignitatem. Sed loquuntur malignitatem homines et cum
timore, isti autem quomodo? Iniquitatem in altum locuti sunt. Non solum locuti sunt iniquitatem;
sed etiam clare, audientibus omnibus, superbe: Ego facio, ego ostendo; senties cum quo habes,
vivere te non sinam. Vel cogitares ea, non etiam effunderes: vel intra claustra cogitationis mala
cupiditas coerceretur, vel refrenaret eam intra cogitationem suam. Quare? an forte macer est?
Prodiet quasi ex adipe iniquitas eorum. Iniquitatem in altum locuti sunt.

Iniquus cogitet quam sit brevis hominum vita.
15. [v 9.] Posuerunt in coelum os suum, et lingua eorum transiit super terram Quid est hoc, transiit
super terram? Quod dictum est: Posuerunt in coelum os suum. Hoc est enim, transiit super terram,
transeunt terrena omnia. Quid est, transire terrena omnia? Non se cogitat hominem subito mori
posse, cum loquitur: quasi semper victurus minatur: transcendit cogitatio illius terrenam
fragilitatem; nescit quali vase coopertus est, nescit quod scriptum est alio loco de talibus: Exiet
spiritus eius, et revertetur in terram suam; in illa die peribunt omnes cogitationes eius 22. Sed isti
diem ultimum suum non cogitantes, loquuntur superbiam; et in coelum ponunt os suum, et
transcendunt terram. Si ultimum suum diem non cogitaret, id est iudicii sui ultimum diem, latro
missus in carcerem, nihil illo esset immanius; et tamen posset effugere. Quo fugis ne moriaris?
Certus erit ille dies. Quid est diu quod victurus es? Quantum est diu quod habet finem, etsi diu
esset? Huc accedit quia non est: et non est diu, et incertum est ipsum quod dicitur diu. Quare hoc
non cogitat? Quia posuit in coelum os suum, et lingua eius transiit super terram.

Christus nos docet quid summopere appetendum
16. [v 10.] Ideo revertetur huc populus meus. Iam ipse Asaph revertitur huc. Vidit enim ista
abundare iniquis, vidit superbis: redit ad Deum, et incipit quaerere et disputare. Sed quando? Cum
dies pleni invenientur in eis. Quid est, dies pleni? Cum autem venit plenitudo temporis, misit Deus
Filium suum 23. Ipsa est plenitudo temporis, quando venit ille temporalia docere contemni, non
habere magnum quidquid mali homines cupiunt; pati quidquid mali homines metuunt. Factus est
via, revocavit ad cogitationem intimam, admonuit quid a Deo quaerendum esset. Et vide de qua

479

