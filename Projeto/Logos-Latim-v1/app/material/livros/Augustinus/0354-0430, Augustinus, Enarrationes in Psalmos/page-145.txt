argento, quamquam et hoc egeant. Quantum habuit quidam, et quid eum satiavit? Sic mortuus est
egens, quia plura volebat acquirere quam tenebat. Egent et pane. Quare egent et pane? Si non
intellegis panem, ille dixit: Ego sum panis vivus, qui de coelo descendi 22; et: Beati qui esuriunt, et
sitiunt iustitiam, quoniam ipsi saturabuntur 23. Inquirentes autem Dominum non minuentur omni
bono. Sed quo bono iam diximus.
16. [v 12.] Venite, filii, audite me, timorem Domini docebo vos. Putatis, fratres, quia ego dico:
putate quia David dicit, putate quia Apostolus dicit: imo putate quia ipse Dominus noster Iesus
Christus dicit: Venite, filii, audite me. Audiamus illum simul, audite illum per nos: docere enim vult
ille humilis, ille tympanizans, ille affectans, docere nos vult. Et quid dicit? Venite, filii, audite me,
timorem Domini docebo vos. Doceat ergo, praebeamus aurem, praebeamus cor. Non aperiamus
aures carnis, et cordis claudamus; sed sicut ipse dixit in Evangelio: Qui habet aures audiendi,
audiat 24. Quis nolit audire docentem Christum per Prophetam?
17. [v 13.] Quis est homo qui vult vitam, et diligit dies videre bonos? Interrogat. Nonne omnis in
vobis respondet: Ego? An quisquam est in vobis qui non diligit vitam, id est, qui non vult vitam, et
non diligit dies videre bonos? Nonne quotidie hoc murmuratis, et hoc dicitis: Quamdiu ista patimur?
Quotidie peiora et peiora: apud parentes nostros fuerunt dies laetiores, fuerunt dies meliores. O si
interrogares ipsos parentes tuos, similiter tibi de diebus suis murmurarent. Fuerunt beati patres
nostri, nos miseri sumus, malos dies habemus: dominatus est ille, putabamus quia illo mortuo
posset aliquod refrigerium dari; deteriora venerunt. O Deus, ostende nobis dies bonos! Quis est
homo, qui vult vitam, et diligit videre dies bonos? Non hic quaerat dies bonos. Bonam rem quaerit,
sed non in regione eius illam quaerit. Quomodo si aliquem iustum quaereres in ea patria, ubi non
habitaret, diceretur tibi: Bonum virum quaeris, magnum virum quaeris, quaere illum, sed noli hic,
superfluo hic eum quaeris, nunquam eum inventurus es. Dies bonos quaeris, simul eos quaeramus,
nolite hic. Sed habuerunt illos patres nostri. Fallimini: omnes hic laboraverunt. Legite Scripturas:
ideo voluit Deus ut scriberentur, ut nos consolaremur. Temporibus Eliae fuit fames, passi sunt eam
patres nostri. Capita iumentorum mortuorum auro vendebantur, occiderunt suos, et comederunt
eos: et duae mulieres statuerunt inter se ut occiderent filios suos, et manducarent; occidit una
filium suum, et manducaverunt eum ambae; alia nolebat occidere filium suum, et exigebat illa quae
prior occiderat filium suum; et talis rixa venit ante regem, adduxerunt se ante regem, contendentes
de interfectione filiorum 25. De talibus cibis avertat Deus ea quae legimus. Semper dies mali in
saeculo, sed semper dies boni in Deo. Habuit dies bonos Abraham, sed intus in corde: habuit dies
malos, quando a fame mutavit regionem, et quaerebat cibum 26. Sic omnes quaesierunt. Paulus
habuit dies bonos, qui dicit: In fame et siti, in frigore et nuditate 27? Sed non irascantur servi: ipse
Dominus non habuit dies bonos in hoc saeculo; contumelias, iniurias, crucem, et tanta mala
patiebatur.
18. [v 14.] Non ergo christianus murmuret, videat cuius vestigia sequatur. Sed si dies bonos amat,
audiat docentem et dicentem: Venite, filii, audite me, timorem Domini docebo vos. Quid vis? Vitam
et dies bonos. Audi, et fac: Contine linguam tuam a malo. Fac illud. Nolo, dicit homo miser: et
linguam meam nolo continere a malo, et vitam volo, et dies bonos. Si operarius tuus tibi diceret: Et
vasto istam vineam, et exigo a te mercedem: adduxisti me ad vineam ut falcitem illam et putem,
concido omnia ligna utilia, praecidam ipsa robora vitium, ut non hic habeas quod colligas, et cum
fecero ista, redditurus es mihi laborem meum. Nonne insanum illum diceres? nonne illum de domo
tua repelleres, antequam mitteret manum ad falcem? Tales sunt homines, qui et facere volunt
mala, et iurare mendacium, et blasphemare contra Deum, et murmurare, et fraudem facere, et
inebriari, et litigare, et adulterari, et ligaturas adhibere, et ire ad sortilegos, et dies bonos videre.
Dicitur illi: Non potes male faciens quaerere bonam mercedem. Si tu iniustus es, iniustus erit et
Deus? Ergo quid faciam? Quid vis? Vitam volo, dies bonos volo. Contine linguam tuam a malo, et
labia tua ne loquantur dolum: id est, nulli fraudem, nulli mendacium.

Quaerite pacem veram.
19. [v 15.] Sed quid est, Declina a malo? Parum est nulli noceas, nullum occidas, non fureris, non
adulteres, non fraudem facias, non falsum testimonium dicas. Declina a malo: cum declinaveris,
dicis: Securus sum, perfeci omnia, habebo vitam, videbo dies bonos. Non solum declina a malo;
sed, et fac bonum. Parum est ut non exspolies: vesti nudum. Si non exspoliaveris, declinasti a malo:
sed non facies bonum, nisi cum peregrinum susceperis in domum tuam. Ergo sic declina a malo, ut
facias bonum. Quaere pacem, et sequere eam. Non tibi dixit, habebis hic pacem: quaere illam, et
sequere eam. Quo illam sequor? Quo praecessit. Dominus enim est pax nostra 28, resurrexit et
ascendit in coelum. Quaere pacem, et sequere illam: quia et tu cum surrexeris, hoc mortale

145

