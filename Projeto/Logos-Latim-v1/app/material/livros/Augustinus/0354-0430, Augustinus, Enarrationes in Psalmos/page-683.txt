quia transacta est nox. Ideo Dominus discipulis suis ait: Hac nocte postulavit satanas vexare vos
sicut triticum; et ego rogavi pro te, Petre, ne deficiat fides tua 38. Quid est, vexare sicut triticum?
Quomodo ab homine triticum non manducatur, nisi primo attritum, ut panem faciat; sic neminem
manducat diabolus, nisi primo per tribulationem everterit. Conterit, ut manducet: tu autem quando
tribularis, si maneas granum, non conturberis; nihil tibi contingit. Quomodo boves triturant,
numquid in solum triticum intrant? Simul mittuntur cum tribula in aream. Sed numquid timendum
est tritico? Absit. Non conciditur nisi palea; triticum spoliatur superfluis, et veniat ventilatio, et
inveniet puram massam: quem invenit granum mittit in horreum suum; et acervum paleae
comburet igni inexstinguibili 39.

Qui non se correxerint in tempore misericordiae, punientur.
13. Unde dixi hoc? Quia diem in spe habemus. Dies nobis in Christo debet esse. Nam quamdiu inter
tentationes sumus, nox est. In ista nocte parcit Deus peccatoribus, ut non illos tollat; flagellat illos
tentationibus, ut corrigantur; tolerat illos in civitate sua. Putamus semper tolerabit? Si semper
misericordia est, non est iudicium: si autem: Misericordiam et iudicium cantabo tibi, Domine; modo
parcit, tunc iudicabit. Sed quando iudicabit? Cum transierit nox. Ideo dixit: In matutinis
interficiebam omnes peccatores terrae. Quid est: In matutinis? Cum iam dies venerit, nocte
transacta. In matutinis interficiebam omnes peccatores terrae. Quare eis parcit usque ad
matutinum? Quia nox erat. Quid est, nox erat? Quia tempus erat parcendi: parcebat, cum corda
hominum essent occulta. Vides aliquem male vivere, toleras illum: nescis enim qualis erit, quia nox
est; utrum qui hodie male vivit, cras bene vivat; et utrum qui hodie bene vivit, cras malus sit. Nox
est enim, et omnes tolerat Deus, quia longanimis est. Tolerat, ut convertantur ad illum peccatores.
Sed qui non se correxerint in isto tempore misericordiae, interficientur. Et quare interficientur? Ut
dispergantur de civitate Domini, de societate Ierusalem, de societate sanctorum, de societate
Ecclesiae. Quando autem interficientur? In matutinis. Quid est: In matutinis? Cum nox transacta
fuerit. Quare modo parcit? Quia tempus est misericordiae. Quare non semper parcit? Quia:
Misericordiam et iudicium cantabo tibi, Domine. Fratres, nemo sibi blandiatur: interficientur omnes
operantes iniquitatem; interficiet eos Christus in matutinis, et disperdet eos de civitate sua. Sed
modo cum tempus misericordiae est, audiant eum. Ubique clamat per Legem, per Prophetas, per
Psalmos, per Epistolas, per Evangelia: videte quia non tacet, quia parcit, quia erogat misericordiam;
sed cavete, quia venturum est iudicium.

122 IN PSALMUM 101
ENARRATIO.
Sermo 1

Christus in Dei forma dives, in forma servi pauper.
1. [v. 1.] Ecce unus pauper orat, et non orat in silentio. Licet ergo audire eum, et videre quisnam
sit: ne forte ille sit, de quo dicit Apostolus: Qui propter vos pauper factus est, cum dives esset, ut
illius paupertate vos ditaremini 1. Si ergo ipse est, quomodo pauper? Nam quomodo dives, quis non
videt? Unde enim homines sunt divites? Puto auro, argento, familia, terra: sed omnia per ipsum
facta sunt 2. Quid ergo illo ditius, per quem factae sunt divitiae, etiam illae quae non sunt verae
divitiae? Per illum enim et illae divitiae, ingenium, memoria, mores, vita, ipsius corporis sanitas,
sensus, conformatioque membrorum: etenim cum haec salva sunt, et pauperes divites sunt. Per
illum et illae maiores divitiae, fides, pietas, iustitia, caritas, castitas, mores boni: nemo enim et has
habet, nisi per eum qui iustificat impium 3. Ecce quam dives. Quis enim dives, qui habet quod vult
alio faciente, an qui facit quod vult et alio habente? Puto quia ditior ille qui fecit quod habes; quia
quod ille habet, tu non habes. Ecce quam dives. In hoc tam divite unde agnituri sumus haec verba:
Cinerem sicut panem manducavi, et potum meum cum fletu miscebam 4? Hucne illae tantae
divitiae pervenerunt? Multum illud excelsum, multum hoc abiectum. Quid faciemus?
quemadmodum ista ima illis summis contemperabimus? Nimis ab invicem longe sunt. Nondum
agnosco istum pauperem; alius est fortasse: sed adhuc quaeramus. Unde enim nobis non videtur
ipse, mirum si interrogas et non expavescis divitias: In principio erat Verbum, et Verbum erat apud
Deum, et Deus erat Verbum: hoc erat in principio apud Deum. Omnia per ipsum facta sunt, et sine
ipso factum est nihil 5. Qui ista dixit, cum diceret, dives erat; quanto magis ille de quo dicebat: In
principio erat Verbum: et non qualecumque Verbum, sed Verbum Deus; et non ubicumque, sed
apud Deum; et non vacans, sed omnia per ipsum facta sunt? Cinerem sicut panem manducavit, et

683

