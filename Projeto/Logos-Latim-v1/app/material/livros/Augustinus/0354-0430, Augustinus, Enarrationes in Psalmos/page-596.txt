sicut sol in conspectu meo, et sicut luna perfecta in aeternum; et testis in coelo fidelis. Sedes eius,
quibus dominatur, in quibus sedet, in quibus regnat. Si sedes eius, et membra eius; quia etiam
membra nostra sedes sunt capitis nostri. Videte quemadmodum caetera omnia membra nostra
caput portent: caput autem ipsum super se non portat aliquid, sed ipsum portatur a caeteris
membris nostris, quasi totum corpus hominis sedes sit capitis. Sedes ergo eius, omnes in quibus
regnat Deus, sic erunt, inquit, in conspectu meo sicut sol: quia iusti fulgebunt in regno Patris mei
sicut sol 15. Sed sol spiritaliter; non corporaliter, sicut lucet iste de coelo, quem facit oriri super
bonos et malos 16. Denique iste sol in conspectu est non solam hominum, verum etiam pecorum
minutissimarumque muscarum: quod enim quorumlibet vilissimorum animalium non videt solem
istum? At vero de illo sole quid ait proprie? Sicut sol in conspectu meo. Non in conspectu hominum,
non in conspectu carnis, non in conspectu mortalium animalium, sed in conspectu meo. Et sicut
luna: sed quae luna? Perfecta in aeternum. Etenim, etsi perficitur luna ista quam novimus, alio die
incipit minui, posteaquam perfecta fuerit. Sicut luna, inquit, perfecta in aeternum: sic perficietur
sedes eius tamquam luna; sed luna in aeternum perfecta. Si sol, quare et luna? Per lunam solent
significare Scripturae mortalitatem carnis huius, propter augmenta et decrementa, propter
transitoriam speciem. Denique et Iericho Luna interpretatur: et utique quidam qui descendebat ab
Ierusalem in Iericho, incidit in latrones 17; descendebat enim ab immortalitate ad mortalitatem.
Similis est ergo caro ista lunae, quae omni tempore et omni mense patitur augmenta et
decrementa: sed erit caro ista nostra in resurrectione perfecta; et testis in coelo fidelis. Itaque si in
solo animo perficeremur. tantummodo soli nos compararet; rursus, si in solo corpore perficeremur,
tantummodo lunae nos compararet: sed quia perficiet nos Deus et in animo et in corpore,
secundum animum dictum est, sicut sol in conspectu meo; quia animum non videt nisi Deus: et
sicut luna, iam caro; perfecta in aeternum, in resurrectione mortuorum: et testis in coelo fidelis;
quia vera dicebantur omnia de resurrectione mortuorum. Obsecro vos, audite hoc iterum planius, et
mementote: scio enim quosdam intellexisse, alios vero fortassis quid dixerim adhuc inquirere. In
nulla re sic contradicitur fidei christianae, quam in resurrectione carnis. Denique ille qui natus est in
signum cui contradicitur 18, et ipsam carnem suam resuscitavit, ut obviam iret contradictori; et qui
posset membra sua sic sanare, ut ea vulnerata fuisse non appareret, cicatrices servavit in corpore,
ut vulnus dubitationis sanaret in corde. In nulla ergo re tam vehementer, tam pertinaciter, tam
obnixe et contentiose contradicitur fidei christianae, sicut de carnis resurrectione. Nam de animi
immortalitate multi etiam philosophi Gentium multa disputaverunt, et immortalem esse animum
humanum pluribus et multiplicibus libris conscriptum memoriae reliquerunt: cum ventum fuerit ad
resurrectionem carnis, non titubant, sed apertissime contradicunt, et contradictio eorum talis est,
ut dicant fieri non posse ut caro ista terrena possit in coelum ascendere. Ideo luna ista perfecta in
aeternum, et adversus omnes contradictores testis in coelo fidelis.

In Christo omnes Dei promissiones implentur.
6. [vv. 39-46.] Haec de Christo promissa sunt, quam certa, quam firma, quam aperta, quam
indubitata. Nam, etsi quaedam sunt tecta mysteriis, quaedam tamen sic manifesta, ut ex ipsis
facillime aperiantur obscura. Haec cum ita sint, videte quid sequitur: "Tu vero repulisti, et ad
nihilum deduxisti, distulisti Christum tuum. Evertisti testamentum servitur; profanasti in terra
sanctitatem eius. Destruxisti omnes macerias eius; posuisti munitiones eius formidinem.
Diripuerunt eum omnes transeuntes viam; factus est opprobrium vicinis suis. Exaltasti dexteram
inimicorum eius; iucundasti omnes inimicos eius. Avertisti adiutorium gladii eius, et non es
opitulatus ei in bello. Dissolvisti eum ab emundatione: sedem eius in terram collisisti. Minuisti dies
sedis eius; perfudisti eum confusione." Quid est hoc? Illa omnia promisisti; tu vero ista contraria
fecisti. Ubi sunt promissiones ad quas paulo ante gaudebamus, de quibus tam alacriter
plaudebamus, de quibus securi gratulabamur? Quasi alius promiserit, alius everterit. Quod
mirandum est, non alius; sed: Tu vero, tu qui promittebas, tu qui confirmabas, tu qui propter
dubitationem humanam etiam iurabas, illa promisisti, et ista fecisti. Ubi tenebo iusiurandum tuum,
ubi inveniam promissum tuum? Quid est hoc? ita vero falsum promitteret Deus, aut falsum iuraret?
Quare ergo illa promisit, et ista fecit? Ego dico quia ista fecit, ut promissa firmaret. Sed quis ego qui
hoc dico? Videamus si hoc veritas dicit; tunc non erit inane quod dico. David positus erat cui
promitterentur haec omnia in semine eius, quod est Christus, implenda. Propter promissa ergo
quae dicta sunt ad David, exspectabant homines ea impleri in David. Proinde, ne quisquam
christianus cum diceret: De Christo dixit; alius diceret: Non, sed de illo David dixit; et erraret, cum
videret impleta omnia esse in David: destruxit ea in David, ut cum vides ea in illo non impleta, quae
necesse est impleri, quaeras alterum in quo ostendantur impleri. Ita etiam de Esau et Iacob,
invenimus maiorem adoratum a minore, cum scriptum sit: Maior serviet minori 19; ut cum in illis
duobus praecedentibus videris non impletum, exspectes duos populos, in quibus impleatur quod
non mendax Deus polliceri dignatur. Ecce ex semine tuo, dixit David, ponam super sedem tuam 20.
Promisit ex semine eius in aeternum aliquid; et natus Salomon, factus est tantae sapientiae, ut

596

