Omnia bona a Deo.
2. Illuminet vultum suum super nos. Quaesiturus eras fortasse quid est, benedicat nos. Multis modis
se volunt homines benedici a Deo: alius benedici se vult, ut habeat plenam domum necessariis
rebus huic vitae; alius benedici se cupit, ut obtineat salutem corporis sine labe; alius benedici se
vult, si forte aegrotat, ut reparet sanitatem; alius desiderans filios, et forte contristatus quod non
nascantur, benedici se vult ut habeat posteritatem. Et quis enumeret diversa vota hominum se a
Domino Deo benedici cupientium? Quis autem nostrum dicturus est non esse illam Dei
benedictionem, si vel agricultura ei fructum ferat, vel domus cuiusque abundet copia rerum
temporalium, vel ipsa corporis salus, aut teneatur ne amittatur, aut amissa reparetur? Fecunditas
etiam feminarum, et casta vota filios desiderantium, ad quem pertinent nisi ad Dominum Deum?
Qui enim creavit quando non erat, ipse prolis successu facit permanere quod condidit. Facit haec
Deus, donat haec Deus. Parum est nobis dicere: Facit haec Deus, donat haec Deus; sed solus facit,
solus donat. Quid si enim facit haec Deus, sed facit haec et aliquis non Deus? Facit haec, et solus
facit. Et sine causa ista petuntur vel ab hominibus, vel a daemonibus: et quaeque bona accipiunt
inimici Dei, ab illo accipiunt; et cum ab aliis petunt, cum accipiunt, nescientes ab illo accipiunt.
Quomodo cum puniuntur, et putant se ab aliis puniri, nescientes ab illo puniuntur: sic et cum
vegetantur, implentur, salvantur, liberantur; etsi hoc nescientes, vel hominibus, vel daemonibus,
vel Angelis tribuunt, non habent nisi ab illo, penes quem potestas est omnium. Ad hoc dixerimus
haec, fratres, ut quisquis etiam ista terrena forte, vel propter supplementa necessitatis, vel propter
aliquam infirmitatem desiderat, nonnisi ab illo desideret, qui est fons omnium bonorum, et creator
et recreator universorum.

Materialia bona iustis et iniustis a Deo donantur. Temporalia bona caduca. Esto
formica Dei.
3. Sed alia sunt dona quae dat Deus et inimicis suis, alia quae non servat nisi amicis suis. Quae
sunt dona quae dat inimicis suis? Ea quae numeravi. Non enim soli boni plenas habent domos rebus
necessariis; aut soli boni, vel salvi sunt, vel ab aegritudine convalescunt; aut soli boni filios habent,
soli boni pecuniam, soli boni caetera apta huic vitae temporali atque transeunti. Habent haec et
mali, et aliquando desunt bonis: sed desunt et malis, et plerumque istis magis quam illis; aliquando
illis quam istis potius abundant. Permixta ista temporalia Deus esse voluit; quia si bonis solis ea
daret, putarent et mali propter haec colendum Deum; rursus si ea solis malis daret, timerent boni
infirmi converti, ne ista illis forte deessent. Est enim adhuc anima infirma minus capax regni Dei;
nutrire illam debet Deus agricola noster. Nam et quae arbor iam tempestates robore sustinet, cum
de terra nasceretur, herba erat. Novit ergo ille agricola non solum robustas arbores putare atque
purgare; sed etiam teneras in recenti ortu sepire. Propterea, dilectissimi, ut dicere coeperam, si
solis bonis darentur ista, omnes propter haec accipienda vellent converti ad Deum: rursus si solis
malis darentur, timerent infirmi, ne cum converterentur. amitterent quod soli mali haberent.
Permixte data sunt et bonis et malis. Rursus si solis bonis auferrentur, idem ille timor esset
infirmorum, ne converterentur ad Deum: rursus si solis malis auferrentur, ipsa sola poena putaretur
qua mali plectuntur. Quod ergo dat ea bonis, consolatur itinerantes: quod dat ea et malis, admonet
bonos ut alia desiderent, quae non habent cum malis communia. Rursus bonis aufert ea quando
vult, ut interrogent se de suis viribus; et inveniant se, qui forte latebant se, utrum iam possint
dicere: Dominus dedit, Dominus abstulit; sicut Domino placuit, ita factum est: sit nomen Domini
benedictum 7. Benedixit enim et illa anima Dominum, et reddidit fructus compluta sagina
benedictionis. Dominus dedit, Dominus abstulit: subtraxit data; sed non subtraxit datorem. Anima
benedicta omnis simplex, non haerens rebus terrenis, nec visco implicatis pennis iacens, sed
exserto nitore virtutum, in geminis alis geminae dilectionis exsultat in auras liberas; et videt sibi
subtractum esse quod calcabat, non ubi incumbebat; et dicit secura: Dominus dedit, Dominus
abstulit; sicut Domino placuit, ita factum est: sit nomen Domini benedictum. Dedit, et abstulit;
manet qui dedit, et abstulit quod dedit: sit eius nomen benedictum. Ad hoc ergo ista auferuntur
bonis. Sed ne quis forte infirmus diceret: Quando ego esse possum tantae virtutis, quantae sanctus
Iob? Robur miraris arboris, quia modo nata es: haec magna quam miraris, sub cuius ramis et umbra
refrigeraris, virga fuit. Sed times ne tibi auferantur haec, cum talis fueris? Attende quia auferuntur
et malis. Quid te ergo differs a conversione? Quod bonus times amittere, forte malus amissurus es.
Si bonus ea perdideris, adest consolator qui abstulit: arca exinanita est auro, cor plenum est fide;
foris pauper es, sed intus dives es: divitias tecum portas quas non amitteres, etiamsi de naufragio
nudus exires. Quod ergo forte perditurus es malus, cur non bonum te invenit damnum,
quandoquidem vides et malos pati damnum? Sed maiore illi damno feriuntur: inanis est domus,
inanior conscientia est. Quisquis malus ista perdiderit, non habet foris quod teneat, non habet intus
ubi requiescat. Fugit hic ubi damnum passus est, ubi se ad oculos hominum de divitiarum
ostentatione iactabat; iam se in oculis hominum iactare non potest: ad se intro non redit, quia nihil

413

