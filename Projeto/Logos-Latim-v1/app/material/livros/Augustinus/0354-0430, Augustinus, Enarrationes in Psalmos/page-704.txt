correctionem, vocat undique ad poenitentiam, vocat beneficiis creaturae, vocat impertiendo
tempus vivendi, vocat per lectorem, vocat per tractatorem, vocat per intimam cogitationem, vocat
per flagellum correptionis, vocat per misericordiam consolationis: Longanimis et multum
misericordiae. Sed observa ne longitudine misericordiae Dei male utendo, tu tibi thesaurizes, quod
ait Apostolus, iram in die irae. Nam hoc ait Apostolus: An divitias benignitatis et longanimitatis eius
contemnis, ignorans quia patientia Dei ad poenitentiam te adducit? 62 Quod tibi parcit, putas quia
places ei? Haec fecisti, inquit, et tacui 63; suspicatus es iniquitatem, quod ero tui similis 64. Non mihi
placent peccata, sed longanimitate quaero recte facta. Si punirem peccatores, non invenirem
confessores. Ergo te Deus longanimitate sua parcendo ad poenitentiam adducit: tu autem cum
quotidie dicis, "Finitur hodiernus dies, et sic ero et crastino die, non enim cras erit ultimus"; et tertio
die: et subito venit ira eius. Frater, non tardes converti ad Dominum 65. Sunt enim qui praeparant
conversionem, et differunt, et fit in illis vox corvina, "Cras, cras". Corvus de arca missus, non est
reversus 66. Non quaerit Deus dilationem in voce corvina, sed confessionem in gemitu columbino.
Missa columba reversa est. Quamdiu: Cras, cras? Observa ultimum cras: quia ignoras quod sit
ultimum cras, sufficiat quod vixisti usque ad hodiernum peccator. Audisti, saepe soles audire,
audisti et hodie: quam quotidie audis, tam quotidie non corrigeris. Tu enim secundum duritiam
cordis tui et cor impoenitens, thesaurizas tibi iram in die irae et revelationis iusti iudicii Dei, qui
reddet unicuique secundum opera sua 67. Non tibi sic videatur Deus misericors, ut non videatur
iustus. Misericors et miserator Dominus. Audio, et gaudeo: ita dicis. Audi, et gaude; adhuc addidit:
Longanimis et multum misericors: et in extremo: Et verax. Gaudes ad verba superiora, ad ultimum
treme. Sic misericors et longanimis est, ut sit et verax. Cum tibi thesaurizaveris iram in die irae,
nonne experieris iustum, quem contempsisti benignum?

Natura omnes filii irae.
17. [v 9.] Non in finem irascetur, neque in aeternum indignabitur. Quia et quod vivimus in flagellis
et corruptione mortalitatis, de indignatione ipsius est: de poena hoc habemus primi peccati. Fratres
mei, non solum cogitare debemus, ut futuras minas ipsius evadamus, sed et praesentem iram; quia
et ista ira ipsius est, cuius et se et nos fuisse dicit filios Apostolus: ait quippe: Fuimus enim et nos
aliquando natura filii irae, sicut et caeteri 68. Ergo ex ira ipsius est quod hic homo peregrinatur,
quod laborat. Non est ex ira ipsius, fratres mei: In sudore et in labore edes panem tuum, et terra
spinas et tribulos pariet tibi 69? Auctori nostro dictum est. Aut si est aliud vita nostra; si potes,
convertere ad aliquam voluptatem, ubi spinas non sentias. Elige quod volueris, avarus, luxuriosus,
ut duo ista sola dicamus; adde et tertium, ambitiosus: in honorum cupiditate quantae spinae? in
luxurie libidinum quantae spinae? in ardore avaritiae quantae spinae? Amores turpes quantas
molestias habent? quantas sollicitudines hic in ista vita? Omitto gehennas. Vide ne iam ipse tibi
gehenna sis. Hoc ergo totum, fratres mei, de ira ipsius est: et cum te converteris, ut iuste agas, non
poteris nisi laborare in terra; et non finitur labor, nisi cum finita fuerit via. Oportet in via laborare, ut
in patria gaudeamus. Ergo consolatur promissione sua laborem tuum, sudorem tuum, molestias
tuas, et dicit tibi: Non in finem irascetur, neque in aeternum indignabitur.

Si Deum times super te est protectio ipsius.
18. [vv 10.11.] Non secundum peccata nostra fecit nobis. Deo gratias, quia hoc voluit. Non quod
merebamur accepimus: Non secundum peccata nostra fecit nobis, neque secundum iniquitates
nostras retribuit nobis. Quoniam secundum altitudinem coeli a terra, confirmavit Dominus
misericordiam suam super timentes eum. Confirmavit Dominus misericordiam suam super timentes
eum: secundum quid? Secundum altitudinem coeli a terra. Quid dixit? Si aliquando potest coelum
abscedere a protectione terrae, aliquando poterit Deus non protegere timentes se. Attende et
coelum: ubique, undique protegit terram, et nulla pars terrae est quae non coelo protegatur.
Peccant homines sub coelo, faciunt omnia mala sub coelo; tamen proteguntur coelo. Inde lux ad
oculos, inde aer, inde spiritus, inde pluvia ad terram propter fructus, inde omnis misericordia a
coelo. Tolle auxilium coeli a terra, statim deficiet. Sicut ergo protectio coeli permanet super terram,
sic protectio Domini permanet super timentes eum. Times Deum, supra te est protectio ipsius. Sed
forte flagellaris, et putas quia deseruit te Deus. Si deseruit protectio coeli terram: Quoniam
secundum altitudinem coeli a terra, confirmavit Dominus misericordiam suam super timentes eum.

Peccatis occidentibus, surgit gratia.
19. [v 12.] Et quid fecit? Quia non secundum peccata nostra retribuit nobis. Quantum distat oriens
ab occidente, longe fecit a nobis peccata nostra. Secundum altitudinem coeli a terra, confirmavit

704

