4. [v 5.] Tunc loquetur ad eos in ira sua, et in furore suo conturbabit eos: planius enim ostendens
quomodo ad eos loquetur, dixit, conturbabit eos; ut in ira sua, hoc sit, in furore suo. Iram autem et
furorem Domini Dei non perturbationem mentis oportet intellegi, sed vim qua iustissime vindicat,
subiecta sibi ad ministerium universa creatura. Praecipue namque pervidendum est et tenendum
illud quod scriptum est in Salomone: Tu autem, Domine virtutis, cum tranquillitate iudicas, et cum
magna reverentia disponis nos 2. Ira ergo Dei est motus qui fit in anima quae legem Dei novit, cum
eamdem legem videt a peccatore praeteriri; per hunc enim motum iustarum animarum multa
vindicantur. Quamquam possit ira Dei recte intellegi etiam ipsa mentis obscuratio, quae
consequitur eos qui legem Dei transgrediuntur.

Sion est Ecclesia.
5. [v 6.] Ego autem constitutus sum rex ab eo super Sion montem sanctum eius, praedicans
praeceptum Domini: ex persona ipsius Domini nostri Iesu Christi ista manifesta sunt. Sion autem, si
speculationem, ut quidam interpretantur, significat, nihil magis quam Ecclesiam debemus accipere,
ubi quotidie intentio erigitur speculandae claritatis Dei, sicut Apostolus dicit: Nos autem revelata
facie gloriam Domini speculantes 3. Ergo iste sensus est: Ego autem constitutus sum rex ab eo
super Ecclesiam sanctam eius, quam montem appellat propter eminentiam et firmitatem. Ego
autem constitutus sum rex ab eo: ego scilicet, cuius vincula illi disrumpere et iugum meditabantur
abicere. Praedicans praeceptum ipsius: quis hoc non sentiat, cum quotidie factitetur?

Definitur aeternitas.
6. [v 7.] Dominus dixit ad me: Filius meus es tu, ego hodie genui te. Quamquam etiam possit ille
dies in prophetia dictus videri, quo Iesus Christus secundum hominem natus est; tamen hodie quia
praesentiam significat, atque in aeternitate nec praeteritum quidquam est, quasi esse desierit; nec
futurum, quasi nondum sit; sed praesens tantum, quia quidquid aeternum est, semper est; divinitus
accipitur secundum id dictum: Ego hodie genui te, quo sempiternam generationem virtutis et
sapientiae Dei, qui est unigenitus Filius, fides sincerissima et catholica praedicat.

Christus in gentes dominatur.
7. [v 8.] Postula a me, et dabo tibi gentes haereditatem tuam. Hoc iam temporaliter secundum
susceptum hominem, qui sacrificium sese obtulit pro omnibus sacrificiis, qui etiam interpellat pro
nobis 4; ut ad totam ipsam dispensationem temporalem, quae pro genere humano facta est,
referatur quod dictum est: Postula a me; ut scilicet gentes nomini christiano copulentur, atque ita a
morte redimantur, et possideantur a Deo. Dabo tibi gentes haereditatem tuam, quas possideas ad
earum salutem, et quae tibi fructificent spiritalia. Et possessionem tuam terminos terrae. Idem
repetitum est: terminos terrae, pro eo positum quod dictum est, gentes; sed hoc planius, ut omnes
gentes intellegamus: possessionem autem tuam, pro eo quod dictum est, haereditatem tuam.
8. [vv 9.10.] Reges eos in virga ferrea: in inflexibili iustitia. Et tamquam vas figuli conteres eos; id
est, conteres in eis terrenas cupiditates, et veteris hominis lutulenta negotia, et quidquid de
peccatore limo contractum atque inolitum est. Et nunc, reges, intellegite: et nunc, id est iam
innovati, iam contritis luteis tegumentis, id est carnalibus vasis erroris quae ad praeteritam vitam
pertinent: nunc intellegite iam reges, id est, iam valentes regere quidquid in vobis servile atque
bestiale est; et iam valentes pugnare, non quasi aÃ«rem caedentes, sed castigantes vestra corpora,
et servituti subicientes 5. Erudimini, omnes qui iudicatis terram. Hoc idem repetitum est: erudimini,
pro eo quod dictum est, intellegite; qui iudicatis autem terram, pro eo quod dictum est, reges.
Spiritales enim significat qui iudicant terram: inferius enim nobis est, quidquid iudicamus; quidquid
autem infra spiritalem hominem est, merito terra nominatur, quia terrena labe sauciatum est.

Servire Domino cum timore et exsultatione.
9. [v 11.] Servite Domino in timore: ne in superbiam vertat quod dictum est, reges qui iudicatis
terram. Et exsultate ei cum tremore: optime subiectum est exsultate, ne ad miseriam valere
videretur quod dictum est, servite Domino in timore. Sed rursus ne idipsum pergeret in effusionem
temeritatis, additum est, cum tremore; ut ad cautionem valeret circumspectamque sanctificationis
custodiam. Etiam sic potest accipi: Et nunc reges intellegite, id est: Et iam nunc me rege constituto,
nolite tristes esse, reges terrae, quasi bonum vestrum vobis ablatum sit; sed intellegite potius, et
erudimini. Id enim vobis expedit ut sub illo sitis, a quo intellectus et eruditio vobis datur. Et hoc

3

