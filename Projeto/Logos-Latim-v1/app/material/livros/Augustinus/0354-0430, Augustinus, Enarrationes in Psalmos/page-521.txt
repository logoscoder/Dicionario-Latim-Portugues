homo, caro factum est, et habitavit in nobis 75. Ipse enim panis per nubes evangelicas universo orbi
pluitur; et apertis praedicatorum cordibus tamquam coelestibus ianuis, non murmuranti et tentanti
Synagogae, sed credenti et in illo spem ponenti Ecclesiae praedicatur. Qui "transtulit Austrum de
coelo, et induxit in virtute sua Africum, et pluit super eos sicut pulverem carnes, et sicut arenam
maris volatilia pennata; et ceciderunt in medio castrorum eorum, circa tabernacula eorum: et
manducaverunt, et saturati sunt nimis, et desiderium eorum attulit eis, nec sunt privati a desiderio
suo," potest et non tentantium, sed credentium parvulam fidem, carne editis vocum signis et per
aerem transcurrentibus, tamquam volatilibus pascere: non tamen ab Aquilone venientibus ubi
frigus et caligo praevalent, id est, eloquentia quae huic saeculo placet; sed transferendo Austrum
de coelo. Quo, nisi ad terras? ut qui in fide sunt parvuli, audiendo terrestria nutriantur ad capienda
coelestia. Si enim terrestria, inquit, dixi vobis, et non creditis; quomodo si coelestia dixero vobis,
credetis 76? Translatus enim erat ille de coelo quodammodo, ubi mente excesserat Deo; ut
temperans eis esset quibus dicebat: Non potui vobis loqui quasi spiritalibus, sed quasi carnalibus 77.
Ibi enim audierat ineffabilia verba 78, quae in terra illi non licebat loqui per verba sonantia, quasi per
volatilia pennata; et inducendo in virtute sua Africum, hoc est, per ventos meridianos, ferventes et
lucentes praedicantium spiritus; et hoc in virtute sua, ne sibi tribuat Africus quod habet ex Deo.
Veniunt autem ultro isti venti ad homines, et apportant eis verba divinitus missa; ut in suis sedibus
et circa tabernacula sua colligant eiusmodi volatilia, et adoret unusquisque Dominum de loco suo,
omnes insulae gentium 79.

Cur boni malis misceantur.
18. Sed infidelibus tamquam pravae et amaricanti generationi, cum adhuc esca esset in ore
ipsorum, ira Dei ascendit in eos, et occidit in plurimis eorum: hoc est, plurimos eorum, vel sicut
nonnulli codices habent, pingues eorum. Quod quidem in graecis quos habuimus, non invenimus.
Sed si hoc est verius, quid aliud intellegendi sunt pingues eorum, nisi superbia praevalentes, de
quibus dicitur: Prodiet quasi ex adipe iniquitas eorum 80? Et electos Israel impedivit. Erant illic etiam
electi, quorum fidei non contemperabatur generatio prava et amaricans. Impediti sunt autem ne
aliquid eis prodessent, quibus paterno se affectu consulere cupiebant. Quibus enim Deus irascitur,
quid misericordia confertur humana? An potius simul cum eis compeditos etiam electos intellegi
voluit; ut qui mente et vita discernebantur, ad exemplum non iustitiae tantum, sed etiam
patientiae, cum illis molestias sustinerent? nam sanctos cum peccatoribus non ob aliam forsitan
causam etiam captivos ductos esse didicimus, quoniam in Graecis codicibus non
,
quod est impedivit; sed
legimus, quod est potius compedivit.
19. [vv 32.33.] Sed generatio prava et amaricans, in omnibus his peccaverunt adhuc, et non
crediderunt in mirabilibus eius. Et defecerunt in vanitate dies eorum: cum possent, si crederent,
dies in veritate sine defectu habere apud eum cui dictum est: Anni tui non deficient 81. Defecerunt
ergo in vanitate dies eorum, et anni eorum cum festinatione. Festinatur quippe tota vita mortalium,
et quae videtur prolixior, vapor est aliquanto diuturnior.

De timore servili et liberali dilectione.
20. [vv 34.35.] Verumtamen cum occideret eos, quaerebant eum: non propter aeternam vitam, sed
vaporem citius finire metuentes. Quaerebant ergo eum, non utique ii quos occiderat, sed qui
exemplo eorum occidi timebant. Sic autem de illis Scriptura locuta est tamquam hi Deum
quaererent qui occidebantur, quia unus populus erat, et tamquam de uno corpore dicitur. Et
revertebantur, et diluculo veniebant ad Deum. Et rememorati sunt quia Deus adiutor eorum est, et
Deus excelsus redemptor eorum est. Sed hoc totum propter acquirenda temporalia bona, et
vitanda temporalia mala. Nam qui propter beneficia terrena Deum quaerebant, non utique Deum,
sed illa quaerebant. Et modo timore servili, non liberali dilectione Deus colitur. Sic ergo Deus non
colitur: hoc enim colitur quod diligitur. Unde quia Deus rebus omnibus maior et melior invenitur,
plus omnibus diligendus est ut colatur.

Rectum cor Deum quaerit propter Deum.
21. [vv 36.37.] Denique hic sequentia videamus: "Et dilexerunt eum," inquit, in ore suo, et in lingua
sua mentiti sunt ei. Cor autem ipsorum non erat rectum cum eo, nec fideles habiti sunt in
testamento eius. Aliud in lingua eorum, aliud in corde eorum inveniebat, cui secreta hominum nuda
sunt, et sine ullo obstaculo quid potius amarent videbat. Rectum itaque cor cum Deo est, quando
propter Deum quaerit Deum. Unam quippe concupivit a Domino, hanc requiret, ut inhabitet in domo

521

