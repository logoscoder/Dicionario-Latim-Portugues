confessio est humilitatis. Qui dicit: Inclina ad me, confitetur quia iacet tamquam aeger prostratus
medico stanti. Denique vide quia aeger loquitur: Inclina ad me aurem tuam, et salvum me fac.

Fiam firmus ex te qui fui infirmatus in me.
5. [v 3.] Esto mihi in Deum protectorem. Non ad me iacula inimici perveniant, ego enim me
protegere non possum. Et parum est, in protectorem; addidit, et in locum munitum, ut salvum
facias me. In locum munitum mihi esto; tu esto locus munitus meus. Ubi est quod ab illo fugiebas,
Adam, et te inter paradisi ligna abscondebas? Ubi est quod eius faciem formidabas, ad quem
gaudere consueveras 26? Abiisti, et periisti: captivatus es, et ecce visitaris, et ecce non dimitteris; et
ecce dimittuntur nonaginta novem oves in montibus, et quaeritur ovis perdita; et ecce dicitur de
inventa ove: Mortuus erat, et revixit; perierat, et inventus est 27. Ecce ipse Deus factus est locus
refugii tui, qui primo erat metus fugae tuae. In locum munitum, inquit, mihi esto, ut salvum facias
me. Non ero salvus nisi in te: nisi tu fueris requies mea, sanari non poterit aegritudo mea. Leva me
a terra; in te iaceam, ut surgam in locum munitum. Quid munitius? Cum ad illum locum confugeris,
dic mihi quos adversarios formidabis? quis insidiabitur, et perveniet ad te? Nescio quis dicitur de
montis vertice clamasse, cum imperator transiret: Non de te loquor: respexisse ille dicitur et
dixisse: Nec ego de te. Contempserat imperatorem cum insignibus armis, exercitu potente. Unde?
De loco munito. Si securus ille in alta terra; quomodo tu in eo a quo factum est coelum et terra?
Esto ergo mihi in Deum protectorem, et in locum munitum, ut salvum facias me. Ego si mihi alium
locum elegero, salvus esse non potero. Elige certe, homo, si inveneris, munitiorem. Non est ergo
quo fugiatur ab illo, nisi ad illum. Si vis evadere iratum, fuge ad placatum. Quoniam firmamentum
meum, et refugium meum es tu. Firmamentum meum, quid est? Per te sum firmus, et ex te sum
firmus. Quoniam firmamentum meum, et refugium meum es tu: ut fiam firmus ex te, sicubi fuero
infirmatus in me, refugiam ad te. Firmum enim te facit gratia Christi, et immobilem adversus omnes
tentationes inimici. Sed ibi est et humana fragilitas, ibi est adhuc prima captivitas, ibi est et lex in
membris repugnans legi mentis, et captivum volens ducere in lege peccati 28: adhuc corpus quod
corrumpitur, aggravat animam 29. Quantumlibet firmus sis ex gratia Dei; quamdiu adhuc portas
terrenum vas, in quo thesaurus est Dei, aliquid etiam de ipso vase fictili formidandum est 30. Ergo
firmamentum meum es tu, ut firmus sim in hoc saeculo adversus omnes tentationes. Sed si multae
sunt, et turbant me, refugium meum tu es. Ad hoc enim confitebor infirmitatem meam, ut sim
timidus tamquam lepus, quia spinis plenus tamquam ericius. Et, ut in alio psalmo dicitur: Petra est
refugium ericiis et leporibus 31: Petra autem erat Christus 32.

Nemo mala tolerat si a De non adiuvatur.
6. [v 4.] Deus meus, erue me de manu peccatoris. Generaliter peccatores, inter quos laborat iste
qui de captivitate iam liberandus est; iste qui iam clamat: Infelix ego homo, quis me liberabit de
corpore mortis huius? Gratia Dei per Iesum Christum dominum nostrum 33? Intus est hostis, lex illa
in membris; sunt et foris hostes: quo clamas? Ad illum, cui clamatum est: Ab occultis meis munda
me, Domine; et ab alienis parce servo tuo 34. Ergo: Salvum me fac cum dicitur, ab aegritudine tua
dicitur interiore, id est ab iniquitate tua; ab ea qua captivus es, ab ea qua ad primum hominem
pertines, ut inter primos captivos clames. Salvus autem factus ab iniquitate tua, vide iam et de
iniquitatibus alienis, inter quos tibi necesse est vivere, quousque vita ista finiatur. Et quousque?
Ecce finitur tibi: numquid finitur Ecclesiae. nisi in fine saeculi? Iste autem unus homo, unitas Christi,
clamat has voces. Necesse est ergo ut multi exeuntes de hoc corpore fideles, iam sint in illa requie
quam praestat Deus spiritibus fidelium: sed hic sunt adhuc membra Christi; in his qui in hac vita
degunt, in his qui postea nascentur. Ergo usque in finem saeculi erit hic iste homo, qui clamat a
peccatis suis liberari, et a lege membrorum repugnante legi mentis. Deinde inter peccata aliorum,
inter quos necesse est ut vivat usque in finem. Sed duo habent genera peccatores isti: alii sunt qui
Legem acceperunt, alii sunt qui non acceperunt; omnes Pagani Legem non acceperunt, omnes
Iudaei et Christiani Legem acceperunt. Ergo generale nomen est peccator; aut Legis transgressor, si
accepit Legem; aut tantummodo iniquus sine Lege, si non accepit Legem. De utroque genere
loquitur Apostolus, et dicit: Qui sine Lege peccaverunt, sine Lege peribunt; et qui in Lege
peccaverunt, per Legem iudicabuntur 35. Tu autem qui inter utrumque genus gemis, dic Deo quod
audis in Psalmo: Deus meus, erue me de manu peccatoris. Cuius peccatoris? De manu Legem
praetereuntis et iniqui. Est quidem et iniquus Legem praeteriens, non enim non iniquus qui Legem
praeterit: sed omnis Legem praeteriens iniquus est, non omnis iniquus Legem praeterit. Ubi enim
non est Lex, ait Apostolus, nec praevaricatio 36. Qui ergo Legem non acceperunt, iniqui dici possunt,
praevaricatores non possunt. Iudicantur utrique secundum merita sua. Sed ego qui de captivitate
volo liberari per gratiam tuam, clamo ad te: Libera me de manu peccatoris. Quid est, de manu eius?
De potestate eius; ne cum saevit, adducat ad consensionem; ne cum insidiatur, persuadeat

455

