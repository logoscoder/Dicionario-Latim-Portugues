13. [v 7.] Iam, fratres, videtis sanctos armatos; attendite strages, attendite gloriosa praelia. Si enim
imperator, et miles; si miles, et hostis; si bellum, et victoria. Quid fecerunt isti habentes in manibus
frameas bis acutas? Ad faciendam vindictam in gentibus. Videte si non est vindicta facta in
gentibus. Quotidie ipsa fit; hoc agimus et nos loquendo. Attendite quomodo caesae sunt gentes
Babyloniae. Illi redditur duplum: sic enim de illa scriptum est: Reddite illi duplum, ad quod fecit 35.
Quomodo redditur duplum? Bellant sancti, educunt frameas bis acutas; fiunt strages, fiunt
occisiones, separationes: quomodo illi duplum redditur? Illa quando poterat persequi Christianos,
carnem occidebat, Deum non confringebat: modo illi duplum redditur; et Pagani exstinguuntur, et
idola franguntur. Quomodo, inquies, Pagani occiduntur? Quomodo, nisi cum Christiani fiunt? Quaero
paganum, non invenio; christianus est: ergo mortuus est paganus. Nam si non occiduntur, unde
dictum est Petro: Macta et manduca 36? Unde ipse Saulus occisus est persecutor, et Paulus erectus
est praedicator? Quaero Saulum persecutorem, et non invenio; occisus est. Unde? De framea bis
acuta. Sed quia occisus est in se, et vivificatus est in Christo, ideo confidens dicit: Vivo autem iam
non ego; vivit autem in me Christus 37. Quomodo illi fit, sic per illum. Etenim cum factus esset
praedicator, accepit et ipse in manibus frameam bis acutam, ad faciendam vindictam in gentibus.
Et ne vere tu putares homines ferro percuti, sanguinem fundi, vulnera in carne fieri, sequitur, et
exponit: Obiurgationes in populis. Obiurgatio quae est? Correptio. Procedat ex vobis framea bis
acuta, nolite cessare; dedit illam vobis Deus pro modulo vestro. Qualis homo es, qui idola colis? Dic
amico tuo, si tamen remansit cui dicas: Qualis homo es, qui dimisisti eum a quo factus es, et adoras
quod fecisti? Melior est faber, quam quod fabricat faber. Si fabrum adorare erubescis, quod faber
fecit, non erubescis? Cum coeperit erubescere, cum coeperit compungi, fecisti vulnus de framea;
pervenit ad cor, moriturus est ut vivat: Frameae bis acutae in manibus eorum, ad faciendam
vindictam in gentibus, obiurgationes in populis.

Christus eos elegit qui nullius momenti erant in mundo.
14. [v 8.] Ut alligent reges eorum in compedibus, et nobiles eorum in vinculis ferreis. Ut faciant in
eis iudicium conscriptum. Facile exposuimus quomodo de frameis cadant ut exsurgant, separentur
ut congregentur, vulnerentur ut sanentur, moriantur ut vivant: sed quid faciemus? quomodo
exponemus: Ad alligandos reges eorum in compedibus? Reges gentium alligandi in compedibus; et
nobiles eorum in vinculis, addidit ferreis. Adestote, ut agnoscatis quod nostis. Isti enim versus quos
coepimus exponere, obscuri sunt; sed illud quod ex illis dicturus sum, non est novum. Iam notum
est vobis; modo non discere opus habetis, sed commemorari. Ad hoc autem voluit Deus obscure
ponere quosdam versus suos, non ut aliquid novum de illis eruatur; sed ut quod iam usitatum erat,
obscuris expositis innovetur. Novimus reges factos christianos, novimus nobiles gentium factos
christianos. Sunt hodieque, et fuerunt, et erunt; et non cessant frameae bis acutae in manibus
sanctorum. Quomodo ergo ligatos compedibus et vinculis ferreis intellegimus? Scit Caritas vestra et
eruditio (quia in Ecclesia nutriti estis, et soletis audire divinas lectiones), quoniam infirma mundi
elegit Deus, ut confunderet fortia; et stulta mundi elegit Deus, ad confundendos sapientes; et ea
quae non sunt tamquam ea quae sunt, ut quae sunt evacuentur. Sic enim ait Apostolus: Videre
enim vocationem vestram, fratres, quia non multi sapientes secundum carnem, non multi potentes,
non multi nobiles; sed stulta mundi elegit Deus, et infirma mundi, ut confunderet fortia; et ignobilia
et contemptibilia elegit Deus, et ea quae non sunt tamquam ea quae sunt, ut ea quae sunt
evacuentur 38. Venit Deus Christus prodesse omnibus: sed elegit prodesse imperatori de piscatore,
non piscatori de imperatore; et elegit ea quae nullius momenti erant in mundo. Ipsos implevit
Spiritu suo, dedit eis frameas bis acutas, praedicare praecepit Evangelium, et ire per totum orbem
terrarum 39. Fremuit mundus, erexit se leo adversus agnum: sed fortior leone inventus est agnus.
Leo victus est saeviendo, agnus vicit patiendo. Conversa sunt corda hominum ad timorem Christi;
coeperunt reges, coeperunt nobiles miraculis commoveri, prophetiae adimpletione turbari, videre in
unum nomen concurrere genus humanum. Et quid facerent? Multi elegerunt ignobilitatem, et
dimittentes domos suas, substantias suas distribuentes pauperibus, cucurrerunt ad perfectionem.
Tali enim imperfecto dicitur a Domino: Si vis perfectus esse, vade, vende omnia quae habes, et da
pauperibus; et veni, sequere me, et habebis thesaurum in coelis 40. Multi ex nobilibus fecerunt hoc:
sed cessaverunt isti nobiles esse gentium; elegerunt paupertatem in saeculo, nobilitatem in Christo.
Multi autem tenent ipsam nobilitatem, tenent regias potestates, et sic sunt christiani. Ipsi sunt
tamquam in compedibus, et tamquam in vinculis ferreis. Unde hoc? Ne progrederentur ad illicita,
compedes acceperunt; compedes sapientiae, compedes verbi Dei 41.

Nisi a timore incipiat homo Deum colere, non pervenit ad amorem.
15. Quare ergo vincula ferrea, et non vincula aurea? Ferrea sunt quamdiu timent; ament, et aurea
erunt. Attendat Caritas vestra quid loquar. Audistis modo apostolum Ioannem: Timor non est in

1069

