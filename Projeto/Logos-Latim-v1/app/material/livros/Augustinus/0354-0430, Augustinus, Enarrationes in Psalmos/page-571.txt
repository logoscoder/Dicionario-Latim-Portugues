Tu tibi aegritudinem comparasti peccando: ille venit non solum fovere, sed et secare et urere. Non
vides quanta homines patiantur sub medicorum manibus, spem incertam homine promittente?
Sanaberis, dicit medicus; sanaberis, si secuero. Et homo dicit, et homini dicit; nec qui dicit certus
est, nec qui audit, quia ille dicit homini, qui non fecit hominem, et non perfecte scit quid agatur in
homine: et tamen ad verba hominis plus nescientis quid agatur in homine credit homo, subdit
membra, ligari se patitur, aut plerumque etiam non ligatus secatur aut uritur; et accipit forte
salutem paucorum dierum, iam sanatus quando moriatur ignorans; et fortasse, dum curatur,
moritur; et fortasse curari non poterit. Cui autem promisit Deus aliquid, et fefellit?
10. [v. 6.] Auribus infige, Domine, orationem meam. Magnus orantis affectus. Auribus infige,
Domine, orationem meam: id est, non exeat de auribus tuis oratio mea, fige illam ibi in auribus tuis.
Quomodo parturivit, ut figeret orationem suam in auribus Dei? Respondeat Deus, et dicat nobis: Vis
figam orationem tuam in auribus meis? Fige in corde tuo legem meam. Auribus infige, Domine,
orationem meam; et intende voci orationis meae.

Cui peregrinatio dulcis est, non amat patriam.
11. [v. 7.] In die tribulationis meae clamavi ad te, quoniam exaudisti me. Causa ut exaudires me,
quia in die tribulationis meae clamavi ad te. Paulo ante dixerat: Tota die clamavi 36, tota die
tribulatus sum. Nullus ergo christianus dicat esse diem in quo non sit tribulatus. Totam diem, totum
tempus intelleximus: tota die tribulatur. Quid ergo, tribulatio est et quando bene est? Utique
tribulatio. Unde tribulatio? Quia quamdiu in corpore sumus, peregrinamur a Domino 37. Quodlibet
hic abundet, nondum sumus in illa patria quo redire festinamus. Cui peregrinatio dulcis est, non
amat patriam: si dulcis est patria, amara est peregrinatio; si amara peregrinatio, tota die tribulatio.
Quando non est tribulatio? Quando in patria delectatio. Delectationes in dextera tua usque in
finem. Implebis me laetitia, ait, cum vultu tuo 38, ut contempler delectationem Domini 39. Ibi transiet
labor et gemitus: ibi non oratio, sed laudatio; ibi Alleluia, Amen ibi, vox consona cum Angelis; ibi
visio sine defectu, et amor sine fastidio. Quamdiu ergo non ibi, videtis quia non in bono. Sed
abundant omnia? Abundent omnia, vide si securus es quia non pereunt omnia. Sed habeo quod non
habebam; accessit pecunia quae non erat. Forte accessit et timor qui non erat; forte tanto securior
eras, quanto pauperior. Postremo sint copiae, redundet affluentia huius saeculi, detur securitas
quod non pereant: dicat Deus desuper, Aeternus in his eris, aeterna tecum erunt ista, sed meam
faciem non videbis. Nemo carnem consulat; spiritum consulite: respondeat vobis cor vestrum;
respondeat spes, fides, caritas, quae in vobis esse coepit. Ergone si acciperemus securitatem nos in
affluentia bonorum saecularium semper futuros, et diceret nobis Deus: Faciem meam non videbitis,
gauderemus in illis bonis? Eligeret forte aliquis gaudere, et dicere: Abundant mihi ista, bene mihi
est, nihil amplius quaero. Nondum coepit esse amator Dei; nondum coepit suspirare tamquam
peregrinus. Absit, absit: recedant omnia seductoria, recedant blandimenta falsa; recedant ea quae
nobis quotidie dicunt: Ubi est Deus tuus? 40 Effundamus super nos animam nostram, confiteamur in
lacrymis, gemamus in confessionibus, in miseriis suspiremus. Quidquid nobis adest praeter Deum
nostrum, non est dulce: nolumus omnia quae dedit, si non dat seipsum qui omnia dedit. Auribus
infige, Domine, orationem meam, et intende voci orationis meae. In die tribulationis meae clamavi
ad te, quoniam exaudisti me.

De Deo facilius dicimus quid non sit quam quid sit.
12. [v. 8.] Non est similis tibi in diis, Domine. Et quid dixit? Non est similis tibi in diis, Domine.
Fingant sibi deos quos volunt Pagani; adducant fabros argentarios, aurifices, expolitores,
sculptores, faciant deos. Quales deos? Oculos habentes, et non videntes 41; et caetera quae dicit
psalmus consequenter. Sed ista non colimus, ait; non colimus, haec signa sunt. Et quid colitis? Aliud
aliquid peius: Quoniam dii Gentium daemonia 42. Et quid? Nec daemonia, inquiunt, colimus. Plane
nihil aliud habetis in templis, nihil aliud implet vates vestros quam daemonium. Sed quid dicitis?
Angelos colimus, Angelos habemus deos. Non plane nostis Angelos. Angeli enim unum Deum
colunt, nec favent hominibus qui volunt colere Angelos, et non Deum. Nam invenimus honoratos
Angelos, prohibentes homines ne se adorarent, sed verum Deum 43. Sed Angelos dicant, homines
dicant, quia dictum est: Ego dixi: Dii estis, et filii Altissimi omnes 44: Non est similis tibi in diis,
Domine. Quodlibet aliud cogitet homo, non est simile quod factum est illi qui fecit. Excepto Deo,
quidquid aliud est in natura rerum, factum est a Deo. Quantum interest inter eum qui fecit, et illud
quod factum est, quis digne cogitet? Iste ergo dixit: Non est similis tibi in diis, Domine: quantum
autem sit dissimilis Deus, non dixit, quia dici non potest. Intendat Caritas vestra: Deus ineffabilis
est; facilius dicimus quid non sit, quam quid sit. Terram cogitas; non est hoc Deus: mare cogitas;
non est hoc Deus: omnia quae sunt in terra, homines et animalia; non est hoc Deus: omnia quae

571

