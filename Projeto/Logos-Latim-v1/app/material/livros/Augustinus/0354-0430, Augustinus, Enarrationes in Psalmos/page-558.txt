Dominus perturbaret populum Iudaeorum, numquid crucifigeretur? Itaque turbata aqua passionem
Domini significabat, quae facta est perturbata gente Iudaeorum. In hanc passionem credit
languidus, tamquam in aquam turbatam descendens, et sanatur. Qui non sanabatur Lege, id est
porticibus, sanatur gratia, per passionis fidem Domini nostri Iesu Christi. Unus, quia unitas. Ergo et
hic quid ait? Ascensus in corde eius disposuit, in convalle plorationis, in locum quem disposuit: iam
in illo loco gaudebimus.

Multae virtutes in hac vita necessariae;
11. [v. 8.] Quare autem, in convalle plorationis? Et ex qua convalle plorationis ad illum locum gaudii
veniemus? Nam et benedictionem, inquit, dabit qui legem dedit. Afflixit nos Lege, pressit nos Lege,
ostendit nobis torcular; vidimus pressuram, carnis nostrae tribulationem cognovimus, ingemuimus
rebellante peccato adversus mentem nostram, clamavimus: Miser ego homo 40: sub Lege
gemuimus; quid restat, nisi ut benedictionem det qui Legem dedit? Adveniet gratia post Legem;
ipsa est benedictio. Et quid nobis praestitit ista gratia et benedictio? Ambulabunt a virtutibus in
virtutem. Hic enim per gratiam multae virtutes dantur: Alii quidem datur per Spiritum sermo
sapientiae, alii sermo scientiae, secundum eumdem Spiritum, alii fides, alii donatio sanitatum, alii
genera linguarum, alii interpretatio sermonum, alii prophetatio 41. Multae virtutes, sed hic
necessariae; et ab his virtutibus imus in virtutem. Quam virtutem? Christum, Dei Virtutem, et Dei
Sapientiam 42. Ipse dat diversas virtutes in loco hoc, qui pro omnibus virtutibus necessariis in
convalle plorationis et utilibus dabit unam virtutem, seipsum. Nam et virtutes agendae vitae
nostrae quatuor describuntur a multis, et in Scriptura inveniuntur. Prudentia dicitur, qua
dignoscimus inter bonum et malum. Iustitia dicitur, qua sua cuique tribuimus; nemini quidquam
debentes, sed omnes diligentes 43. Temperantia dicitur, qua libidines refrenamus. Fortitudo dicitur,
qua omnia molesta toleramus. Istae virtutes nunc in convalle plorationis per gratiam Dei dantur
nobis: ab his virtutibus imus in illam virtutem. Et quae erit illa virtus, nisi solius contemplationis
Dei? Necessaria ibi non erit ista prudentia, ubi nulla mala occursura sunt quae vitemus. Sed quid
putamus, fratres? Non ista iustitia, ubi nulla erit cuiusquam indigentia cui subvenire debeamus. Non
ista temperantia, ubi nulla erit libido refrenanda. Non ista fortitudo, ubi nulla erunt mala toleranda.
Ergo ab his virtutibus huius actionis ibimus in virtutem illius contemplationis, qua contemplemur
Deum: sicut scriptum est: Mane astabo tibi, et contemplabor 44. Et audi quia ab huius actionis
virtutibus, in illam contemplationem ibimus. Sequitur ibi: Ibunt a virtutibus in virtutem: quam
virtutem? Contemplandi. Quid est, contemplandi? Apparebit Deus deorum in Sion. Deus deorum,
Christus Christianorum. Quomodo Deus deorum, Christus Christianorum? Ego dixi: Dii estis, et filii
Altissimi omnes 45. Dedit enim eis potestatem filios Dei fieri 46, ille in quem credidimus, pulcher
sponsus, qui hic propter deformitatem nostram deformis apparuit: quia vidimus eum, inquit, et non
habebat speciem neque decorem 47. Finita omni necessitate mortalitatis, sicuti est Deus apud
Deum, Verbum apud Patrem, per quod facta sunt omnia, apparebit mundis corde: beati enim mundi
corde, quoniam ipsi Deum videbunt 48. Apparebit Deus deorum in Sion.

in aeternitate sola remanebit Veritatis contemplatio.
12. [v. 9.] Et rursus iste a cogitatione illorum gaudiorum redit ad suspiria sua. Videt quid
praevenerit spe, et ubi adhuc sit re. Apparebit tunc Deus deorum in Sion: hoc est unde
gaudebimus; ipsum in saecula saeculorum laudabimus. Sed adhuc modo tempus est orandi,
tempus deprecandi; et si aliquantum gaudendi, sed adhuc in spe: in peregrinatione sumus, in
convalle plorationis sumus. Ad huius ergo loci gemitum rediens dicit: Domine Deus virtutum, exaudi
precem meam; auribus percipe, Deus Iacob: quia et ipsum Iacob fecisti de Iacob Israel. Apparuit
enim illi Deus, et dictus est Israel, videns Deum. Audi ergo me, Deus Iacob, et fac me Israel.
Quando fiam Israel? Cum apparebit Deus deorum in Sion 49.
13. [v. 10.] Protector noster aspice, Deus. Sub umbra alarum tuarum sperabunt 50; ideo: Protector
noster aspice, Deus. Et respice in faciem Christi tui. Quando enim non respicit in faciem Christi sui
Deus? quid est: Respice in faciem Christi tui? Per faciem innotescimus: quid est ergo: Respice in
faciem Christi tui? Fac innotescere omnibus Christum tuum. Respice in faciem Christi tui: notus sit
omnibus Christus tuus, ut possimus ire a virtutibus in virtutem, ut possit superabundare gratia,
quoniam abundavit peccatum 51.

Praesens vita cum sempiterno die comparata.

558

