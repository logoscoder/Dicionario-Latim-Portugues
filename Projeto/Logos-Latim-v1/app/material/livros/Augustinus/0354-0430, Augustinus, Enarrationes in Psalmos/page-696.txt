novitate, id est filiorum. Ergo: Filii servorum tuorum inhabitabunt. Filii servorum, opera servorum
sunt; nemo ibi habitabit, nisi per opera sua. Quid igitur est, et filii habitabunt? Nemo glorietur se
habitaturum, si dicit se servum Dei, et opera non habet; non enim habitabunt nisi filii. Quid est
ergo: Filii servorum tuorum inhabitabunt? Servi per opera sua inhabitabunt, servi per filios suos
inhabitabunt. Noli ergo esse sterilis, si vis habitare; praemitte fetus quos sequaris, praemittendo,
non efferendo. Filii tui te deducant ad terram promissionis, terram viventium, non morientium: cum
hic vivis in hac peregrinatione, illi antecedant, suscipiant te. Propter refectionem carnalem, filius
antecessit Iacob in Aegyptum, et ait patri suo et fratribus suis: Ego praeveni praeparare vobis
escas 48. Praecedant ergo filii tui, praecedant te opera tua: quales filios praemiseris, tales et
sequeris.

124 IN PSALMUM 102
ENARRATIO
Sermo

Deo corpus Christi semper benedicat.
1. [v 1.] In omni munere Domini Dei nostri, in omni eius consolatione, in omni correptione, in gratia
quam donare dignatus est, in indulgentia qua nobis non hoc reddidit quod debebat, in omnibus
operibus eius, benedicat anima nostra Dominum. Hoc enim cantavimus; inde incipit Psalmus, de
quo loquemur, donante ipso, quod possumus, quem nostra anima benedicit. Unusquisque nostrum
excitet et exhortetur animam suam, et dicat ei: Benedic, anima mea, Dominum. Et omnes nos, et
qui ubique sunt fratres in Christo, unus homo, cuius caput in coelo est, exhortetur ipse unus homo
animam suam, et dicat ei: Benedic, anima mea, Dominum. Obaudit, obtemperat, facit hoc,
persuadetur ei, non ex donis nostris, sed ex illius quem benedicit anima nostra. Suscepit enim
psalmus iste ostendere nobis quare benedicat anima nostra Dominum, quasi ei respondisset anima
sua: Quare mihi dicis: Benedic Dominum? Audiamus ergo, audiat ipsa anima nostra, consideret
omnia quibus excitetur, ne pigra sit in benedictione Domini; et videat an iustum sit quod ei dicitur:
Benedic, anima mea, Dominum: videat si debet aliud benedicere praeter Dominum. Benedic, inquit,
anima mea, Dominum.

Numquam taceat anima et vita nostra Dei laudem.
2. Repetit hoc, et expressius dicit quod dixerat: Benedic, anima mea, Dominum: et omnia interiora
mea, nomen sanctum eius. Puto quia non ad interiora corporis loquitur; puto eum non hoc dicere, ut
pulmo noster et iecur, et si qua sunt intestina carnis, erumpant in vocem benedictionis Domini. Est
quidem pulmo pectoris nostri quasi follis quidam anhelans spiritum reciprocum, qui spiritus
concepti aeris in vocem et sonum exprimitur, cum verba digerimus; nec potest aliquid vocis sonare
ab ore nostro, nisi quod pulmo expressus emiserit: sed non hinc agitur; hoc totum ad aures
hominum. Habet aures Deus, habet et sonum cor. Interiora sua alloquitur homo, ut benedicant
Dominum, et dicit eis: Omnia interiora mea nomen sanctum eius benedicite. Quaeris quae sunt
interiora tua? Ipsa anima tua. Quod ergo ait: Benedic, anima mea, Dominum; hoc ait, omnia
interiora mea, nomen sanctum eius: subauditur enim: Benedicite. Clama voce, si est homo qui
audiat: sile voce, quando non est qui audiat; interiora tua nunquam deest qui audiat. Itaque
sonabat iamdudum benedictio de ore nostro, et haec ipsa verba cantabamus: Benedic, anima mea,
Dominum; et omnia interiora mea, nomen sanctum eius. Quantum satis fuit tempori cantavimus, et
siluimus: numquid interiora nostra silere debent a benedictione Domini? Alternet pro tempore sonus
vocum, perpetua sit vox interiorum. Cum convenis ad ecclesiam hymnum dicere, sonat vox tua
laudes Dei: Dixisti quantum potuisti, discessisti; sonet anima tua laudes Dei. Negotium agis; laudet
Deum anima tua. Cibum capis; vide quid ait Apostolus: Sive manducatis, sive bibitis, omnia in
gloriam Dei facite 1. Audeo dicere: cum dormis, benedicat anima tua Dominum. Non te excitet
cogitatio flagitii, non te excitet dispositio furti, non te excitet condicta forte corruptio. Innocentia
tua etiam in dormiente vox est animae tuae. Benedic, anima mea, Dominum; et omnia interiora
mea, nomen sanctum eius.

Homini retribuenti mala pro bonis.

696

