hominibus, quia non erat qui requireret animam ipsius: Periit fuga a me, et non est qui requirat
animam meam 18. Quis est ille qui dicit: Non est qui requirat animam meam? Numquid forte ille est,
de quo tanto ante praedictum est: Foderunt manus meas et pedes meos, dinumeraverunt omnia
ossa mea; ipsi vero consideraverunt et conspexerunt me; diviserunt sibi vestimenta mea, et super
vestem meam miserunt sortem 19? Iam omnia ista ante oculos eorum fiebant, et nemo erat qui
requireret animam eius. Invocemus ergo, fratres, ut dicat animae nostrae: Salus tua ego sum; et
aperiat aures eius, ut audiat dicentem: Salus tua ego sum. Dicit enim, sed quidam obsurdescunt:
unde audiunt potius persequentes inimicos in tribulatione constituti. Si aliquid deest, si in angusto
est anima, in inopia temporalium, quaerit auxilium plerumque a daemonibus, arreptitios daemonum
vult consulere, sortilegos quaerit: persecutores illam hostes invisibiles adierunt, intraverunt,
expugnaverunt, captivaverunt, vicerunt dicendo: Non est salus illi in Deo eius. Obsurduit contra
vocem dicentem: Salus tua ego sum. Dic animae meae: Salus tua ego sum, ut confundantur et
revereantur requirentes animam meam, cui dicis tu: Salus tua ego sum. Audiam dicentem mihi:
Salus tua ego sum. Aliam salutem non requiram, praeter Dominum Deum meum. De creatura mihi
salus suggeritur; ab ipso est: et si levo oculos meos in montes, unde veniat auxilium mihi; non
tamen a montibus, sed auxilium meum a Domino qui fecit coelum et terram 20. In ipsis temporalibus
angustiis per hominem subvenit Deus; salus tua ipse est. Per angelum subvenit Deus; salus tua ipse
est. Omnia illi subiecta sunt, et ad istam quidem vitam temporalem subvenit, alii inde, alii inde:
aeternam vitam non dat nisi de se. Ecce in angustiis constituto non subest quod quaeris, sed adest
quem quaeris. Et illum quaere qui deesse nunquam potest. Subtrahantur quae dedit; numquid
subtrahitur qui dedit? Reddantur quae dederat; numquid ipsae sunt divitiae cum reddita fuerint illa,
et non ille qui subtraxerat probando, et reddidit consolando? Consolatur enim quando nobis ista
non desunt. Consolatur tamquam in via, sed si nos intellegamus viam: quia tota ista vita, et omnia
quibus uteris in hac vita, sic tibi debent esse tamquam stabulum viatori, non tamquam domus
habitatori. Memento peregisse te aliquid, restare aliquid: divertisse te ad refectionem, non ad
defectionem.

Bona aeterna et temporalia in manu Dei sunt.
7. Sunt qui dicunt: Deus bonus, magnus, summus, invisibilis, aeternus, incorruptibilis, vitam
aeternam nobis daturus est, et illam incorruptionem quam in resurrectione promisit; ista vero
saecularia et temporalia ad daemones pertinent, et ad potestates illas harum tenebrarum. Dicendo
haec, quando amore implicantur harum rerum, dimittunt Deum, quasi ad quem ista non pertineant;
et quaerunt nefandis sacrificiis, ac nescio quibus remediis, aut nescio qua hominum illicita
persuasione, providere sibi quod temporale est, veluti pecuniam, uxorem, filios, et si qua sunt quae
humanam vitam aut consolantur transeuntem, aut impediunt ambulantem. Contra istam opinionem
divina providentia vigilante, ut ostenderet Deus ad se pertinere ista omnia, et in sua esse
potestate, non solum aeterna quae in futurum promisit, verum etiam temporalia quae in terra dat
quibus voluerit, et quando voluerit opportune, sciens cui det, cui non det, tamquam medicus
medicamenta, sciens melius morbum aegroti quam ipse aegrotus: ut ergo Deus hoc ostenderet,
distribuit tempora Veteris et Novi Testamenti. In Veteri Testamento promissiones sunt rerum
terrenarum; in Novo autem, regni coelorum. Pleraque praecepta Deum colendi et recte vivendi,
ipsa sunt et ibi et hic: sed quia promissio ibi alia videtur, alia hic; iubentis imperium et obedientia
servientis eadem est, sed merces quasi non est eadem. Etenim illis dictum est, ut accipiatis terram
promissionis, ut in illa regnetis, ut inimicos vestros superetis, ut ab eis non subiugemini, ut omnia
vobis abundent in hac terra, ut filios procreetis 21. Haec terrena promissa sunt, sed tamen figurata.
Fac aliquos sic illa accipere quomodo promissa sunt: et vere multi sic acceperunt. Nam data est
terra filiis Israel, datae sunt divitiae, dati sunt filii et sterilibus et aniculis rogantibus Deum, et de
ipso solo praesumentibus, et alium sibi adiutorem nec ad ista quaerentibus. Vocem Domini in corde
audierunt: Salus tua ego sum. Si ad aeterna, quare non ad temporalia? Ostendit hoc Deus in causa
viri illius sancti Iob: quia et ipse diabolus auferendi haec non habet potestatem, nisi cum acceperit a
summa illa potestate. Invidere potuit sancto, nocere numquid potuit? Accusare potuit, damnare
numquid potuit? Numquid valuit aliquid tollere, numquid vel unguem, numquid vel capillum
laedere, nisi Deo diceret: Mitte manum tuam 22? Quid est: Mitte manum tuam? Da potestatem.
Accepit. Ille tentavit, ille tentatus est. Tentatus tamen vicit, tentator victus est. Deus enim qui
diabolo permiserat ut illa tolleret, illum servum suum interius non deseruerat, et ad ipsum diabolum
superandum animam servi sui frameam sibi fecerat. Quantum valet hoc? De homine dico. Victus in
paradiso 23, victor in stercore. Ibi victus est a diabolo per mulierem, hic vicit diabolum et mulierem.
Locuta es, inquit, tamquam una ex insipientibus mulieribus. Si bona percepimus de manu Domini,
mala quare non sustineamus 24? Quam bene audierat: Salus tua ego sum!

150

