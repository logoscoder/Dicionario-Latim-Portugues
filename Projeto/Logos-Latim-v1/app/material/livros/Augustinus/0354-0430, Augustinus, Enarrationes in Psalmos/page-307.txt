quibus paulo ante dixi, qui male vivunt, nihil aliud dicunt quam: Non est Deus. Cum enim dicimus
eis Christum venturum iudicem ad iudicium, quod dicunt Scripturae quae non fallunt: illi autem
magis aurem praebentes serpenti suggerenti: Non morte morieris 9, quod dixerat in paradiso contra
veritatem Dei constituentis et dicentis: Morte morieris 10; ita faciunt mala, ut dicant sibi: Veniet
Christus, et dabit indulgentiam omnibus. Ita ergo mendax est ille qui dixit quia separabit iniquos ad
sinistram, separabit iustos ad dexteram; iustis dicet: Venite, benedicti Patris mei, percipite regnum
quod paratum est vobis ab origine mundi; iniquis dicet: Ite in ignem aeternum qui paratus est
diabolo et angelis eius 11. Quomodo ergo omnibus dabit indulgentiam? Quomodo neminem
damnabit? Ergo mentitur. Hoc est dicere: Non est Deus. Vide ergo ne forte tu mentiaris. Tu enim
homo es, ille Deus: Deus enim verax, omnis autem homo mendax 12. Sed quid de istis, o corpus
Christi? Separa te interim corde et vita, nec imiteris, nec assuescas, nec annuas, nec approbes:
magis autem et redargue. Quid enim attendis ad istos qui haec dicunt? Corrupti sunt, et
abominabiles facti sunt in iniquitatibus suis: non est qui faciat bonum.

Deus agit tribuit agendi facultatem.
5. [v 3.] Dominus de coelo prospexit super filios hominum, ut videret si est intellegens aut
requirens Deum. Quid est hoc: Corrupti sunt, et abominabiles facti sunt isti omnes qui dicunt: Non
est Deus? Et quid? hoc latebat Deum, tales esse factos? aut vero nobis eorum interior cogitatio
aperiretur, nisi ab illo diceretur? Si ergo noverat, si sciebat, quid est hoc quod dictum est, quod de
coelo prospexit super filios hominum, ut videret si est intellegens aut requirens Deum? Quaerentis
enim verba sunt, non scientis: Deus de coelo prospexit super filios hominum, ut videret si est
intellegens aut requirens Deum. Et tamquam inveniret quod quaesivit inspiciendo, et de coelo
prospiciendo, dicit sententiam: Omnes declinaverunt, simul inutiles facti sunt: non est qui faciat
bonum, non est usque ad unum. Duae quaestiones oriuntur aliquantum difficiles. Si enim respicit de
coelo Deus, ut videat si est intellegens aut requirens Deum; subintrat cogitatio imprudenti, quia non
omnia novit Deus. Haec una quaestio est: quae est altera? Si non est qui faciat bonum, non est
usque ad unum, quis est ille qui parturit inter malos? Illa ergo sic solvitur quaestio, quia plerumque
ita loquitur Scriptura, ut quod dono Dei creatura facit, Deus facere dicatur: ut, verbi gratia, cum
misereris pauperis, quia dono Dei facis, Deus misereatur: cum cognoscis qui sis, quia illo allucente
facis, si is es qui dicas: Tu illuminabis lucernam meam, Domine Deus meus, illuminabis tenebras
meas 13; quod eo donante et faciente cognoveris, ille cognoscit. Nam unde est: Tentat vos Dominus
Deus vester ut sciat si diligatis illum 14? Quid est, ut sciat? Ut dono suo scire vos faciat. Sic ergo et
hic: Deus de coelo prospexit super filios hominum, ut videret si est intellegens aut requirens Deum.
Adsit ipse, et donet nobis ut quod cor nostrum fecit concipere, faciat et parere. Apostolus dicit: Nos
autem non spiritum huius mundi accepimus, sed Spiritum qui ex Deo est, ut sciamus quae a Deo
donata sunt nobis 15. Hoc Spiritu ergo quo cognoscimus quae a Deo donata sunt nobis, discernimus
inter nos et eos quibus haec donata non sunt, et ex nobis illos cognoscimus. Quia si nos aliquod
bonum habere non potuisse intellegimus, nisi illo donante et largiente a quo sunt omnia bona; simul
videmus nihil tale posse habere eos quibus haec Deus non donavit. Ista dignoscentia nobis ex
Spiritu Dei est; et eo quo videmus hoc, Deus videt; quia id Deus facit ut videamus. Hinc enim
dictum est et illud: Spiritus enim omnia scrutatur, etiam altitudinem Dei 16: non quia ille scrutatur
qui novit omnia, sed quia tibi donatus est Spiritus, qui et te scrutari facit: et quod dono ipsius tu
facis, ille facere dicitur; quia sine illo tu non faceres. Ergo Deus facere dicitur, cum tu facis. De dono
Spiritus filiorum, quibus datus est Spiritus Dei, respiciunt super filios hominum, ut videant si est
intellegens aut requirens Deum: sed quia id dono Dei et Spiritu Dei faciunt, Deus hoc facere dicitur;
velut prospicere et videre. Quare autem de coelo, si hoc homines faciunt? Quia dicit Apostolus:
Nostra autem conversatio in coelis est 17. Unde enim hoc facis ut videas, unde prospicis ut
intellegas? nonne corde? Si corde hoc facis, christiane, vide si sursum cor habeas. Si sursum cor
habes, de coelo in terram prospicis. Et quia hoc dono Dei facis, Deus de coelo prospicit super filios
hominum. Illa igitur quaestio pro modulo nostro sic soluta est.

Deus hominem participem divinitatis reddit.
6. [v 4.] Quid est quod prospicientes agnoscimus? Quid est quod prospiciens Deus agnoscit? quid,
quia hic donat, agnoscit? Audi quid: Quia omnes declinaverunt, simul inutiles facti sunt: non est qui
faciat bonum, non est usque ad unum. Quae igitur illa alia quaestio est, nisi quam paulo ante
commemoravi? Si non est qui faciat bonum, non est usque ad unum, nemo restat qui gemat inter
malos. Exspecta, inquit Dominus; noli cito ferre sententiam: donavi hominibus bene facere, sed ex
me, inquit, non ex se; ex se enim mali sunt: filii hominum sunt, quando male faciunt; quando bene,
filii mei. Hoc enim facit Deus, ex filiis hominum filios Dei: quia ex Filio Dei fecit filium hominis.
Videte quae sit illa participatio: promissa est nobis participatio divinitatis; mentitur qui promisit, si

307

