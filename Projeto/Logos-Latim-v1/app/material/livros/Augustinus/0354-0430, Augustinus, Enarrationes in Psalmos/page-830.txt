sunt inimicorum, sive spiritalium, sicut diaboli et angelorum eius, sive carnalium, in quibus filiis
infidelitatis diabolus operatur 9. Non enim hoc nomen quod dictum est peccatorum, ab eo quod sunt
peccata declinatum est, sed ab eo quod sunt peccatores: quod in graeco evidenter apparet. Cum
itaque minantur mala, quibus terreant iustos, ne pro Dei lege patiantur, quodammodo funibus
implicant, veluti valida et robusta reste sua. Trahunt enim peccata sicut restem longam 10. Et hinc
sanctos implicare conantur, et aliquando permittuntur. Sed si implicant corpus, non implicant
animum, ubi non est iste Dei legis oblitus; quia sermo Dei non est alligatus 11.
5. [v 62.] Media nocte, inquit, surgebam ad confitendum tibi, super iudicia iustitiae tuae. Quia et
hoc ipsum quod funes peccatorum circumplectuntur iustum, iudicia sunt iustitiae Dei. Propter quod
dicit apostolus Petrus, tempus esse ut iudicium iam incipiat a domo Domini. Et si initium, inquit, a
nobis; qualis finis erit eis qui non credunt Domini Evangelio? Et si iustus quidem vix salvus erit,
peccator et impius ubi parebunt 12? Hoc enim ait de persecutionibus quas patiebatur Ecclesia, cum
funes peccatorum circumplecterentur eam. Proinde mediam noctem graviora tribulationis
intellegenda existimo. In qua dixit Surgebam: quia non eum sic affligebat, ut deiceret; sed
exercebat, ut surgeret, id est, ut ea ipsa tribulatione ad fortius confitendum proficeret.

Non efficeremur divinitatis Christi participes, nisi ipse mortalitatis nostrae
particeps, fierent.
6. [vv 63.64.] Iam vero quia ista fiunt gratia Dei per Iesum Christum Dominum nostrum, vocem
personae suae per hanc prophetiam suo corpori adiungit ipse Salvator. Ad ipsum caput enim
proprie quod sequitur pertinere arbitror: Particeps ego sum omnium timentium te, et custodientium
mandata tua. Sicut est in Epistola quae ad Hebraeos inscribitur: Qui enim sanctificat, et qui
sanctificantur, ex uno omnes; propter quam causam non confunditur fratres eos vocare 13. Et paulo
post: Propterea ergo, inquit, quia pueri communicaverunt carni et sanguini, et ipse propemodum
eorum participavit 14. Quod quid est aliud, quam: Eorum particeps factus est? Neque enim
efficeremur participes divinitatis eius, nisi ipse mortalitatis nostrae particeps fieret. Nam et in
Evangelio, quod nos divinitatis eius participes facti sumus, ita dicitur: Dedit eis potestatem filios Dei
fieri; his qui credunt in nomine eius, qui non ex sanguinibus, neque ex voluntate carnis, neque ex
voluntate viri, sed ex Deo nati sunt 15. Ut autem hoc fieret, quia et ipse factus est particeps
mortalitatis nostrae, ita ibi sequitur: Et Verbum caro factum est, et habitavit in nobis 16. Per hanc
eius participationem nobis gratia subministratur, ut caste timeamus Deum, et custodiamus
mandata eius. Proinde ipse Iesus loquitur in ista prophetia: sed quaedam in membris suis et unitate
corporis sui, tamquam in uno quodam homine diffuso toto orbe terrarum, et succrescente per
volumina saeculorum; quaedam vero in seipso capite nostro. Unde et hoc est quod ait: Particeps
ego sum omnium timentium te, et custodientium mandata tua. Et quia propter hoc quod particeps
factus est fratrum suorum, Deus hominum, immortalis mortalium, ideo granum cecidit in terram, ut
mortificatum multum fructum faceret; de ipso fructu secutus adiunxit: Misericordia tua, Domine,
plena est terra. Et unde hoc, nisi cum iustificatur impius? In cuius gratiae scientia ut proficiatur,
adiungit: Et iustificationes tuas doce me.

161 IN EUMDEM PSALMUM 118
Sermo 17

Quando delectat bonum, magnum est Dei donum.
1. [v 65.] Hi versus psalmi huius, de quibus nunc in voluntate Dei disputaturi sumus, ab hoc
incipiunt: Suavitatem fecisti cum servo tuo, Domine, secundum verbum tuum; vel potius,
secundum eloquium tuum. Sed quod ait graecus
aliquando suavitatem, aliquando
bonitatem nostri interpretes transtulerunt. Verum quia suavitas potest esse et in malo, quando
illicita quaeque et immunda delectant, potest etiam esse et in ea quae conceditur voluptate carnali;
sic debemus intellegere suavitatem, quam
Graeci vocant, ut in bonis spiritalibus
deputetur: propter hoc enim eam et bonitatem nostri appellare voluerunt. Nihil hic ergo aliud
dictum existimo: Suavitatem fecisti cum servo tuo, nisi, fecisti ut me delectaret bonum. Quando
enim delectat bonum, magnum est Dei donum. Quando autem bonum opus quod lex imperat, fit
timore poenae, non delectatione iustitiae, cum Deus metuitur, non amatur; serviliter fit, non
liberaliter. Servus autem non manet in domo in aeternum, filius manet in aeternum 1; quia
consummata caritas foras mittit timorem 2. Suavitatem itaque fecisti cum servo tuo, Domine,

830

