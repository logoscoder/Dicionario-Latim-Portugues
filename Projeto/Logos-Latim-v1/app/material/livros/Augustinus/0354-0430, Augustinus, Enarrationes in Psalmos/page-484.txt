annuntia. Ad unitatem tende, noli dividere populum; sed rape ad unum, et fac unum. Oblitus sum
quamdiu dixi. Iam finito Psalmo, et ex isto odore conicio me diuturnum habuisse sermonem: sed
studiis vestris non sufficio; violenti estis nimis: utinam ista violentia rapiatis regnum coelorum!

92

IN PSALMUM 73
ENARRATIO
Sermo ad populum

Reliquiae Israel salvae fient.
1. [v 1.] Psalmi huius titulus est: Intellectus Asaph. Asaph latine Congregatio, graece Synagoga
dicitur. Videamus quid intellexerit ista synagoga. Nos autem intellegamus primitus synagogam;
exinde intellegemus quid intellexerit synagoga. Omnis congregatio generali nomine synagoga
appellatur: et pecorum et hominum potest dici congregatio; non autem hic pecorum congregatio
est, quando audivimus intellectum. Nam homo cum in se neglexerit intellectum in honore positus,
quid de illo dictum est audi: Homo in honore positus non intellexit; comparatus est iumentis
insensatis, et similis factus est illis 1. Quia ergo non est pecorum congregatio, nec diu disserendum
est, nec diligentius commendandum; sed quia hominum est, quorum hominum sit hoc debemus
intellegere. Non utique eorum hominum est, qui in honore positi non intellegentes, comparati sunt
iumentis insensatis, et similes facti sunt eis; sed eorum qui intellegunt. Praescribit enim hoc titulus
Psalmi, dicens: Intellectus Asaph. Intellegens ergo quaedam congregatio est, cuius vocem audituri
sumus. Sed quoniam proprie Synagoga dicta est congregatio populi Israel, ita ut ubicumque
audierimus Synagogam, non iam soleamus intellegere nisi populum Iudaeorum; videamus ne forte
ipsius vox sit in isto psalmo. Sed qualium Iudaeorum, et qualis populi Israel? Non enim paleae, sed
forte frumenti 2; non ramorum fractorum 3, sed forte confirmatorum. Non enim omnes qui sunt ex
Israel, hi sunt Israelitae; sed in Isaac, inquit, vocabitur tibi semen: hoc est, non hi qui filii carnis, hi
filii Dei; sed filii promissionis deputantur in semine 4. Sunt ergo quidam Israelitae, ex quibus erat ille
de quo dictum est: Ecce vere Israelita, in quo dolus non est 5. Non secundum hoc dico, quod et nos
Israelitae sumus, quia et nos semen Abrahae sumus; Gentibus quippe loquebatur Apostolus, cum
diceret: Ergo semen Abrahae estis, secundum promissionem haeredes 6. Secundum hoc ergo
omnes Israelitae, qui sequimur vestigia fidei patris nostri Abrahae. Sed illo modo hic intellegamus
Israelitarum vocem, quomodo dixit Apostolus: Nam et ego Israelita sum ex semine Abrahae, tribu
Beniamin 7. Hic ergo intellegamus quod Prophetae dixerunt: Reliquiae salvae fient 8. Reliquiarum
itaque salvatarum audiamus hic vocem; ut loquatur Synagoga, quae acceperat Vetus
Testamentum, et intenta erat in promissa carnalia; et ex hoc factum est ut nutarent ei pedes. Nam
et in alio quodam psalmo, ubi etiam titulus habet Asaph, quid dicitur? Quam bonus Deus Israel
rectis corde! Mei autem pene moti sunt pedes 9. Et quasi diceremus: Unde tibi moti sunt pedes?
Paulo minus, inquit, effusi sunt gressus mei, quia zelavi in peccatoribus, pacem peccatorum
intuens 10. Cum enim secundum promissa Dei ad Vetus Testamentum pertinentia exspectaret
felicitatem terrenam, animadvertit eam abundare apud impios; in his rebus quas exspectabat a
Deo, pollere illos qui non colerent Deum; et tamquam sine causa Deo servisset, nutaverunt pedes
eius. Ibi enim dicit: Ecce ipsi peccatores, et abundantes in saeculo obtinuerunt divitias. Numquid in
vano iustificavi cor meum 11? Videte quemadmodum paulo minus effusi sunt gressus eius, ut iam
dicat sibi anima: Quae utilitas, quia servio Deo? Ecce ille non servit, et felix est; ego servio, et
laboro. Postremo puta quia ego felix sum; quando et ille felix est qui non servit, quare me putem
ideo felicem esse quia servio? Ille autem psalmus cuius testimonium produxi, praecedit istum quem
nunc in manibus habemus.

Veteris et Novi Testamenti eadem praecepta, diversa sacramenta et promissa.
2. Opportune autem non ex nostra, sed ex Dei dispensatione factum est, ut modo audiremus ex
Evangelio: Quia lex per Moysen data est; Gratia et veritas per Iesum Christum facta est 12. Si enim
discernimus duo Testamenta, Vetus et Novum, non sunt eadem Sacramenta, nec eadem promissa:
eadem tamen pleraque praecepta. Nam, Non occides, Non moechaberis, Non furaberis, Honora
patrem et matrem, Non falsum testimonium dixeris, Non concupisces rem proximi tui, Non
concupisces uxorem proximi tui 13, et nobis praeceptum est; et quisquis ea non observaverit,
deviat, nec omnino dignus est qui accipere mereatur montem sanctum Dei, de quo dictum est: Quis
habitabit in tabernaculo tuo; aut quis requiescet in monte sancto tuo 14? Innocens manibus, et

484

