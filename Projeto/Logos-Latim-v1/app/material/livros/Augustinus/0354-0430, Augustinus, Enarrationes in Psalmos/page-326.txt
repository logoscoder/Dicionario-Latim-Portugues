Verus Christi discipulus et mundum et diabolum habet inimicus.
4. [v 2.] Quicumque ergo sancti pressuram patiuntur ab eis qui longe facti sunt a sanctis, attendant
psalmum istum, agnoscant hic se, dicant quod hic dicitur, qui patiuntur quod hic dicitur. Certe qui
non patitur, non dicat: Non astringo ad vocem, quem video extra passionem. Sed videat ne, cum
vult esse longe a passione, longe fiat a sanctis. Cogitet ergo unusquisque de inimico suo; si
christianus est, mundus ipsi inimicus est. Privatas ergo inimicitias nemo cogitet, auditurus verba
psalmi huius: sciamus quia non est nobis colluctatio adversus carnem et sanguinem, sed adversus
principes et potestates, et spiritalia nequitiae 15, id est adversus diabolum et angelos eius; quia et
quando patimur homines importunos, ille instigat, ille inflammat, ille tamquam vasa sua movet.
Attendamus ergo duos hostes; quem videmus, et quem non videmus: hominem videmus, diabolum
non videmus; hominem diligamus, diabolum caveamus; pro homine oremus, contra diabolum
oremus, et dicamus Deo: Miserere mei, Domine, quoniam conculcavit me homo. Noli timere, quia
conculcavit te homo; vinum habeto, uva factus es ut calceris. Miserere mei, Domine, quoniam
conculcavit me homo: tota die bellans tribulavit me omnis qui longe factus est a sanctis. Sed et ipse
diabolus quare hic non intellegatur? An forte quia non dictus est homo? Ergo errat Evangelium, quia
dixit: Inimicus homo hoc fecit 16 Sed sub quadam figura potest et ille dici homo, non tamen esse
homo. Sive ergo ipsum intueretur qui dicebat haec, sive populum et unumquemque longe factum a
sanctis, per quales diabolus tribulat populum Dei inhaerentem sanctis, inhaerentem sancto,
inhaerentem regi, ad cuius regis titulum indignati illi tamquam repercussi, longe sunt facti; dicat:
Miserere mei, Domine, quoniam conculcavit me homo: nec deficiat in ista conculcatione, sciens
quem invocet, et quo exemplo fortis effectus sit. Primus botrus in torculari pressus est Christus.
Cum ille botrus passione expressus est, manavit illud unde calix inebrians quam praeclarus est! 17
Dicat ergo et corpus eius, intuens caput suum: Miserere mei, Domine, quoniam conculcavit me
homo: tota die bellans tribulavit me. Tota die, toto tempore. Nemo sibi dicat: Fuerunt tribulationes
apud patres nostros, apud nos non sunt. Si putas te non habere tribulationes, nondum coepisti esse
christianus. Et ubi est vox Apostoli: Sed et omnes qui volunt in Christo pie vivere, persecutiones
patientur 18? Si ergo non pateris ullam pro Christo persecutionem, vide ne nondum coeperis in
Christo pie vivere. Cum autem coeperis in Christo pie vivere, ingressus es torcular; praepara te ad
pressuras; sed noli esse aridus, ne de pressura nihil exeat.
5. [vv 3.4.] Conculcaverunt me inimici mei tota die. Illi longe facti a sanctis, ipsi inimici mei. Tota
die: iam dictum est. Ab altitudine diei. Quid sibi hoc vult: Ab altitudine diei? Forte altum est ad
intellectum. Nec mirum, quia altitudo diei est. Forte enim illi propterea longe facti sunt a sanctis,
quia non potuerunt penetrare altitudinem diei, cuius Apostoli duodecim horae fulgentes. Ergo qui
tamquam hominem crucifixerunt, in die erraverunt. Quare autem tenebras passi sunt, ut longe
fierent a sanctis? Quia in alto lucebat dies, in alto latentem non cognoverunt: si enim cognovissent,
nunquam Dominum gloriae crucifixissent 19. Hac ergo altitudine diei repercussi, et longe facti a
sanctis, facti sunt inimici qui tribulent et conculcent tamquam uvam in torculari. Est et alius
intellectus: Ab altitudine diei conculcaverunt me inimici mei tota die, hoc est, toto tempore: Ab
altitudine diei, hoc est, a superbia temporali. Quando enim conculcant, alti sunt: humiles sunt qui
conculcantur, alti sunt qui conculcant. Sed noli timere altitudinem conculcantium; diei altitudo est,
temporalis est, non aeterna.

Inter sanitatem, stuporem et immortalitatem distinguendum.
6. Quoniam multi qui debellant me, timebunt. Quando timebunt? Cum transierit dies qua alti sunt.
Et enim ad tempus alti sunt, finito tempore altitudinis suae timebunt. Ego vero in te sperabo,
Domine. Non ait: Ego vero non timebo; sed: Multi qui debellant me, timebunt. Cum venerit ille dies
iudicii, tunc lamentabuntur se omnes tribus terrae 20. Cum apparuerit signum Filii hominis in coelo,
tunc securi erunt omnes sancti. Illud enim veniet quod sperabant, quod desiderabant, quod ut
veniret orabant: illis autem poenitendi locus nullus remanebit, quia eo tempore quo fructuosa
posset esse poenitentia, cor obduraverunt adversus monentem Dominum. Numquid et murum
erigent adversus iudicantem Deum? Pietatem sane huius agnosce, et, si in eo corpore es, imitare.
Cum dixisset: Multi qui debellant me, timebunt; non reddidit: Ego vero non timebo; ne suis viribus
assignando quod non timet, esset et ipse in altis temporalibus, et per superbiam temporalem non
mereretur venire ad requiem sempiternam: potius te fecit intellegere unde non timebit; Ego vero,
inquit, in te sperabo, Domine: non dixit praesumptionem suam, sed causam praesumptionis suae.
Si enim non timebo, possum et duritia cordis non timere; multi enim nimia superbia nihil timent.
Attendat Caritas Vestra: aliud est sanitas corporis, aliud stupor corporis, aliud immortalitas corporis.
Sanitas quidem perfecta, immortalitas est; sed dicitur etiam secundum quemdam modum sanitas,
quam habemus in hac vita. Quando non infirmatur, unusquisque sanus vocatur; et cum inspexerit

326

