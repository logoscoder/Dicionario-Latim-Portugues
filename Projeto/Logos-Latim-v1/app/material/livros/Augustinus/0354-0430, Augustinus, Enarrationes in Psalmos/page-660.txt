interroga. Etenim Christus pro impiis mortuus est 51. Impius eras, et mortuus est pro te, iustificatus
es, et deseret te? Qui iustificavit impium, relinquet pium? Qui diligitis Dominum, odite malignum.
Nemo timeat: Custodit Dominus animas servorum suorum, de manu peccatoris eruet eas.

Mirabilis lux quae oritur iusto.
18. [v. 11.] Sed forte dicturus es: Perdo lucem istam. Lux orta est iusto. Quam lucem times ne
perdas? times ne in tenebris sis? Noli timere ne perdas lucem, imo time ne dum caves perdere
istam lucem, perdas illam lucem veram. Quam times enim perdere, videmus quibus donata est,
cum quibus tibi communis est. Numquid soli boni vident istum solem, cum faciat oriri solem suum
super bonos et malos, et pluat super iustos et iniustos 52? Istam lucem vident tecum iniqui, vident
tecum latrones, vident tecum impudici, vident tecum bestiae, muscae, vermiculi. Qualem lucem
iusto servat, qui et istis istam donat? Merito hanc lucem in fide martyres viderunt. Qui enim istam
contempserunt, aliquam viderunt quam desideraverunt, qui hanc respuerunt. Lux orta est iusto, et
rectis corde iucunditas. Nolite putare quia vere in miseria fuerunt, cum in catena ambulaverunt.
Latus fuit carcer fidelibus, leves fuerunt catenae confitentibus. Habebant gaudia in catasta, qui
Christum praedicabant inter tormenta. Lux orta est iusto. Quae lux orta est iusto? Quae non oritur
iniusto; non ista lux quam facit oriri super bonos et malos. Est alia lux quae oritur iusto; de qua luce
non sibi orta, in fine dicent iniusti: Ergo erravimus a via veritatis, et iustitiae lumen non luxit nobis,
et sol non ortus est nobis 53. Ecce amando istum solem, in tenebris cordis iacuerunt. Quid profuit
oculis videre istum, et mente non videre illum? Tobias caecus erat, et filium suum viam Dei
docebat. Nostis hoc, quia Tobias filium suum admonebat, et dicebat: Fili, fac eleemosynas, quia
eleemosynae non permittunt ire in tenebras 54: et loquebatur ille qui in tenebris erat. Videtis quia
est alia lux quae oritur iusto, et rectis corde iucunditas? Oculos non habebat, et filio suo dicebat:
Fac eleemosynas; eleemosynae non sinunt ire in tenebras: nec timuit, ne diceret sibi in corde suo
filius ipsius: Tu enim eleemosynas non fecisti: quare caecus mihi loqueris? Ecce eleemosynae ad
tenebras te perduxerunt, et quomodo mihi dicis: Eleemosynae non sinunt ire in tenebras? Quare ille
ista cum fiducia dicebat, nisi quia aliam lucem videbat? Filius patri manum tenebat, ut ambularet:
sed pater filium viam docebat, ut viveret. Est ergo alia lux, quae oritur iusto: Lux orta est iusto, et
rectis corde iucunditas. Vis illam nosse? Esto rectus corde. Quid est: Esto rectus corde? Noli torto
corde esse ad Deum, resistens voluntati ipsius, et volens illum curvare ad te, et non te dirigere ad
illum, et senties iucunditatem, quam norunt omnes qui recto sunt corde. Lux orta est iusto, et rectis
corde iucunditas.

Terrena gaudia caelestibus nullo modo comparanda.
19. [v. 12.] Iucundamini, iusti. Iam forte fideles audientes: Iucundamini, convivia meditantur,
calices praeparant, rosarum tempus exspectant; quia dictum est: Iucundamini, iusti. Vide quid
sequitur: in Domino. Iucundamini, iusti, in Domino. Exspectas tempus veris, ut iucunderis: Dominum
habes iucunditatem, Dominus semper tecum est, non habet tempus; habes illum nocte, habes illum
die. Esto rectus corde, et semper est tibi de illo iucunditas. Non enim iucunditas quae est secundum
saeculum, vera iucunditas est. Audi prophetam Isaiam: Non est gaudere impiis, dicit Dominus 55.
Gaudere quod vocant impii, non est gaudere. Quale gaudium noverat qui hoc gaudium improbabat?
Credamus illi, fratres. Homo erat, sed ambo gaudia noverat. Utique noverat gaudia calicis, quia
homo erat, noverat gaudium mensae, noverat gaudium lecti, noverat gaudia ista saecularia et
luxuriosa. Ille qui noverat illa, ait praesumens: Non est gaudere impiis, dicit Dominus. Sed non dicit
homo; Dominus dicit: ex veritate Domini: Non est gaudere impiis. Nam illi sibi videntur gaudere:
Non est autem gaudere impiis, dicit, non homo, sed Dominus. Unde ille ipsum gaudium videns, ait:
Et diem hominum non concupivi, tu scis 56. Qui mihi alium diem ostendis, qui me aliam lucem
doces, qui me alia iucunditate perfundis, qui aliud mihi intus insinuas, fecisti me non concupiscere
diem hominum. Utique videbat Isaias homines in potatione, in luxuria, in theatris, et spectaculis,
totum mundum luxuriari variis nugis; et tamen clamabat: Non est gaudere impiis, dicit Dominus. Si
hoc non est gaudere, quale gaudium videbat, in cuius comparatione non erat hoc gaudium?
Tamquam si tu nosses solem, et alicui laudanti lucernam diceres: Non est ista lux. Quare lux non
est? Ille pro magno habet, gaudet, exsultat; et tu dicis: Non est ista lux. Aut si quis simiam
miraretur, diceres: Non est ista pulchritudo. Et si forte ille occupatus esset circa compositionem
membrorum in illa bestia, et omnes illas congruentias miraretur; tu qui noveras aliam
pulchritudinem, negares istam, et diceres: Non est. Quare? Quia aliam nosti. Sed dicis: Ego illam
quam videbat Isaias, non video. Crede, et videbis. Forte enim non habes unde videas; est enim
oculus unde illa pulchritudo videatur. Nam quomodo est oculus carnis, unde lux ista videatur; sic
est oculus cordis, unde illa iucunditas videatur: forte ille oculus saucius est, sordidatus est, turbatus
est ab ira, ab avaritia, a cupiditate, a libidine insensata; turbatus est oculus tuus, non potest videre

660

