ignorantes quae sit vera felicitas, vera dextera. Hos Scriptura filios alienos dicit, tamquam cives non
Ierusalem, sed Babyloniae: dicit enim quodam loco psalmus: Domine, libera me de manu filiorum
alienorum, quorum os locutum est vanitatem, et dextera eorum dextera iniquitatis. Sequitur enim,
et dicit: Quorum filii eorum sicut novellae constabilitae; filiae eorum ornatae sicut similitudo templi;
cellaria eorum plena, eructantia ex hoc in hoc; oves eorum fecundae, multiplicantes in exitibus
suis; boves eorum crassae: non est ruina sepis, nec clamor in plateis eorum 25. Numquid habere
istam felicitatem, hoc est peccare? Non; sed facere illam dexteram, cum sit sinistra. Propterea
secutus, quid ait? Beatum dixerunt populum cui haec sunt. Ecce unde locutum est os eorum
vanitatem, quia beatum dixerunt populum cui haec sunt. Tu quidem civis es Ierusalem, qui non
oblivisceris Ierusalem, ne obliviscatur te dextera tua; ecce illi qui locuti sunt vanitatem, beatum
dixerunt populum cui haec sunt: dic mihi tu canticum Sion. Beatus, inquit, populus cuius Dominus
Deus ipsius. Interrogate corda vestra, fratres, si desideratis bona Dei, si desideratis civitatem illam
Ierusalem, si concupiscitis vitam aeternam. Omnis ista terrena felicitas sinistra vobis sit; illa sit
dextera quam semper habebitis: et si habueritis sinistram, nolite de sinistra praesumere. Nonne
corripis eum qui de sinistra voluerit manducare? Si mensae tuae iniuriam putas fieri manducante
conviva de sinistra; quomodo non fit iniuria mensae Dei, si quod dextrum est, sinistrum feceris, et
quod sinistrum est, dextrum feceris? Quid ergo? Si oblitus tui fuero, Ierusalem, obliviscatur me
dextera mea.

Olim captiva turba captivatores suos vicit.
17. [v 6.] Adhaereat lingua mea faucibus meis, nisi tui meminero. Id est, obmutescam, inquit, nisi
tui meminero. Utquid enim loquitur, utquid sonat, qui cantica Sion non sonat? Ipsa est lingua
nostra, canticum Ierusalem. Canticum dilectionis saeculi huius, lingua aliena, lingua barbara est,
quam in captivitate didicimus. Ergo mutus erit Deo, qui oblitus fuerit Ierusalem. Et parum est
meminisse; nam et hostes meminerunt eius, volentes eam evertere. Quae est civitas ista, dicunt?
qui sunt Christiani? et quales sunt Christiani? O si non essent Christiani! Vicit iam captiva turba
captivatores suos, et tamen murmurant, et saeviunt, et volunt interficere apud se peregrinantem
sanctam civitatem: sicut voluit ipsum populum interficere Pharao, quando masculos occidebat
natos, et feminas relinquebat; virtutes praefocabat, concupiscentias nutriebat. Parum ergo est
meminisse: vide quomodo memineris. Quaedam enim cum odio meminimus, quaedam cum amore.
Cum ergo dixisset: Si oblitus tui fuero, Ierusalem, obliviscatur me dextera mea. Adhaereat lingua
mea faucibus meis, nisi tui meminero; addidit statim: Si non praeposuero Ierusalem in principio
iucunditatis meae. Ibi est enim summa iucunditas, ubi Deo perfruimur, ubi de fraternitate
cohaerente et civica societate securi sumus. Nullus ibi tentator nos violabit, nullus vel ad aliquam
illecebram percellere poterit, nihil ibi delectabit nisi bonum. Morietur ibi omnis necessitas, orietur
ibi summa felicitas. Si non praeposuero Ierusalem in principio iucunditatis meae.

Impletum est illud: "Maior serviet minori".
18. [v 7.] Et convertit se ad Dominum contra hostes ipsius civitatis: Memento, Domine, filiorum
Edom. Edom ipse dictus est qui et Esau: audistis enim modo cum Apostolus legeretur: Iacob dilexi,
Esau autem odio habui 26. Duo filii erant in uno utero, ambo gemini, in utero Rebeccae, filii Isaac,
nepotes Abrahae: nati sunt ambo; unus ad haereditatem, alter ad exhaeredationem. Fuit autem
hostis fratris sui iste Esau, quia praevenit benedictionem eius filius minor; et impletum est: Maior
serviet minori 27. Maior ergo quis est, et minor quis est, et quis est maior qui serviet minori, modo
intellegimus. Maior videbatur populus Iudaeorum, minor ex tempore populus Christianorum. Et
videte quomodo maior servit minori. Illi portant Codices nostros; nos vivimus de Codicibus ipsorum.
Sed ut generaliter de omnibus intellegatis, fratres, maiorem et minorem; maior dicitur homo
carnalis, et minor dicitur homo spiritalis; quia prius est carnalis, et postea spiritalis. Habes
Apostolum aperte dicentem: Primus homo de terra, terrenus; secundus homo de coelo, coelestis.
Qualis terrenus, tales et terreni; et qualis coelestis, tales et coelestes. Sicut portavimus imaginem
terreni, portemus et imaginem eius qui de coelo est 28. Ibi autem supra dixerat: Sed non prius quod
spiritale est, sed quod animale; postea, spiritale. Animalem autem eumdem dicit, quem carnalem
ostendit. Homo qui nascitur, animalis esse incipit, carnalis esse incipit. Si se convertat a captivitate
Babyloniae in reditum Ierusalem, renovatur, et fit renovatio quaedam secundum novum et
interiorem hominem; et fit minor tempore, maior potestate. Ergo Esau omnes carnales, Iacob
autem omnes spiritales: minores electi, maiores illi reprobati. Vult et ipse eligi? Fiat minor. Edom
autem appellatus est de cibo quodam lenticulae rubro, id est roseo quodam cibo. Bene cocta erat
lenticula defricata; concupivit iste Esau a fratre suo Iacob, et cessit illi primatum suum, victus
concupiscentia manducandae illius lenticulae 29. Ille autem cessit cibum voluptatis, et sumpsit
honorem dignitatis. Ita ex placito quodam inter eos factum est ut ille maior, ille minor sit, ut maior

959

