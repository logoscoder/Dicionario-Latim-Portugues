Vitae labores patienter sustinendi.
6. Itaque qui hic non sua quaerit, sed quae Iesu Christi; labores patientissime sustinet, promissa
fidenter exspectat: Paratum est cor eius sperare in Domino. Neque ullis tentationibus frangitur:
Confirmatum est cor eius, non commovebitur, donec videat super inimicos suos. Inimici eius hic
videre bona voluerunt, et cum eis invisibilia promitterentur, dicebant: Quis ostendet nobis bona? 27
Confirmetur ergo cor nostrum, nec commoveamur, donec videamus super inimicos nostros. Illi enim
volunt videre bona hominum in terra morientium; nos credimus videre bona Domini in terra
viventium 28.
7. Sed magnum est, confirmatum habere cor et non commoveri, cum illi gaudent qui amant quod
vident, et insultant ei qui quod non videt sperat: et non commovebitur donec videat et ipse, non
deorsum quod inimici eius, sed sursum super inimicos suos, quod oculus non vidit, nec auris
audivit, nec in cor hominis ascendit, quod praeparavit Deus diligentibus eum 29. Quanti valet hoc
quod non videtur, et emitur tanti quantum quisque habere potuerit! Propter hoc et ille sparsit, dedit
pauperibus: non videbat, et emebat; sed ille thesaurum servabat in coelo, qui esurire et sitire in
pauperibus dignabatur in terra. Non mirum est igitur si Iustitia eius manet in saeculum saeculi:
custode illo qui condidit saecula. Cornu eius exaltabitur in gloria: cuius humilitas a superbis
contemnebatur.

De sera et infructuosa poenitentia iniquorum.
8. [v 10.] Peccator videbit, et irascetur: sera illa scilicet atque infructuosa poenitentia. Nam
irascetur cui magis quam sibi, cum dicet: Quid nobis profuit superbia? et divitiarum iactantia quid
contulit nobis 30 videns cornu eius exaltari in gloria, qui sparsit et dedit pauperibus. Dentibus suis
frendet, et tabescet: quia illic erit ploratus et stridor dentium. Non enim frondebit, et virescet, sicut
fieret si opportuno eum tempore poeniteret; sed tunc poenitebit, cum desiderium peccatorum
peribit: nullo succedente solatio. Peribit desiderium peccatorum, cum transient omnia tamquam
umbra 31, cum feno arescente flos decidet. Verbum autem Domini quod manet in aeternum 32, sicut
falsorum beatorum vanitate derisum est, sic eorumdem verorum miserorum perditioni superridebit.

137 IN PSALMUM 112
ENARRATIO
Sermo ad populum

Puer efficiatur qui Dei regnum intrare desiderat.
1. [vv 1-3.] Nostis, fratres, et saepissime audistis in Evangelio Dominum dicere: Sinite pueros
venire ad me; talium est enim regnum coelorum; et iterum: Si quis non receperit regnum Dei, sicut
puer, non intrabit in illud 1: et multis aliis locis Dominus noster, per singulare humilitatis exemplum
superbiam veteris hominis ad innovandam humiliter vitam similitudine puerilis aetatis accusat.
Quapropter, carissimi, cum cantari auditis in Psalmis: Laudate, pueri, Dominum, ne arbitremini ad
vos istam exhortationem non pertinere, quia iam corporis pueritiam supergressi, vel iuvenili decore
virescitis, vel senili honore canescitis: omnibus enim vobis dicit Apostolus: Nolite effici pueri
mentibus; sed malitia parvuli estote, ut mentibus perfecti sitis 2. Qua malitia maxime, nisi superbia?
Ipsa enim de vana granditate praesumens non sinit hominem ambulare per arctam viam, et intrare
per angustam portam 3: puer autem facile intrat per angustum; et ideo nemo, nisi ut puer, intrat in
regnum coelorum. Quid autem superbiae malitia deterius, quae praepositum non vult habere nec
Deum? Nam scriptum est: Initium superbiae hominis, apostatare a Deo 4. Hanc se adversus
praecepta divina tumidis cervicibus erigentem et suavi iugo Domini resistentem deicite, frangite,
comminuite atque consumite, et laudate, pueri, Dominum, laudate nomen Domini. Illa enim
prostrata et exstincta, ex ore infantium et lactentium perficitur laus; illa oppressa atque deleta, qui
gloriatur, in Domino glorietur 5. Non cantant ista qui se magnos putant; non cantant ista qui
cognoscentes Deum, non sicut Deum glorificaverunt, aut gratias egerunt: se laudant illi, non Deum;
non enim pueri sunt. Nomen suum potius praedicari volunt, et non laudant nomen Domini. Itaque
evanuerunt in cogitationibus suis, et obscuratum est insipiens cor eorum; et dicentes se esse
sapientes, stulti facti sunt 6: voluerunt nomen suum diutissime et latissime diffamari, cito ipsi in

784

