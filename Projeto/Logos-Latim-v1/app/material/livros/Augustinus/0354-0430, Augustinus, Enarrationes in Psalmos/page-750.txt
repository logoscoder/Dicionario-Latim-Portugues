notissimam illam commemorat, ubi dicitur: Cantemus Domino; gloriose enim magnificatus est:
equum et equitem proiecit in mare 30.

Dei opera non inania sed salutaria.
13. [v 13.] Cito fecerunt, obliti sunt operum eius. Alii codices intellegibilius habent: Festinaverunt,
obliti sunt operum eius: non sustinuerunt consilium eius. Debuerunt enim cogitare tanta erga se
opera Dei non esse inania, sed vocare ad aliquam sine fine felicitatem, quae per patientiam
sustinenda est; sed festinaverunt beati fieri temporalibus rebus, quae ideo nemini conferunt veram
felicitatem, quia non exstinguunt insatiabilem cupiditatem: Qui enim biberit, inquit, ex hac aqua,
sitiet iterum 31.
14. [v 14.] Denique: Et concupierunt concupiscentiam in deserto, et tentaverunt Deum in inaquoso.
Quod est, in deserto; hoc repetitum est, in inaquoso, id est, in loco sine aqua: quod vero,
concupierunt concupiscentiam; hoc, tentaverunt Deum. Talis sane locutio est: Concupierunt
concupiscentiam; qualis superior: Laudaverunt laudem 32.

15. [v 15.] Et dedit eis petitionem ipsorum: id est, quod petitione petierunt. Et
misit saturitatem in animam eorum. Nec ideo beatos fecit; quia non erat illa
saturitas de qua dicitur: Beati qui esuriunt et sitiunt iustitiam, quoniam ipsi
saturabuntur 33. Itaque hoc loco animam non secundum id quod rationalis est,
dixit, sed secundum id quod animans corpus animal facit. Ad cuius animalis
sustentationem pertinet cibus et potus, secundum hoc quod in Evangelio
dicitur: Nonne anima plus est quam esca, et corpus plus quam vestimentum? 34
tamquam ad animam pertineat vesci, ad corpus vestiri. Secundum hoc dicitur
apud Isaiam: Quid est quod ieiunavimus, et non vidisti; defraudavimus animas
nostras, et nescisti? 35Populus in deserto peccans multis plagis affligitur. 16. [v
16.] Et irritaverunt Moysen in castris, Aaron sanctum Domini. Quam dicat
irritationem, vel, sicut expressius alii interpretati sunt, amaricationem,
consequentia satis indicant.
17. [v 17.] Aperta est, inquit, et deglutivit Dathan, et superoperuit super congregationem Abiron.
Quod est, deglutivit; hoc est, superoperuit. Amborum autem, id est, Dathan et Abiron, una erat
causa superbissimi et sacrilegi schismatis.
18. [v 18.] Et exarsit ignis in synagoga eorum. flamma combussit peccatores. Non est hoc nomen in
Scripturis usitatum eorum, qui licet iuste ac laudabiliter vivant, non sunt sine peccato. Magis enim
sicut interest inter irridentes et irrisores, inter murmurantes et murmuratores, inter scribentes et
scriptores, et caetera similia; ita Scriptura peccatores appellare consuevit valde iniquos et
grandibus peccatorum sarcinis oneratos.
19. [vv 19.20.] Et fecerunt vitulum in Horeb; et adoraverunt sculptile. Et mutaverunt gloriam suam
in similitudine vituli comedentis fenum. Non ait, in similitudinem, sed, in similitudine. Talis est
locutio, qualis illa ubi ait: Et crediderunt in verbis eius 36. Eleganter sane non ait: Et mutaverunt
gloriam Dei, cum hoc fecerint; sicut etiam Apostolus loquitur: Et immutaverunt gloriam
incorruptibilis Dei in similitudinem imaginis corruptibilis hominis 37: sed gloriam suam dixit. Deus
enim erat gloria eorum, si eius sustinerent consilium, et non festinarent; cui dicitur: Gloria mea, et
exaltans caput meum 38. Istam gloriam suam, id est Deum, mutaverunt in similitudine vituli
comedentis fenum, ut ab eo comederentur, a quo comeduntur qui sapiunt secundum carnem:
Omnis enim caro fenum 39.
20. [vv 21.22.] Obliti sunt Deum qui salvavit eos. Quomodo salvavit eos? Qui fecit magnalia in
Aegypto, mirabilia in terra Cham, terribilia in mari Rubro. Quae sunt mirabilia, ipsa sunt terribilia;
nulla quippe admiratio est sine quadam formidine: quamvis ista etiam hinc terribilia dici potuerint,
quod adversarios afflixerunt, et istis quid deberent timere, monstrarunt.

Sanctorum intercessio multum valent apud Deum.

750

