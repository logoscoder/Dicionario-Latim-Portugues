alio solem, alio lunam, quorum simulacris eadem nomina sicut Telluris imponunt; alio illud, alio illud
sidus, vel illam vel illam creaturam: neque enim cuncta enumerare sufficimus. De quibus rursus
cum exagitari coeperint, quod corpora colant, maximeque terram, et mare, et aerem, et ignem,
quorum nobis usus in promptu est (nam de coelestibus quoniam nostro ea corpore contrectare
atque contingere, nisi oculorum radiis non valemus, non ita erubescunt); respondere audent non se
ipsa corpora colere, sed quae illis regendis praesident numina. Itaque Apostoli una sententia
poenam istorum damnationemque testatur: Qui transmutaverunt, inquit, veritatem Dei in
mendacium, et coluerunt et servierunt creaturae, potius quam Creatori, qui est benedictus in
saecula 4. Nam priore parte huius sententiae, simulacra damnavit; posteriore autem,
interpretationes simulacrorum: effigies enim a fabro factas appellando nominibus earum rerum
quas fabricavit Deus, transmutant veritatem Dei in mendacium; res autem ipsas pro diis habendo
et venerando, serviunt creaturae potius quam Creatori, qui est benedictus in saecula.

Divina Scriptura ab idolorum cultu deterret.
5. Quis autem adorat vel orat intuens simulacrum, qui non sic afficitur, ut ab eo se exaudiri putet,
ab eo sibi praestari quod desiderat speret? Itaque homines talibus superstitionibus obligati,
plerumque ad ipsum solem dorsum ponunt, preces fundunt statuae quam solem vocant; et cum
sonitu maris a tergo feriantur, Neptuni statuam quam pro ipso mari colunt, quasi sentientem
gemitibus feriunt. Hoc enim facit et quodammodo extorquet illa figura membrorum, ut animus
vivens in sensibus corporis, magis arbitretur sentire corpus quod suo corpori simillimum videt,
quam rotundum solem undasque diffusas, et quidquid non eisdem lineamentis formatum conspicit,
quibus illa formata sunt quae viventia videre consuevit. Contra hunc affectum, quo humana et
carnalis infirmitas facile capi potest, cantat Scriptura Dei res valde notissimas, quibus commemoret
et tamquam excitet mentes hominum in consuetudine corporum dormientes. Simulacra, inquit:
Gentium argentum et aurum. Sed Deus fecit argentum et aurum. Opera, inquit, manuum hominum:
hoc enim venerantur quod ipsi ex auro argentoque fecerunt.
6. Sed enim et nos pleraque instrumenta et vasa ex huiusmodi materia vel metallo habemus in
usum celebrandorum sacramentorum, quae ipso ministerio consecrata sancta dicantur, in eius
honorem cui pro salute nostra inde servitur: et sunt profecto etiam ista instrumenta vel vasa, quid
aliud quam opera manuum hominum? Verumtamen numquid os habent, et non loquentur? numquid
oculos habent, et non videbunt? numquid eis supplicamus, quia per ea supplicamus Deo? Illa
maxime causa est impietatis insanae, quod plus valet in affectibus miserorum viventi similis forma
quae sibi efficit supplicari, quam quod eam manifestum est non esse viventem, ut debeat a vivente
contemni. Plus enim valent simulacra ad curvandam infelicem animam quod os habent, oculos
habent, aures habent, nares habent, manus habent, pedes habent, quam ad corrigendam quod non
loquentur, non videbunt, non audient, non odorabunt, non contrectabunt, non ambulabunt.
7. [v 16.] Itaque sequitur ut illud quoque fiat quod etiam in hoc psalmo sequitur; ut scilicet: Similes
illis fiant omnes qui faciunt ea, et omnes qui confidunt in eis. Videant ergo isti apertis et
sentientibus oculis, et adorent clausis et mortuis mentibus, nec videntia, nec viventia simulacra.

Carnales a spiritalibus instruendi.
8. [vv 17-19.] Domus autem Israel speravit in Dominum. Spes enim quae videtur, non est spes:
quod enim videt quis, quid sperat? Si autem quod non videmus speramus, per patientiam
exspectamus 5. Sed ut perduret usque in finem ipsa patientia: Adiutor eorum et protector eorum
est. An fortasse spiritales (a quibus carnales instruuntur in spiritu mansuetudinis, quia ipsi
tamquam superiores pro inferioribus supplicant) iam vident, et illis iam res est quae adhuc
inferioribus spes est? Non est ita: nam et domus Aaron speravit in Dominum. Ergo, ut etiam ipsi
perseveranter extendantur in ea quae ante sunt, et perseveranter currant, donec apprehendant in
quo apprehensi sunt 6, et cognoscant sicut et cogniti sunt 7: Adiutor eorum et protector eorum est.
Utrique enim timent Dominum, et speraverunt in Dominum: adiutor eorum et protector eorum est.
9. [vv 20-21.] Neque enim nos meritis nostris praevenimus misericordiam Domini: sed: Dominus
memor fuit nostri, et benedixit nos. Benedixit domum Israel, benedixit domum Aaron. Utrosque
autem benedicens: Benedixit omnes timentes Dominum. Quaeris quos utrosque? respondetur:
Pusillos cum magnis. Hoc est, domum Israel cum domo Aaron, eos utique qui ex ipsa gente
crediderunt in salvatorem Iesum; quia "non in omnibus illis beneplacuit Deo 8. Sed si quidam
illorum non crediderunt, numquid incredulitas illorum fidem Dei evacuabit? Absit 9! Neque enim

792

