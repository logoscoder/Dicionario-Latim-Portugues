manu Domini, mala non sustinebimus? 12 O sonum fortem! o sonum dulcem! Quem non
dormientem excitet sonus iste? quem non excitet praesumptio in Deo, ut adversus diabolum
securus procedat in praelium; non suis viribus obtenturus, sed illius qui probat? Quia ipse etiam
tundit; non enim faceret malleus de seipso. De illius enim diaboli poena futura propheta
commemorans ait: Contritus est malleus universae terrae 13. Malleum universae terrae, diabolum
voluit intellegi. De ipso malleo in manu Dei posito, id est in potestate Dei, tunduntur ductiles tubae,
ut resonent laudes Dei. Videte quemadmodum (audeo dicere, fratres mei) de isto malleo etiam
Apostolus tundebatur: In magnitudine, inquit, revelationum ne extollar, datus est mihi stimulus
carnis meae angelus satanae, qui me colaphizet. Ecce tunditur; videamus quemadmodum sonet:
Propter quod, inquit, ter Dominum rogavi, ut auferret eum a me; et dixit mihi: Sufficit tibi gratia
mea; nam virtus in infirmitate perficitur. Ego tubam, inquit ille fabricator, perficere volo; non
perficiam nisi tundam: in infirmitate virtus perficitur. Et audi iam ipsam tubam ductilem bene
sonantem: Quando infirmor, tunc potens sum 14. Et ipse Apostolus, tamquam apostolus haerens
Christo, haerens illi dexterae de qua tenetur malleus ut producat tubam, in illa dextera positus facit
et ipse de ipso malleo; dicit de quibusdam: Quos tradidi satanae, ut discant non blasphemare 15.
Tradidit malleo tundendos. Male sonabant antequam producerentur; forte producti et facti tubae
ductiles, amissa blasphemia, laudes Domini sonuerunt. Hae sunt tubae ductiles.

Carnem nostram domemus et fratribus compatiamur infirmis.
7. Vox tubae corneae quid est? Cornu excedit carnem: necesse est ut carnem superando sit firmum
ad perdurandum, et capax vocis. Sed unde hoc? Quia carnem superavit. Qui vult esse tuba cornea,
superet carnem. Quid est, superet carnem? Transcendat carnales affectus, vincat carnales libidines.
Audi tubas corneas: Si autem resurrexistis cum Christo, Apostolus dicit, quae sursum sunt quaerite,
ubi Christus est in dextera Dei sedens; quae sursum sunt sapite, non quae super terram 16. Quid
est, quae sursum sunt quaerite? Id est, carnem excedite, nolite carnalia cogitare. Nondum erant
tubae corneae, quibus adhuc ita loquebatur: Fratres, non potui vobis loqui quasi spiritalibus, sed
quasi carnalibus. Tamquam parvulis in Christo, lac vobis potum dedi, non escam; neque enim
poteratis: sed nec adhuc quidem potestis; estis enim adhuc carnales 17. Ergo non erant tubae
corneae, quia non excesserant carnem. Cornu et carni haeret, et carnem excedit; et quamquam de
carne oriatur, superat carnem. Si es ergo ex carnali spiritalis; adhuc carne calcas terram, et spiritu
erumpis in coelum: In carne enim ambulantes, inquit, non secundum carnem militamus 18. Nam
illud quibus dixit Apostolus, fratres, non praetermittamus. Quid illis ait, unde probaret illos carnales
carnalia sapere, et nondum factos tubas corneas? Cum enim dicit unusquisque vestrum, Ego sum
Pauli; alius, Ego Apollo; alius autem, Ego Cephae: nonne carnales estis, et secundum hominem
ambulatis? Quid est autem Apollo? quid autem Paulus? Ministri Dei, per quos credidistis. Ego
plantavi, Apollo rigavit; sed Deus in crementum dedit 19. Vult illos ergo erigi ab spe quam in homine
posuerant, et contingere spiritalia Christi; ut possent esse tubae corneae, si superarent carnem.
Fratres, nolite insultare fratribus quos nondum convertit misericordia Dei; noveritis quia quamdiu
hoc facitis, carnem sapitis. Tuba non est illa quae delectat aures Dei: insultationis tuba
infructuosum bellum facit. Tuba cornea te erigat adversus diabolum, non tuba carnea adversus
fratrem tuum. In tubis ductilibus et voce tubae corneae iubilate in conspectu regis Domini.

In Deum gaudeamus et a bono opere numquam cessemus.
8. [vv. 7-9.] Et vobis iubilantibus et exsultantibus in tubis ductilibus et in voce tubae corneae, quid
sequitur? Commoveatur mare et plenitudo eius. Fratres, praedicantibus veritatem Apostolis,
tamquam tubis ductilibus et tubis corneis, commotum est mare, surrexerunt finctus, creverunt
tempestates, factae sunt persecutiones Ecclesiae. Unde commotum est mare? Cum iubilabatur,
cum psallebatur Deo; Dei aures delectabantur, maris fluctus excitabantur. Commoveatur mare et
plenitudo eius, orbis terrae et omnes habitantes in eo. Commoveatur mare in persecutionibus.
Flumina plaudent manibus in idipsum. Moveatur mare, et flumina plaudent manibus in idipsum:
fiunt persecutiones, et gaudent sancti in Deum. Unde flumina plaudent manibus? quid est, plaudere
manibus? Gaudere operibus. Plaudere, gaudere est; manibus, operibus. Quae flumina? Quos Deus
fecit flumina, dando illis illam aquam Spiritum sanctum. Si quis sitit, inquit, veniat et bibat. Qui
credit in me, flumina aquae vivae fluent de ventre eius 20. Ista flumina manibus plaudebant, ista
flumina operibus gaudebant, et Deum benedicebant.

In potestate nostra est quomodo exspectemus venturum Christum.

663

