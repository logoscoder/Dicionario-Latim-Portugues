ipsi finiti sunt. Oppilatum est os loquentium iniqua. Nemo audet modo publice loqui contra
Christum: iam omnes timent Christum: Quoniam oppilatum est os loquentium iniqua. Quando in
infirmitate Agnus erat, etiam vulpes audebant contra Agnum. Vicit Leo de tribu Iuda 31, et siluerunt
vulpes: Quoniam oppilatum est eos loquentium iniqua.

80

IN PSALMUM 63
ENARRATIO
Sermo ad plebem.

Christi membra numquam sine afflictione.
1. Passionis sanctorum martyrum diem hodie festum habentes, in eorum recordatione gaudeamus,
recolentes quid patiebantur, et intellegentes quid intuebantur. Nunquam enim tantas tribulationes
carne tolerarent, nisi magnam quietem mente conciperent. Hunc itaque psalmum pro ipsa
solemnitate curramus. Hesterno enim die multa audivit Caritas Vestra, nec hodie tamen huic
festivitati negare potuimus nostram servitutem. Itaque quoniam maxime Domini passio
commendatur in hoc psalmo, nec potuerunt esse fortes martyres, nisi intuerentur eum qui primus
passus est; nec talia sustinerent in passione, qualia ille, nisi talia sperarent in resurrectione, qualia
ipse de se praemonstravit; novit autem Sanctitas Vestra caput nostrum esse Dominum nostrum
Iesum Christum, omnesque illi cohaerentes membra esse illius capitis; eiusque vocem iam habetis
notissimam, quoniam non ex solo capite, sed etiam ex corpore loquitur; vocesque eius non tantum
ipsum Dominum Iesum Christum, qui iam ascendit in coelum, vel significant vel praedicant, sed
etiam eius membra caput proprium secutura: agnoscamus hic non solum illius vocem, sed et
nostram. Et nemo dicat quod hodie in tribulatione passionum non sumus. Semper enim audistis
hoc, quia illis temporibus Ecclesia quasi tota simul impellebatur, nunc autem per singulos tentatur.
Alligatus est quidem diabolus, ne faciat quantum potest, ne faciat quantum vult; tamen tantum
tentare sinitur, quantum expedit proficientibus. Nec nobis expedit esse sine tentationibus: nec
rogemus Deum ut non tentemur, sed ut non inducamur in tentationem.

A timore inimicorum liberi, sub timore Domini servimus.
2. [v 2.] Dicamus ergo et nos: Exaudi, Deus, orationem meam, dum tribulor: a timore inimici erue
animam meam. Saevierunt inimici in martyres; quid orabat ista vox corporis Christi? Hoc orabat, ut
eruerentur ab inimicis, et non eos possent occidere inimici. Ergo exauditi non sunt, quia occisi sunt;
et deseruit Deus contritos corde servos suos, et sperantes in se despexit? Absit. Quis enim
invocavit Dominum, et derelictus est? quis speravit in eum, et desertus est ab eo 1? Exaudiebantur
ergo, et occidebantur; et tamen ab inimicis eruebantur. Alii timentes consentiebant, et vivebant; et
tamen ipsi ab inimicis absorbebantur. Occisi eruebantur, viventes absorbebantur. Inde est et illa
vox gratulationis: Forsitan vivos absorbuissent nos 2. Multi absorpti, et vivi absorpti; multi mortui
absorpti. Qui putaverunt inanem esse fidem christianam, mortui absorpti sunt: qui autem scientes
veritatem esse praedicationem Evangelii, Christum esse Filium Dei scientes, et hoc credentes, et
hoc intus tenentes, cesserunt tamen doloribus, et idolis sacrificaverunt, vivi absorpti sunt. Illi
absorpti sunt, quia mortui; illi autem quia absorpti, mortui. Non enim absorpti vivere potuerunt,
quamvis vivi absorberentur. Ergo hoc orat vox martyrum: A timore inimici erue animam meam: non
ut me non occidat inimicus, sed ut non timeam occidentem inimicum. Hoc orat in Psalmo impleri
servus, quod modo iubebat in Evangelio Dominus. Quid modo iubebat Dominus? Nolite timere eos
qui corpus occidunt, animam autem non possunt occidere; sed eum potius timete qui habet
potestatem, et animam, et corpus occidere in gehenna ignis 3. Et repetivit: Ita dico vobis; eum
timete 4. Qui sunt qui corpus occidunt? Inimici. Quid iubebat Dominus? Ne timerentur. Oretur ergo
ut praestet quod iubet. A timore inimici erue animam meam. Erue me a timore inimici, et subde
timori tuo. Non timeam eum qui corpus occidit; sed timeam eum qui habet potestatem et corpus, et
animam occidere in gehenna ignis. Non enim a timore volo esse immunis; sed a timore inimici liber,
sub timore Domini servus.

Martyrum caput et exemplar, Christus.
3. [v 3.] Protexisti me a conventu malignantium, a multitudine operantium iniquitatem. Iam ipsum
caput nostrum intueamur. Multi martyres talia passi sunt: sed nihil sic elucet quomodo caput

389

