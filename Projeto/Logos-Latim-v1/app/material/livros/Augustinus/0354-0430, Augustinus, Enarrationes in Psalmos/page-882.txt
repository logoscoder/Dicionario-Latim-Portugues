qui habitat in coelo; et sic sunt oculi eorum in manus Domini sui, quoadusque misereatur, sicut
oculi servorum in manus dominorum suorum, et sicut oculi ancillae in manus dominae suae. Vides
felices aliquos in isto saeculo ridentes, iactantes se; non vapulant: imo peius vapulant; hoc ipso
gravius caeduntur, quo sensum iam perdiderunt. Evigilent, et vapulent; sentiant quia vapulant,
sciant quia vapulant, et doleant quia vapulant. Quoniam qui apponit scientiam, apponit dolorem;
hoc Scriptura dixit 21. Ideo Dominus in Evangelio: Beati lugentes, quoniam ipsi consolabuntur 22.

In ipsis rebus prosperis gemendum.
7. [v 3.] Audiemus vocem hominis qui vapulat, et sint istae uniuscuiusque nostrum voces et quando
nobis bene est. Nam quis non intellegat vapulare se quando aegrotat, quando in carcere est,
quando forte in catena, quando forte latrones patitur? Quando ab aliquibus improbis ei aliquae
molestiae irrogantur, sentit vapulare se. Magnus sensus est, videre quia vapulat et quando illi bene
est. Non enim ait Scriptura in Iob: Tentationibus abundat vita humana; sed ait: Numquid non
tentatio est vita humana super terram? 23 Totam ipsam vitam tentationem dixit. Omnis ergo vita
tua super terram, plagae tuae sunt. Plange quamdiu vivis in terra: sive feliciter vivas, sive in aliqua
tribulatione constitutus sis, clama: Ad te levavi oculos meos, qui habitas in coelo 24. Ad manus
Domini, qui te iussit caedi, cui dicis in alio psalmo: Propter iniquitatem erudisti hominem; et
tabescere fecisti sicut araneam animam meam 25; clama ad manus caedentis, et dic: Miserere
nostri, Domine, miserere nostri. Nonne sunt istae voces vapulantis: Miserere nostri, Domine,
miserere nostri?

Despiceris quia quod non vides speras.
8. Quoniam multum repleti sumus despectione. In plurimum repleta est anima nostra; opprobrium
eis qui abundant, et despectio superbis. Qui despicitur, contemnitur. Omnes qui secundum
Christum pie volunt vivere, necesse est patiantur opprobria, necesse est contemnantur 26 ab his qui
nolunt pie vivere, quorum felicitas tota terrena est. Irridentur illi qui felicitatem vocant quam oculis
videre non possunt, et dicitur eis: Quid credis, insane? Vides quod credis? Reversus est aliquis ab
inferis, et retulit tibi quid ibi agitur? Ecce ego quod amo video, et fruor. Despiceris, quia speras
quod non vides; et despicit te ille, qui quasi tenet quod videt. Attende si ipse tenet: noli turbari;
vide si ipse tenet, et non tibi insultet; ne cum putas eum felicem in praesenti, amittas veram
felicitatem futuram: noli turbari; attende si tenet. Labitur hoc ab illo quod tenet, vel ipse ab eo quod
tenet; necesse est transeat aut ipse per res suas, aut res ipsius per illum. Per quem res transeunt
suae? Qui vivus labefactus erit. Quis transit per res suas? Qui in divitiis moritur; quia cum moritur,
non eas secum aufert ad inferos. Domum meam habeo, iactavit se. Quaeris: Quam domum tuam?
Quam mihi dimisit pater meus. Et ille unde habuit hanc domum? Avus noster illi eam dimisit.
Recurre et ad proavum, inde ad atavum, et iam nomina non potest dicere. Non inde potius terreris,
quia multos attendis transisse per illam domum, et neminem ipsorum secum illam tulisse ad
aeternam domum? Pater tuus hic eam dimisit; transiit per illam: sic et tu transibis. Si ergo
transitum habetis in domo vestra, stabulum est transeuntium, non habitatio commanentium. Et
tamen quia nos ea quae futura sunt speramus, et in futuram felicitatem suspiramus, et nondum
apparuit quod erimus, quamvis iam filii Dei simus 27; quia vita nostra abscondita est cum Christo in
Deo 28: repleti sumus despectione, id est contemptu, ab his qui felicitatem quaerunt vel habent in
isto saeculo.

Ferto insultantem et ridebis gementem.
9. In plurimum repleta est anima nostra; opprobrium eis qui abundant; et despectio superbis.
Quaerebamus qui sunt qui abundant; exposuit tibi cum dixit, superbis. Quod est autem,
opprobrium; hoc est, despectus: et quod est, qui abundant; hoc est, superbis. Repetitio sententiae
est, opprobrium eis qui abundant, et despectio superbis. Quare abundant superbi? Quia hic volunt
esse felices. Quid? quando et ipsi miseri sunt, numquid abundant? Sed forte quando miseri sunt,
non nobis insultant. Intendat Caritas vestra. Tunc insultant forte quando felices sunt, quando se
iactant in pompa divitiarum suarum, quando se iactant in ventositate falsorum honorum; tunc
insultant nobis, et quasi dicunt: Ecce mihi bene est, fruor ego rebus praesentibus, recedant a me
qui promittunt quod non ostendunt; quod video teneo, quod video fruor; bene mihi sit in hac vita.
Tu securior esto; quia resurrexit Christus, et docuit te quid in alia vita daturus sit: certus esto quia
dat. Sed insultat ille, quia tenet. Ferto insultantem, et ridebis gementem: postea enim veniet
tempus quando dicturi sunt illi ipsi: Hi sunt quos aliquando habuimus in risum 29. Verba sunt libri
Sapientiae; quia prodidit nobis Scriptura quae dicturi sunt illi ipsi qui nos modo irrident, et qui nos

882

