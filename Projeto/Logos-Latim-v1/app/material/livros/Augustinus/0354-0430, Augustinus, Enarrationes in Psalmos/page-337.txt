flagellavit, et veste ignominiosa induit, et flagellatum ad eorum oculos produxit, ut saltem poena
flagellorum eius satiati, eum occidi non extorquerent. Propterea etiam cum videret eos
perseverare, sicut legimus, lavit manus suas, et dixit: Innocens ego sum a sanguine iusti huius 33.
Videris utrum ille innocens, qui vel cessit clamantibus: multo magis tamen illi nocentes, qui
clamando eum occidere voluerunt. Sed nos interrogemus et audiamus Dominum, quibus tribuat
mortem suam, quia dixit: Dormivi turbatus. Interrogemus eum, et dicamus: Quoniam dormisti
turbatus, qui te persecuti sunt? qui te occiderunt? Numquid forte Pilatus, qui militibus dedit in ligno
suspendendum, clavis transfigendum? Audite qui: Filii hominum. Illos utique dicit, quos
persecutores passus est. Sed quomodo ipsi occiderunt, qui ferrum non ferebant? Qui gladium non
strinxerunt, qui impetum in eum non fecerunt ad occidendum, unde occiderunt? Dentes eorum
arma et sagittae, et lingua eorum gladius acutus. Noli attendere inermes manus, sed os armatum:
inde gladius processit quo Christus occideretur; quomodo et de ore Christi, unde et Iudaei
occiderentur. Habet enim ille gladium bis acutum 34: et resurgens percussit eos, et divisit ab eis
quos faceret fideles suos. Illi malum gladium, ille bonum: illi sagittas malas, ille bonas. Nam habet
et ipse sagittas bonas, verba bona, unde sagittat cor fidele, ut ametur. Ergo aliae istorum sagittae,
et alius istorum gladius. Filii hominum dentes eorum arma et sagittae, et lingua eorum machaera
acuta. Lingua filiorum hominum machaera acuta, et dentes eorum arma et sagittae. Quando ergo
percusserunt, nisi quando clamaverunt: Crucifige, crucifige 35.

Christi nomen ubique terrarum exaltatum.
13. [v 6.] Et quid tibi fecerunt, o Domine? Exsultet hic Propheta. Superius enim omnes illos versus
Dominus loquebatur: Propheta quidem, sed ex persona Domini, quia in Propheta Dominus. Et
quando loquitur ex persona sua Propheta, ipse Dominus loquitur per eum, qui ei dictat veritatem
quam loquatur. Modo ergo ex persona Prophetae audite, fratres mei. Vidit Dominum in Spiritu iste
propheta humilatum, caesum, flagellatum, colaphis percussum, expalmatum manibus, sputis
illitum, spinis coronatum, ligno suspensum; illos saevientes, illum tolerantem; illos exsultantes,
illum quasi victum vidit in Spiritu: et post illam iam omnem humilationem, et illorum furorem
resurrexisse eum, et illa omnia quae fecerant Iudaei saevientes facta esse inania; et elatus gaudio,
tamquam videret fieri: Exaltare, inquit, super coelos, Deus. Homo in cruce, et super coelos Deus.
Remaneant in terra saevientes, tu in coelo esto iudicans. Ubi sunt qui furebant? ubi sunt dentes
eorum arma et sagittae? Nonne sagittae infantium factae sunt plagae eorum 36? Alio enim loco
psalmus hoc dicit, volens eos ostendere inaniter saevisse, et inaniter in furias praecipitatos esse:
quoniam nihil potuerunt facere Christo ad horam crucifixo, et postea resurgenti, atque in coelo
sedenti, sagittae infantium factae sunt plagae eorum. Quomodo infantes faciunt sibi sagittas? De
cannis. Sagittae autem quae? aut quae vires? aut qui arcus? aut qui ictus? aut quod vulnus?
Exaltare super coelos, Deus, et super omnem terram gloria tua. Utquid exaltaris super coelos Deus?
Fratres, exaltatum Deum super coelos, non videmus, sed credimus: super omnem autem terram
gloriam eius non tantum credimus, sed etiam videmus. Qualem verum vesaniam patiantur
haeretici, quaeso ut attendatis. Illi praecisi a compagine Ecclesiae Christi, et partem tenentes,
totum amittentes, nolunt communicare orbi terrarum, qua diffusa est gloria Christi. Nos autem
Catholici in omni terra sumus, quia omni terrae communicamus quacumque gloria Christi diffusa
est. Videmus enim quod tunc cantatum est, modo completum. Exaltatus est super coelos Deus
noster, et super omnem terram gloria ipsius. O haeretica insania! Quod non vides credis mecum,
quod vides negas: credis mecum exaltatum Christum super coelos, quod non videmus; et negas
gloriam eius super omnem terram, quod videmus. Exaltare super coelos, Deus, et super omnem
terram gloria tua.

Qui nocet fratri, sibi foveam parat.
14. [v 7.] Redit ad verba Domini: et ipse Dominus narrare nobis incipit, tamquam alloquens nos,
exsultante etiam Propheta et dicente: Exaltare super coelos, Deus, et super omnem terram gloria
tua. Confirmat nos et ipse, tamquam dicens nobis: Quid mihi facere potuerunt illi qui me persecuti
sunt? Quare autem nos alloquitur? Quia faciunt et nobis. Sed nihil faciunt qui nos similiter fuerint
persecuti. Videat enim Caritas Vestra alloquentem nos Dominum, et exhortantem nos exemplo suo.
Muscipulam paraverunt pedibus meis, et incurvaverunt animam meam. Voluerunt illam quasi de
coelo deponere, et ad inferiora deprimere: Curaverunt animam meam. Foderunt ante faciem meam
foveam, et ipsi inciderunt in eam. Mihi nocuerunt, an sibi? Ecce ille exaltatus est super coelos Deus,
et ecce super omnem terram gloria ipsius: regnum Christi videmus, ubi est regnum Iudaeorum?
Quoniam ergo fecerunt quod facere non debuerunt, factum est in illos quod pati debuerunt: ipsi
foderunt foveam, et ipsi inciderunt in eam. Quod enim persecuti sunt Christum, Christo non obfuit,
sed ipsis obfuit. Et nolite putare, fratres, ipsis solis hoc accidisse. Omnis qui parat foveam fratri suo,

337

