7. [v 8.] Quoniam tu percussisti omnes adversantes mihi sine causa: non ita distinguendum est,
quasi una sententia sit: Exsurge, Domine; salvum me fac, Deus meus, quoniam tu percussisti
omnes adversantes mihi sine causa: non enim propterea salvum facit, quia percussit inimicos eius;
sed potius ipso salvo facto, illos percussit. Ergo ad id quod sequitur pertinet; ut iste sit sensus:
Quoniam tu percussisti omnes adversantes mihi sine causa, dentes peccatorum contrivisti; id est,
inde contrivisti dentes peccatorum, quoniam percussisti omnes adversantes mihi. Poena quippe
adversantium est, qua dentes eorum contriti sunt, id est, in irritum quasi in pulverem perducta
verba peccatorum dilacerantium maledictis Filium Dei; ut sic accipiamus dentes, verba maledica,
quibus dentibus dicit Apostolus: Si autem mordetis invicem, videte ne consumamini ab invicem 18.
Possunt et dentes peccatorum accipi principes peccatorum, quorum auctoritate quisque de
societate recte viventium praeciditur, et quasi incorporatur male viventibus. His dentibus contrarii
sunt dentes Ecclesiae, quorum auctoritate ab errore gentilium variorumque dogmatum
praeciduntur credentes, et in eam quae Christi corpus est transferuntur: his dentibus dictum est
Petro ut manducaret mactata animalia 19; id est, occidendo in Gentibus quod erant, et
transmutando in id quod ipse esset. Et de his dentibus Ecclesiae dicitur: Dentes tui sicut grex
detonsarum ascendens de lavacro, quae omnes geminos pariunt, et sterilis non est in illis 20. Hi sunt
qui recte praecipiunt, et quemadmodum praecipiunt ita vivunt; qui faciunt quod dictum est:
Luceant opera vestra coram hominibus, ut benedicant Patrem vestrum qui in coelis est 21: horum
enim auctoritate commoti, Deo per illos loquenti et operanti homines credunt, et separati a saeculo
cui conformati erant, in Ecclesiae membra transeunt. Et ideo recte isti, per quos haec fiunt, dentes
dicuntur detonsis ovibus similes, quia terrenarum curarum onera deposuerunt, et ascendentes de
lavacro, de sordium saeculi ablutione per sacramentum baptismatis, omnes geminos pariunt.
Operantur enim duo praecepta, de quibus dictum est: In his duobus praeceptis tota Lex pendet et
Prophetae 22, diligentes Deum ex toto corde, et ex tota anima, et ex tota mente; et proximum
tamquam seipsos. In quibus sterilis non est, quoniam tales fructus reddunt Deo. Secundum ergo
istum intellectum sic accipiendum est, dentes peccatorum contrivisti; id est, in irritum adduxisti
principes peccatorum, percutiendo omnes adversantes mihi sine causa: principes enim eum
secundum evangelicam historiam persecuti sunt, cum multitudo inferior honoraret.
8. [v 9.] Domini est salus, et super populum tuum benedictio tua. In una sententia et praecepit
hominibus quid crederent, et pro credentibus oravit: nam, Domini est solus cum dicitur, ad homines
sermo dirigitur; nec ita sequitur: Et super populum suum benedictio eius, ut totum hominibus
dictum sit; sed ad ipsum Deum oratio convertitur, pro ipso populo cui dictum est: Domini est salus.
Quid ergo ait, nisi hoc? Nemo de se praesumat, quoniam Domini est salvos facere de morte
peccatis nam Infelix ego homo, quis me liberabit de corpore mortis huius? Gratia Dei, per Iesum
Christum Dominum nostrum 23; tu autem, Domine, benedic populum tuum de te salutem
sperantem.

Totum Christi corpus Ecclesia.
9. Potest et iste psalmus accipi ad personam Christi alio modo, id est, ut totus loquatur. Totus dico,
cum corpore suo cui caput est, secundum Apostolum qui dicit: Vos autem estis corpus Christi et
membra 24; ergo ille caput est huius corporis. Propter quod alio loco dicit: Veritatem autem
facientes in caritate, augeamur in illo per omnia, qui est caput Christus, ex quo totum corpus
connexum et compactum est 25. Loquitur ergo apud Prophetam simul Ecclesia et caput eius, inter
procellas persecutionum constituta per universum orbem terrarum, quod iam contigisse scimus:
Domine, quid multiplicati sunt qui tribulant me? multi insurgunt adversum me, christianum nomen
exterminare cupientes. Multi dicunt animae meae: Non est salus illi in Deo eius: non enim aliter
sperarent posse se perdere Ecclesiam latissime pullulantem, nisi ad Dei curam pertinere non
crederent. Tu autem, Domine, susceptor meus es: in Christo utique; nam in illo homine et Ecclesia
suscepta est a Verbo, quod caro factum est, et habitavit in nobis 26; quia et in coelestibus nos
sedere fecit una cum illo 27: praecedente enim capite, membra caetera consequentur; quis enim
nos separabit a caritate Christi 28? Recte ergo dicit etiam Ecclesia: Susceptor meus es, gloria mea;
non enim sibi tribuit quod excellit, cum intellegit cuius gratia et misericordia talis est. Et exaltans
caput meum, ipsum scilicet qui primogenitus a mortuis ascendit in coelum. Voce mea ad Dominum
clamavi, et exaudivit me de monte sancto suo. Haec est oratio omnium sanctorum, odor suavitatis
qui ascendit in conspectu Domini: iam enim exauditur Ecclesia de ipso monte, quod etiam caput
eius est; vel de illa iustitia Dei, qua et liberantur electi eius, et persecutores eorum puniuntur. Dicat
populus Dei etiam illud: Ego dormivi, et somnum cepi; et exsurrexi, quoniam Dominus suscipiet me,
ut adiungatur et cohaereat capiti suo; huic enim populo dictum est: Surge qui dormis, et exsurge a
mortuis, et continget te Christus 29; quoniam de peccatoribus assumptus est, de quibus generaliter
dictum est: Qui autem dormiunt, nocte dormiunt 30. Dicat etiam: Non timebo millia populi

6

