enim si post istum titulum aliquid de talibus rebus diceret, quales commemoravi, crederetur a
carnalibus vere ista visibilia torcularia voluisse cantare: quia vero titulum imposuit: Pro
torcularibus, et nihil postea in omni versu Psalmi dixit de his torcularibus notissimis oculis nos tris;
non dubitatur esse alia torcularia quae nos hic quaerere et intellegere voluit Spiritus Dei.
Quapropter quid agatur in his visibilibus torcularibus recordemur, et hoc videamus quemadmodum
spiritaliter geratur in Ecclesia. Uva certe pendet in vitibus, et oliva in arboribus (his enim duobus
fructibus solent torcularia praeparari); et quamdiu pendent in fruticibus suis, tamquam libero aere
perfruuntur; et nec uva vinum est, nec oliva oleum, ante pressuram. Sic sunt homines quos
praedestinavit Deus ante saecula conformes fieri imaginis unigeniti Filii sui 1, qui praecipue in
passione magnus botrus expressus est. Huiusmodi ergo homines antequam accedant ad servitutem
Dei, fruuntur in saeculo tamquam deliciosa libertate, velut uvae aut olivae pendentes: sed quoniam
dictum est: Fili, accedens ad servitutem Dei, sta in iustitia et timore, et praepara animam tuam ad
tentationem 2; accedens quisque ad servitutem Dei, ad torcularia se venisse cognoscat;
contribulabitur, conteretur, comprimetur; non ut in hoc saeculo pereat, sed ut in apothecas Dei
defluat. Exuitur carnalium desideriorum integumentis, quasi vinaciis: hoc enim ei contigit in
desideriis carnalibus, propter quae et Apostolus dicit: Exuite vos veterem hominem, et induite
novum 3. Hoc totum non fit nisi de pressura: propterea torcularia nominantur Ecclesiae Dei huius
temporis.

Filii Christi recte dicuntur Christiani.
2. Sed in torcularibus positi qui sumus? Filii Core. Sic enim additum est: Pro torcularibus, filiis Core.
Filios Core interpretatos habemus filios Calvi, quantum nobis qui illam linguam noverunt, per
ministerium quod Deo debebant, interpretari potuerunt: et in hoc non defugio magnum mysterium
intueri, et adiuvante Domino invenire vobiscum. Non enim tamquam a filiis pestilentiae omnis est
irridenda calvities; ne cum quisque sacratam calvitiem irriserit, a daemoniis dissipetur. Nam et
Elisaeus ibat, et insensati pueri clamaverunt post eum: Calve, calve; et propter sacramentum
implendum, conversus ad Dominum petivit ut eos ursi de silva exeuntes comederent 4. Abrepta est
quidem illorum infantia in exitium vitae de hoc saeculo; mortui sunt pueri, senes quandoque
morituri: verumtamen sacramenti terror datus est hominibus. Elisaeus enim personam cuiusdam
tunc gerebat, cuius filii sumus, filii Core, Domini scilicet nostri Iesu Christi. Iam occurrit Caritati
vestrae ex Evangelio, quare calvus, gerebat personam Christi; recordamini quod in Calvariae loco
crucifixus est 5. Sive ergo hoc interpretatur filiis Core, sicut secuti priores diximus; sive aliud aliquid,
quod nos forsitan latet; interim quod occurrit, videte quia plenum est sacramento. Filii Core, filii
Christi: nam et filios suos dicit sponsus, cum ait: Non possunt filii sponsi ieiunare, quamdiu cum illis
est sponsus 6. Christianorum sunt ergo ista torcularia.

Terrenis affectibus depositis, facilius Deum et caelestia capiemus.
3. In pressuris autem constituti, ad hoc conterimur, ut amore nostro, quo ferebamur in ista
mundana, saecularia, temporalia, fluxa atque peritura, passi in eis, in hac vita, tormenta et
tribulationes pressurarum et abundantiam tentationum, incipiamus quaerere illam quietem quae
non est de hac vita, nec de hac terra: et fit Dominus, ut scriptum est, refugium pauperi 7. Quid est
pauperi? Tamquam destituto, sine ope, sine auxilio, sine aliqua re de qua in terra praesumat.
Talibus enim pauperibus adest Deus. Quia, homines etsi abundent pecunia in hac terra, respiciunt
quod ait Apostolus: Praecipe divitibus huius mundi non superbe sapere, neque sperare in incerto
divitiarum 8: et considerantes quam sit incertum unde gaudebant, antequam accederent ad
servitutem Dei, id est, antequam introirent in torcularia, vident ex ipsis divitiis vel habere se
pressuras cogitationum, quomodo ea gubernentur, quomodo custodiantur; vel si paululum
inclinaverint cupiditatem ut ea diligant, plus eos impleri timoribus quam fructibus. Quid enim tam
incertum, quam res volubilis? Nec immerito ipsa pecunia rotunda signatur, quia non stat. Tales
ergo, etsi habeant aliquid, pauperes sunt. Qui vero nihil horum habent, et habere desiderant, inter
reprobandos divites computantur: non enim attendit Deus facultatem, sed voluntatem. Pauperes
igitur destituti omni ope saeculari, quia etsi ea circumfluant, intellegunt quam incerta sint; et
ingemiscentes ad Deum, nihil habentes in hoc saeculo quo delectentur, quo teneantur, in
abundantia pressurarum et tentationum tamquam in torcularibus constituti, defluunt vinum,
defluunt oleum. Quae sunt ista, nisi bona desideria? Restat enim illis desiderandus Deus; iam non
amant terram. Amant enim qui fecit coelum et terram: amant, et nondum cum eo sunt. Desiderium
eorum differtur, ut crescat; crescit, ut capiat. Non enim parvum aliquid daturus est Deus
desideranti, aut parum exercendus est ad capacitatem tanti boni: non aliquid Deus quod fecit
daturus est, sed seipsum qui fecit omnia. Ad capiendum Deum exercere; quod semper habiturus es
diu desidera. Reprobati sunt in populo Israel, qui festinaverunt: assidue affectus iste reprehenditur

553

