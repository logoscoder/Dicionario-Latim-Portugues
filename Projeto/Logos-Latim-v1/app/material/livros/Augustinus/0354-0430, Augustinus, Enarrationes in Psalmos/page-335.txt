Numquam deerunt iniustitia premens et iustitia patiens.
6. Et in umbra alarum tuarum sperabo, donec transeat iniquitas. Hoc plane iam totus Christus dixit:
hic est et vox nostra. Non enim iam transiit iniquitas, adhuc fervet iniquitas. Et in fine dixit ipse
Dominus abundantiam futuram iniquitatis: Et quoniam abundabit iniquitas, refrigescet caritas
multorum; qui autem perseveraverit usque in finem, hic salvus erit 20. Quis autem perseverabit
usque in finem, quoadusque transeat iniquitas? Qui fuerit in Christi corpore, qui fuerit in membris
Christi, et a capite didicerit patientiam perseverandi. Transis tu, et ecce transierunt tentationes
tuae; et is in aliam vitam in quam ierunt sancti, si sanctus fueris. In aliam ierunt martyres: si martyr
fueris, is et tu in aliam vitam. Numquid quia tu transisti hinc, propterea iam transiit iniquitas?
Nascuntur alii iniqui, sicut moriuntur alii iniqui. Quomodo ergo alii iniqui moriuntur, et alii nascuntur;
sic alii iusti eunt, et alii nascuntur. Usque in finem saeculi nec iniquitas deerit premens, nec iustitia
patiens. Et in umbra alarum tuarum sperabo, donec transeat iniquitas: id est, tu proteges me, et ut
ab aestu iniquitatis non arescam, tu umbraculum praebebis mihi.

Deus miserans nos impios quaesivit.
7. [v 3.] Clamabo ad Deum altissimum. Si altissimus est, quomodo audit te clamantem? Nata est
experimento fiducia: Deum, inquit, qui benefecit mihi. Si antequam eum quaererem benefecit mihi,
clamantem me non exaudiet? Bene enim nobis fecit Dominus Deus mittendo nobis Salvatorem
nostrum Iesum Christum, ut moreretur propter delicta nostra, et resurgeret propter iustificationem
nostram 21. Pro qualibus mori voluit Filium suum? Pro impiis. Impii autem non quaerebant Deum, et
quaesiti sunt a Deo. Sic est ergo ille altissimus, ut non sit ab illo longe miseria nostra et gemitus
noster; quia prope est Dominus his qui obtriverunt cor 22. Clamabo ad Deum altissimum, Deum qui
benefecit mihi.

Domini resurrectio.
8. [v 4.] Misit de coelo, et salvum fecit me. Iam homo ipse, iam caro ipsa, iam Filius Dei, secundum
nostram participationem manifestum est, quia salvatus est, et misit de coelo Pater, et salvavit eum;
misit de coelo et resuscitavit eum: sed ut noveritis quia et ipse Dominus se resuscitavit; utrumque
positum est in Scriptura, quia et Pater illum resuscitavit, et quia ipse se resuscitavit. Audite quia
Pater illum resuscitavit: Apostolus dicit: Factus est, inquit, obediens usque ad mortem, mortem
autem crucis: propter quod et Deus eum exaltavit, et donavit ei nomen quod est super omne
nomen 23. Audistis Patrem resuscitantem et exaltantem Filium; audite quia et ipse carnem suam
resuscitavit: in figura templi dicit ad Iudaeos: Solvite templum hoc, et in triduo suscitabo illud.
Evangelista autem exposuit nobis quid diceret: Hoc autem, inquit, dicebat de templo corporis sui 24.
Modo ergo ex persona precantis, ex persona hominis, ex persona carnis dicit: Misit de coelo, et
salvum fecit me.

Iudaei librarii nostri facti sunt.
9. Dedit in opprobrium conculcantes me. Qui illum conculcaverunt, qui mortuo insultaverunt, qui
tamquam hominem crucifixerunt, quia Deum non intellexerunt, dedit eos in opprobrium. Videte si
non est factum: non futurum credimus, sed completum agnoscimus. Saevierunt Iudaei in Christum,
superbierunt in Christum: ubi? In civitate Ierusalem. Ubi enim regnabant, ibi tumebant, ibi cervices
erexerunt. Post passionem Domini eradicati inde sunt; et perdiderunt regnum, in quo regem
Christum agnoscere noluerunt. Quemadmodum dati sunt in opprobrium, videte: dispersi sunt per
omnes gentes, nusquam habentes stabilitatem, nusquam certam sedem. Propterea autem adhuc
Iudaei sunt, ut Libros nostros portent ad confusionem suam. Quando enim volumus ostendere
prophetatum Christum, proferimus Paganis istas Litteras. Et ne forte dicant duri ad fidem quia nos
illas Christiani composuimus, ut cum Evangelio quod praedicamus finxerimus Prophetas, per quos
praedictum videretur quod praedicamus; hinc eos convincimus quia omnes ipsae Litterae quibus
Christus prophetatus est, apud Iudaeos sunt, omnes ipsas Litteras habent Iudaei. Proferimus
Codices ab inimicis, ut confundamus alios inimicos. In quali ergo opprobrio sunt Iudaei? Codicem
portat Iudaeus, unde credat Christianus. Librarii nostri facti sunt, quomodo solent servi post
dominos codices ferre, ut illi portando deficiant, illi legendo proficiant. In tale opprobrium dati sunt
Iudaei; et impletum est quod tanto ante praedictum est: Dedit in opprobrium conculcantes me.
Quale autem opprobrium est, fratres, ut hunc versum legant, et ipsi caeci attendant ad speculum
suum? Sic enim apparent Iudaei de Scriptura sancta quam portant, quomodo apparet facies caeci
de speculo: ab aliis videtur, ab ipso non videtur. Dedit in opprobrium conculcantes me.

335

