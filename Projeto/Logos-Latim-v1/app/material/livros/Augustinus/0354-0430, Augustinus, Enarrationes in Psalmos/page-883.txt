despiciunt, et a quibus impleti sumus opprobrio et despectione: quae verba habebunt tunc, quando
a veritate despicientur. Videbunt enim ad dexteram fulgere quos secum commixtos contempserant,
cum factum fuerit in illis quod dixit Apostolus: Cum Christus apparuerit vita vestra, tunc et vos cum
illo apparebitis in gloria; et dicent: Hi sunt quos aliquando habuimus in risum, et in similitudinem
improperii. Nos insensati vitam illorum aestimabamus insaniam, et finem illorum sine honore:
quomodo computati sunt inter filios Dei, et inter sanctos sors illorum est? Et sequentur in eo
sermone, et adicient: Ergo erravimus a via veritatis, et iustitiae lumen non luxit nobis, et sol non
ortus est nobis. Quid nobis profuit superbia? et divitiarum iactatio quid contulit nobis? 30 Ibi tu non
eis insultas, quia iam ipsi sibi insultant. Quod donec fiat, fratres, levemus oculos ad eum qui habitat
in coelo; et non ab illo tollamus oculos, quoadusque misereatur nostri, et liberet ab omni tentatione
et opprobrio et despectu.

Infelices qui in calamitatibus Deum accusando se defendunt.
10. Huc accedit quod aliquando et ipsi qui sunt in flagello infelicitatis temporalis, insultant nobis.
Invenis aliquem pro merito iniquitatum suarum, sive occulto iudicio Dei, sive manifesta damnatione,
mitti in carcerem, portare catenam: et ipse insultat. Et cum ei dictum fuerit: Quare non bene vixisti?
ecce quo venisti male vivendo: ille respondet: Quare illi qui bene vivunt, ista patiuntur? Sed illi
propterea patiuntur, ut probentur, ut tentationibus exerceantur, ut flagellis proficiant; quia flagellat
Deus omnem filium quem recipit 31. Et si Unicum sine peccato flagellavit, et pro omnibus tradidit
eum 32, quomodo debemus nos flagellari, qui fecimus quare flagellamur? Cum ista dixerimus, illi et
de infelicitate superbiunt adhuc, et afflicti, nondum humiliati, respondent, et dicunt: Ista sunt verba
Christianorum vanorum, qui credunt quod non vident. Si et ipsi insultant, quid putamus, fratres,
quasi non eos commemoratos in hoc psalmo, cum diceret: Opprobrium eis qui abundant, et
despectio superbis: quandoquidem insultatur Christianis et ab eis qui non abundant; sed cum sint in
egestate et aerumnis, nec ipsi cessant insultare? Certe ergo: Opprobrium eis qui abundant: an forte
nullus invenitur qui etiam positus in calamitate insultet? Si non insultavit latro, qui cum crucifixo
Domino crucifixus erat 33? Ergo si insultant et illi qui non abundant, quare psalmus ait: Opprobrium
eis qui abundant? Si diligenter discutiamus, et ipsi abundant. Unde abundant? Nam nisi abundarent,
superbi non essent. Alius enim abundat pecunia, et inde superbus est; alius abundat honoribus, et
inde superbus est; alius abundare se iustitia putat, et inde superbit, quod peius est. Qui videntur
non abundare pecunia, iustitia sibi videntur abundare adversus Deum; et positi in calamitatibus se
iustificant, Deum accusant, et dicunt: Quid admisi, aut quid feci? Et tu dicis: Respice, recordare
peccata tua, si nihil fecisti. Titillatur aliquantum conscientia, et redit ad se, et cogitat facta sua
mala; et cum cogitaverit facta sua mala, nec sic vult confiteri quia digna patitur: sed dicit: Ecce
manifeste feci multa; sed multos video peiora fecisse, et nihil mali pati. Iustus est contra Deum.
Abundat ergo et ipse, plenum habet pectus iustitia; quandoquidem illi Deus videtur malefacere, et
ipse sibi videtur iniuste pati. Et si dares illi navim gubernandam, in naufragium iret cum illa: vult
autem Deum excutere de gubernatione huius mundi, et ipse tenere gubernacula creaturae, et
distribuere omnibus dolores et laetitias, poenas et praemia. Infelix anima! et quid miramini?
abundat, sed abundat nequitia, abundat malitia; et eo plus abundat nequitia, quo sibi videtur
abundare iustitia.

Inopes nos esse intellegamus.
11. At vero christianus homo non debet abundare, sed pauperem se debet cognoscere; et si habet
divitias, scire debet quia non sunt illae verae divitiae, ut alias desideret. Qui enim divitias falsas
desiderat, veras non quaerit: qui autem veras quaerit, adhuc pauper est; et recte dicit: Pauper et
dolens ego sum 34. Rursus ille qui et pauper est, et nequitia plenus est, unde dicitur abundare? Quia
displicet illi quia pauper est, et iustitia ipsa videtur abundare in corde suo adversum iustitiam Dei.
Et quae abundantia iustitiae nostrae? Quantacumque iustitia in nobis fuerit, ros est nescio quis ad
illum fontem; ad saginam illam tantam stillicidia quaedam sunt, quae vitam nostram molliant, et
duram iniquitatem solvant. Modo desideremus de pleno fonte iustitiae saginari, desideremus
ubertate illa satiari, de qua dicitur in psalmo: Inebriabuntur ab ubertate domus tuae, et torrente
voluptatis tuae potabis eos 35. Hic autem cum sumus, inopes nos esse intellegamus et egentes, non
solum harum divitiarum quae non sunt verae divitiae, sed et ipsius salutis. Et quando sani sumus,
intellegamus quia infirmamur. Quamdiu enim corpus hoc esurit et sitit, quamdiu hoc corpus
vigilando fatigatur, stando fatigatur, ambulando fatigatur, sedendo fatigatur, manducando
fatigatur; quocumque se verterit ad subsidium fatigationis, ibi invenit aliam fatigationem: non est
ergo perfecta sanitas, nec in ipso corpore. Non sunt ergo illae divitiae, sed mendicitas; quia quanto
magis abundant, tanto crescit inopia et avaritia. Non est ista salus corporis, sed infirmitas.
Paregorizamur quotidie medicamentis Dei, quia manducamus et bibimus: medicamenta ipsa sunt,

883

