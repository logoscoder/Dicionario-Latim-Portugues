9. [v 14.] Fortitudo mea et laudatio mea Dominus; et factus est mihi in salutem. Qui ergo cadunt,
cum impelluntur, nisi qui sua sibi fortitudo, et sua sibi volunt esse laudatio? Nullus quippe in
certamine cadit, nisi cuius fortitudo et laudatio cadit. Quapropter cuius fortitudo et laudatio est
Dominus, tam non cadit quam non cadit Dominus. Et ideo eis factus est in salutem; non quia ipse
aliquid factus est quod ante non erat, sed quia ipsi cum in eum crederent, quod non erant facti
sunt, et iam ipse non sibi, sed illis, quod aversis a se non erat, salus coepit esse conversis.
10. [v 15.] Vox laetitiae et salutis in tabernaculis iustorum: ubi vocem moeroris et exitii putabant
esse, qui in eorum corpora saeviebant. Non enim sentiebant interiora gaudia sanctorum de spe
futura. Unde et Apostolus dicit: Quasi tristes, semper autem gaudentes 16; et iterum: Non solum
autem, sed etiam gloriamur, inquit, in tribulationibus 17.

Fecit nobis magna qui potens est.
11. [v 16.] Dextera Domini fecit virtutem. Quam virtutem dicit? Dextera, inquit: Domini exaltavit
me. Magna virtus exaltare humilem, deificare mortalem, praebere de infirmitate perfectionem, de
subiectione gloriam, de passione victoriam, dare auxilium de tribulatione; ut afflictis vera salus Dei
patesceret, affligentibus autem vana salus hominis remaneret. Magna haec; sed quid miraris? audi
quid repetat. Non homo se exaltavit, non homo se perfecit, non sibi homo gloriam dedit, non homo
vicit, non homo sibi saluti fuit: Dextera Domini fecit virtutem.
12. [v 17.] Non moriar, sed vivam, et enarrabo opera Domini. At illi stragem funerum ubique
facientes, Ecclesiam Christi mori arbitrabantur. Ecce nunc enarrat opera Domini. Ubique Christus
beatorum martyrum gloria est. Vicit vapulando ferientes; patiendo, impatientes; diligendo,
saevientes.

Cur tanta indigna Christi corpus pertulerit.
13. [v 18.] Tamen cur tanta indigna pertulit corpus Christi, sancta Ecclesia, populus in adoptionem;
indicet nobis. Emendans, inquit, emendavit me Dominus, et morti non tradidit me. Non ergo
quidquam viribus suis licuisse arbitretur fremitus impiorum: non haberet istam potestatem, nisi sibi
data esset desuper. Saepe filios paterfamilias per nequissimos servos emendari iubet; cum illis
haereditatem, illis compedes praeparet. Quae est ista haereditas? Auri est, an argenti, an
gemmarum, aut fundorum, amoenorumque praediorum? Vide qua intretur, et cognosce quid sit.
14. [v 19.] Aperite, inquit, mihi portas iustitiae. Ecce audivimus portas. Quid est intus? Ingressus,
inquit, in eis confitebor Domino. Illa confessio laudis est admirabilis usque ad domum Dei, in voce
exultationis et confessionis, soni festivitatem celebrantis 18: haec est aeterna beatitudo iustorum,
qua beati sunt qui inhabitant in domo Dei, in saecula saeculorum laudantes eum 19.
15. [v 20.] Sed vide quemadmodum intretur in portas iustitiae. Hae portae Domini, inquit, iusti
intrabunt in eas. Has saltem nemo intret iniustus, in illam Ierusalem quae non recipit
incircumcisum, ubi dicitur: Canes foris 20. Satis sit quod in longinqua peregrinatione mea inhabitavi
cum tabernaculis Cedar, et cum his qui oderunt pacem eram pacificus 21: pertuli usque in finem
permixtionem malorum, sed hae portae Domini; iusti intrabunt in eas.
16. [v 21.] Confitebor, tibi, Domine, quoniam exaudisti me, et factus es mihi in salutem. Quam
saepe ostenditur laudis esse ista confessio, non vulnera medico ostendens, sed de percepta
sanitate gratias agens. Ipse autem medicus salus est.
17. [v 22.] At istum quem dicimus? Lapidem quem reprobaverunt aedificantes: nam hic factus est
in caput anguli; ut duos conderet in se, in unum novum hominem, faciens pacem, et connecteret
utrosque in uno corpore Deo 22, circumcisionem scilicet et praeputium.

Summus angularis lapis Christus Iesus.
18. [v 23.] A Domino factus est ei: id est, capiti anguli a Domino factus est. Quamvis enim hoc non
esset factus, nisi passus esset; non tamen hoc ab eis a quibus passus est, factus est. Nam illi qui
aedificabant, reprobaverunt; sed in eo quod Dominus occulte aedificabat, fecit in caput anguli quod

801

