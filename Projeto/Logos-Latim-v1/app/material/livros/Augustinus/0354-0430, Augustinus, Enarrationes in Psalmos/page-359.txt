quales ipsi fortes sunt, de quibus dictum est: Irruerunt super me fortes; sed qualis tu fortis ad
dispergendos eos. Et deduc eos, protector meus Domine: id est, sic eos disperge, ut non eos
deseras, nequando obliviscantur legis tuae; et in eo ipso me protegas, ut de ipsorum dispersione
habeam testimonium misericordiae tuae.

Odisse debemus peccata, peccatores vero diligere.
3. Et sequitur: Delicta oris eorum, sermonem labiorum eorum. Quo coniungitur, quo connectitur ista
sententia? Delicta, inquit, oris eorum, sermonem labiorum eorum. Sequentia non ita connectuntur,
ut doceant nos quo coniungatur ista sententia. Delicta, inquit, oris eorum, sermonem labiorum
eorum: et comprehendantur in superbia sua. Et ex maledicto et mendacio annuntiabuntur
consummationes, in ira consummationis, et non erunt. Hoc obscurum etiam heri dixeramus, et ideo
ad recentiores mentes vestras expositionem distuleramus. Nunc itaque, quoniam nondum fatigati
estis in audiendo, erigite corda ut adiuvetis me intentione; ne forte in obscuritate et perplexitate
aliquantum sermo noster non sufficiat intentioni vestrae: et debetis aliquid et a vobis afferre, ut
quod nos dicendo non impleverimus, intellegendo suppleatis. Sic ergo posita est ista sententia in
medio, ut quo iungatur non facile videamus: Delicta oris eorum, sermonem labiorum eorum.
Recurramus ergo ad superiora. Quoniam dixerat: Ne occideris eos, nequando obliviscantur legis
tuae, quos tamen dixerat inimicos; adiunxit duos versiculos: Disperge eos in virtute tua, et deduc
eos, protector meus Domine: et continuo intulit: Delicta oris eorum, sermonem labiorum eorum, hoc
est, illum occide, non ipsos. Non ergo occideris eos, nequando obliviscantur legis tuae: sed est quod
in illis occidas, ut impleas quod supra dictum est: Non miserearis omnium qui operantur
iniquitatem 3. Disperge ergo illos, et deduc eos: id est, noli deserere, cum dispergis; quia non
deserendo habes quid in illis agas, cum ipsos non occidis. Quid ergo occides? Delicta oris eorum,
sermonem labiorum eorum. Quid in illis occides? Crucifige, crucifige 4; quod clamaverunt, non qui
clamaverunt. Illi enim Christum delere, interimere, perdere voluerunt: tu autem resuscitando
Christum quem perdere voluerunt, occidis delicta oris eorum, sermonem labiorum eorum. Quippe
quem perdendum clamaverunt, vivere expavescunt; et quem in terra contempserunt, in coelo
adorari ab omnibus gentibus admirantur: sic occiduntur delicta oris eorum, et sermo labiorum
eorum.

Iudaeorum multitudo ad Petri vocem conversa.
4. Et comprehendantur in superbia sua. Quid est, comprehendantur in superbia sua? Quia frustra
irruerunt fortes, et quasi cessit illis ut aliquid sibi fecisse viderentur, et praevaluerunt Domino.
Potuerunt hominem crucifigere, potuit infirmitas praevalere, et virtus occidi; et visi sibi sunt aliquid,
velut fortes, velut potentes, velut praevalentes, velut leo paratus ad praedam, velut tauri pingues,
sicut eos alio loco commemorat: Tauri pingues obsederunt me 5. Quid autem fecerunt in Christo?
Non vitam, sed mortem occiderunt. Exstincta quippe morte in moriente, et resurgente vita de
morte in vivente, etenim et ipse se resuscitavit, quia erat in illo et quod mori non potuit, quid
fecerunt? Audi quid fecerunt: solverunt templum. Quid vero ipse fecit? Triduo resuscitavit illud 6.
Per hoc ergo occisa sunt delicta oris eorum, et sermo labiorum eorum. Et quid iam factum est in his
qui conversi sunt? Et comprehendantur in superbia sua. Dictum est enim illis quia ille quem
occiderunt, resurrexit. Crediderunt eum resurrexisse, quia viderunt eum in coelo positum, Spiritum
sanctum inde misisse, et eos qui in illum crediderunt implevisse 7; et invenerunt se et nihil
damnasse, et nihil fecisse. Factum eorum in irritum venit; peccatum remansit. Quia ergo factum
evacuatum est, peccatum autem remansit super facientes; comprehensi sunt in superbia sua,
viderunt se sub iniquitate sua. Restabat ergo ut confiterentur peccatum, et ille ignosceret qui
peccantibus cesserat, et mortem suam donaret occisus a mortuis, et vivificans mortuos.
Comprehensi sunt ergo in superbia sua.

Maximum vitiorum, superbia.
5. Et ex maledicto et mendacio annuntiabuntur consummationes, in ira consummationis, et non
erunt. Et hoc difficile intellegitur, quo iungatur et non erunt. Quid non erunt? Videamus ergo
superiorem textum: cum comprehensi fuerint in superbia sua, annuntiabuntur ex maledicto et
mendacio consummationes. Quae sunt consummationes? Perfectiones: consummari enim, perfici
est. Aliud est consummari, aliud consumi. Consummatur enim quod sic finitur ut perficiatur:
consumitur quod sic finitur ut non sit. Superbia non permittebat hominem perfici; nihil sic impedit
perfectionem. Intendat quippe Caritas Vestra paululum ad id quod dico; et videte malum nimis
molestum, nimis cavendum. Quale malum putatis? Quamdiu exaggerem quid mali sit in superbia?
Diabolus inde solum puniendus est. Certe princeps est omnium peccatorum, certe seductor est ad

359

