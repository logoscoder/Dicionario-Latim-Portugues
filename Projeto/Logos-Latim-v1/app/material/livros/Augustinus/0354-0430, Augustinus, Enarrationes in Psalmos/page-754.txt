daemonia, et sanitates perficio hodie et cras, et tertia consummor 67; id est, perficior, occurrentibus
omnibus nobis in virum perfectum, in mensuram aetatis plenitudinis Christi.

De generis humani perfecta in caelo sanitate.
37. [vv 47.48.] Itaque eiectis daemoniis, a quibus captivi tenebamur, perficit sanitates. Ideo et hic
cum dixisset: Et dedit eos in misericordias, in conspectu omnium qui ceperant eos; tamquam eiectis
daemoniis qui ceperant, fit oratio ut perficiat sanitates. Salvos nos fac, Domine Deus noster, et
congrega nos de nationibus, vel, sicut alii codices habent, de Gentibus; ut confiteamur nomini
sancto tuo, et gloriemur in laude tua. Deinde breviter subiecit ipsam laudem: Benedictus Dominus
Deus Israel, a saeculo et usque in saeculum: quod intellegimus, ab aeterno usque in aeternum; quia
sine fine laudabitur ab eis de quibus dicitur: Beati qui habitant in domo tua, in saecula saeculorum
laudabunt te 68. Ipsa est tertia consummatio corporis Christi, eiectis daemoniis et perfectis
sanitatibus, usque ad ipsius corporis immortalitatem, regnum sempiternum perfecte laudantium,
quia perfecte amantium: perfecte autem amantium, quia facie ad faciem contemplantium. Tunc
enim perficietur quod in primordio psalmi huius oratum est: Memento nostri, Domine, in
beneplacito populi tui; visita nos in salutari tuo, ad videndum in bonitate electorum tuorum, ad
laetandum in laetitia gentis tuae, ut lauderis cum haereditate tua 69. Non enim de Gentibus solas
congregat oves quae perierunt domus Israel, sed etiam eas quae non sunt de illo ovili; ut sit grex
unus, ut dictum est, et unus pastor 70. Iudaei vero cum putant ad suum regnum visibile istam
pertinere prophetiam, quia spe invisibilium bonorum gaudere non norunt; in laqueos illius ruituri
sunt, de quo Dominus ait: Ego veni in nomine Patris mei, et non suscepistis me; alius veniet in
nomine suo, hunc suscipietis 71. De quo apostolus Paulus dicit: Quia revelabitur homo peccati, filius
interitus, qui adversatur et superextollitur supra omne quod dicitur Deus, aut quod colitur, ita ut in
templo Dei sedeat, ostendens se tamquam sit Deus. Et paulo post: Tunc revelabitur, inquit, iniquus,
quem Dominus Iesus interficiet spiritu oris sui, et evacuabit illuminatione praesentiae suae eum,
cuius est praesentia secundum operationem satanae, in omni virtute et signis et prodigiis mendacii,
et in omni seductione iniquitatis his qui pereunt, pro eo quod dilectionem veritatis non receperunt,
ut salvi fierent; et ideo mittet illis Deus operationem erroris, ut credant mendacio, et iudicentur
omnes qui non crediderunt veritati, sed consenserunt iniquitati 72. Per istum refugam, per istum qui
se extollit supra omne quod dicitur Deus, aut quod colitur, videtur mihi populum Israelitarum
carnalium putaturum impleri istam prophetiam qua dictum est: Salvos nos fac, Domine Deus
noster, et congrega nos de Gentibus; quod illo duce, velut in conspectu inimicorum suorum
visibilium, qui eos visibiliter captivaverant, habituri sint visibilem gloriam. Sic credent mendacio,
quia dilectionem veritatis non receperunt, ut non bona carnalia, sed spiritalia concupiscerent. Sic
enim a diabolo decepti sunt, ut occiderent Christum, quando dixerunt: Si dimittimus eum sic,
omnes credent in eum, et venient Romani, et tollent nostrum et locum et gentem: quando Caiphas
unus ex ipsis, cum esset pontifex anni illius, dixit eis, Vos nescitis quidquam, nec cogitatis quia
expedit nobis ut moriatur unus homo pro populo, et non tota gens pereat. Hoc autem, sicut
Evangelista intellexit, non a seipso dixit, sed cum esset pontifex anni illius, prophetavit quia Iesus
moriturus erat pro gente; et non tantum pro gente, id est, pro ovibus quae perierant domus Israel,
sed ut filios Dei qui erant dispersi, congregaret in unum 73. Habebat enim alias oves quae non erant
de illo ovili: istas universas oves, et de Israelitis, et de Gentibus, diabolus et eius angeli
captivaverant. Expulso itaque ab eis diaboli dominatu, in conspectu malignorum spirituum qui eas
captivaverant, ut salventur et perficiantur in aeternum, vox earum est in prophetia: Salvos fac nos,
Domine Deus noster, et congrega nos de gentibus 74. Non sicut per antichristum compleri
existimant Iudaei, sed per Christum Dominum nostrum venientem in nomine Patris sui, diem ex die,
salutare eius; de quo et hic dictum est: Visita nos in salutari tuo 75. Et dicet omnis populus: iste
populus praedestinatorum de circumcisione et praeputio, gens sancta, populus in adoptionem: Fiat,
fiat.

131 IN PSALMUM 106
ENARRATIO
Sermo ad Plebem

Dona quae Deus populo suo contulit celebrat psalmus.

754

