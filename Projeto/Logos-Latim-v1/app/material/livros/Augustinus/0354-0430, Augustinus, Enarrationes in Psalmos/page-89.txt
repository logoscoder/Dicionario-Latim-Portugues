1. Hoc certe cantavimus: Exaltabo te, Domine, quoniam suscepisti me, nec iucundasti inimicos
meos super me. Si noverimus de Scripturis sanctis qui sint inimici nostri, cognoscimus huius cantici
veritatem: si autem nos fallat carnis prudentia, ut non cognoscamus adversus quos nobis sit
colluctatio, in ipso psalmi huius exordio invenimus quaestionem, quam solvere non possumus.
Cuius enim putamus vocem esse laudantis Deum et gratias agentis et exsultantis atque dicentis:
Exaltabo te, Domine, quoniam suscepisti me, nec iucundasti inimicos meos super me? Primo ipsum
Dominum consideremus, qui secundum id quod homo esse dignatus est, potuit sibi per
praecedentem prophetiam non incongrue verba ista coaptare: ex quo enim homo, ex hoc et
infirmus; ex quo infirmus, ex hoc et orans. Nam quod modo audivimus, cum Evangelium legeretur,
quemadmodum etiam in desertum secesserit a discipulis suis, quo eum sunt consecuti, et
invenerunt cum: secedens autem ibi orabat, et dictum est a discipulis qui eum invenerunt:
Quaerunt te homines; at ille respondit: Eamus et in alia loca atque castella praedicare; ad hoc enim
veni 1. Si divinitatem Domini nostri Iesu Christi consideres, quis orat? ad quem orat? quare orat?
Orat Deus? orat ad aequalem? Causam autem orandi quam habet, semper beatus, semper
omnipotens, semper incommutabilis, aeternus, et Patri coaeternus? Intuentes ergo quod per
Ioannem, quasi per quamdam nubem suam, ipse intonuit, dicens: In principio erat Verbum, et
Verbum erat apud Deum, et Deus erat Verbum, hoc erat in principio apud Deum: omnia per ipsum
facta sunt, et sine ipso factum est nihil: quod factum est in illo vita est, et vita erat lux hominum, et
lux in tenebris lucet, et tenebrae eam non comprehenderunt 2: huc usque dicentes, non invenimus
orationem, nec causam orandi, nec locum orandi, nec affectum orandi. Sed quoniam paulo post
dicit: Et Verbum caro factum est, et habitavit in nobis 3; habes maiestatem ad quam ores, habes
humanitatem quae pro te oret. Nam hoc dictum est ab Apostolo, etiam post resurrectionem Domini
nostri Iesu Christi: Qui sedet, inquit, ad dexteram Dei, qui etiam interpellat pro nobis 4. Quare
interpellat pro nobis? Quia mediator esse dignatus est. Quid est mediatorem esse inter Deum et
homines 5? Non inter Patrem et homines, sed inter Deum et homines. Quid est Deus? Pater et Filius
et Spiritus sanctus. Quid sunt homines? Peccatores, impii, mortales. Inter illam Trinitatem et
hominum infirmitatem et iniquitatem, mediator factus est homo, non iniquus, sed tamen infirmus;
ut ex eo quod non iniquus, iungeret te Deo; ex eo quod infirmus, propinquaret tibi: atque ita, ut
inter hominem et Deum mediator existeret: Verbum caro factum est, id est, Verbum homo factum
est. Nomine enim carnis appellati sunt homines. Inde est: Et videbit omnis caro salutare Dei 6.
Omnis caro, omnes homines. Dictum est et ab Apostolo: Non est nobis colluctatio adversus carnem
et sanguine, (id est adversus homines) sed adversus principes et potestates et rectores mundi
tenebrarum harum 7: de quibus in consequentibus, si Dominus adiuverit, loquemur. Pertinet enim
ista distinctio ad expositionem psalmi, quem in nomine Domini suscepimus enodare Sanctitati
vestrae. Tamen ad hoc dixi haec exempla, ut noveritis carnem appellatos esse homines; ut quod
dictum est: Et Verbum caro factum est, intellegatis dictum, et Verbum homo factum est.

De Christi humanitatis excellentia.
2. Neque sine causa hoc dixi. Noverit Sanctitas vestra fuisse quamdam haeresim, vel adhuc
fortassis haberi reliquias quorumdam qui dicti sunt Apollinaristae. Aliqui enim ipsorum dixerunt
hominem, quem suscepit Sapientia Dei (et in quo expressit personam suam, non sicut in caeteris
hominibus, sed sicut dictum est in psalmo: Unxit te Deus, Deus tuus oleo exsultationis prae
participibus tuis 8, id est amplius quam participes tuos: ne putetur sic unctus Christus quomodo
caeteri homines, quomodo caeteri iusti, quomodo Patriarchae, Prophetae, Apostoli, et Martyres, et
quidquid magnum est in genere humano. Quando quidem nihil maius exstitit in genere humano
quam Ioannes Baptista; nec in natis mulierum exsurrexit 9. Si quaeris excellentiam hominis, Ioannes
Baptista est. Cui autem Ioannes se dicit non esse dignum corrigiam calceamenti solvere 10, quid
erat ille nisi amplius quam caeteri homines? Etiam in ipso homine amplius quam caeteri homines.
Nam secundum Deum, et secundum divinitatem, et secundum id quod in principio erat Verbum, et
Verbum erat apud Deum, et Deus erat Verbum, super omnem creaturam aequalis est Patri: sed
agimus de homine. Forte putet quispiam vestrum, fratres, quia homo ille susceptus a Sapientia Dei,
aequalis erat caeteris hominibus. Si in tuis membris multum distat inter caput et caetera membra:
certe omnia membra faciunt corpus unum, multum tamen interest inter caput et caetera membra.
Etenim in caeteris membris non sentis nisi tactu; tangendo sentis in caeteris membris: in capite
autem et vides, et audis, et olfacis, et gustas, et tangis. Si tanta excellentia est capitis ad membra
caetera, quanta excellentia est capitis universae Ecclesiae, id est illius hominis, quem voluit Deus
mediatorem esse inter Deum et homines?), ergo illi haeretici dixerunt, hominem illum, quem
suscepit Verbum, cum Verbum caro factum est, non habuisse mentem humanam, sed tantum
animam sine intellegentia humana fuisse. Homo enim videtis unde constat: ex anima et corpore.
Sed ipsa anima humana habet aliquid quod non habent animae pecorum. Nam et pecora animam
habent, et animalia vocantur: non enim vocarentur animalia nisi ab anima; et videmus quia et ipsa
vivunt. Sed quid habet amplius homo, unde factus est ad imaginem Dei? Quia intellegit et sapit,

89

