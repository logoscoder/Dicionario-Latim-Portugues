manus Iudaeorum, quod non est passus cum super aquas ambularet 25; quod non solum ipse
passus non erat, sed nec Petrum pati permiserat. Veni in altitudinem maris, et tempestas demersit
me.

Christus peccatores continuo vocat.
7. [v 4.] Laboravi clamans; raucae factae sunt fauces meae. Hoc ubi? hoc quando? Interrogemus
Evangelium. Passionem quippe Domini nostri in hoc psalmo cognoscimus. Et quidem passum eum
novimus; intrasse aquas usque ad animam eius, quia populi praevaluerunt usque ad mortem eius,
legimus, credimus; tempestate illum demersum esse, quia praevaluit seditio ad eum occidendum,
agnoscimus: verum et laborasse eum clamando, et raucas factas esse fauces illius, non solum non
legimus, sed etiam contra legimus, quia non respondebat eis verbum, ut impleretur quod in alio
psalmo dictum est: Factus sum quasi homo non audiens, et non habens in ore suo redargutiones 26;
et quod in Isaia prophetatum est: Sicut ovis ad immolandum ductus est, et sicut agnus coram
tondente se, sic non aperuit os suum 27. Si factus est sicut homo non audiens, et non habens in ore
suo argutiones, quomodo laboravit clamans, et raucae factae sunt fauces eius? An ideo iam tunc
tacebat, quia raucus erat, qui sine causa tantum clamaverat? Et illam quidem eius vocem de
psalmo quodam in cruce novimus: Deus, Deus meus, utquid me dereliquisti? 28 Sed quanta illa vox
fuit, aut quam diuturna, ut in ea raucae factae essent fauces eius? Diu clamavit: Vae vobis scribae,
et Pharisaei 29: diu clamavit: Vae mundo ab scandalis 30. Et revera quomodo raucus clamabat, et
ideo non intellegebatur, quando dicebant Iudaei: Quid est quod dicit? Durus est hic sermo; quis
potest illum audire? Non scimus quid dicat 31. Ille omnia verba dicebat; sed illis raucae fuerunt
fauces eius, qui voces eius non intellegebant. Laboravi clamans; raucae factae sunt fauces meae.

Christi membris numquam desperandum.
8. Defecerunt oculi mei ab sperando in Deum meum. Absit ut hoc de persona capitis accipiatur:
absit ut defecerint oculi eius ab sperando in Deum eius, in quo magis Deus erat mundum
reconcilians sibi 32, et qui Verbum caro factum est, et habitavit in nobis 33, ut non solum Deus in illo
esset, sed etiam ipse Deus esset. Non ergo ita; non ipsius capitis nostri oculi defecerunt ab
sperando in Deum eius; sed defecerunt oculi eius in corpore eius, id est in membris eius. Haec vox
membrorum est, haec vox corporis est, non capitis. Quomodo ergo eam in eius corpore
membrisque invenimus? Quid aliud dicam? quid aliud commemorem? Quando passus est, quando
mortuus est, omnes discipuli desperaverunt quod ipse esset Christus. A latrone Apostoli victi sunt,
qui tunc credidit, quando illi defecerunt 34. Vide membra eius desperantia; attende duos illos quos
post resurrectionem invenit in via colloquentes secum, quorum unus erat Cleophas, quando
detinebantur oculi eorum ne eum agnoscerent. Quomodo enim oculis agnoscerent, a quo mente
titubarant? Factum erat aliquid in oculis eorum simile mentis ipsorum. Loquebantur enim inter se,
et cum ab eo compellarentur unde loquerentur, responderunt: Tu solus peregrinaris in Ierusalem?
Nescis quae facta sunt, quomodo Iesus Nazarenus, potens in factis et dictis, occisus est a
senioribus et principibus sacerdotum? Et nos sperabamus quod ipse erat redempturus Israel 35.
Speraverant, et non sperabant. Defecerunt oculi eorum ab sperando in Deum ipsorum. Ipsos ergo in
se transfiguravit dicendo: Defecerunt oculi mei ab sperando in Deum meum. Hanc spem reddidit,
quando cicatrices palpandas obtulit; quas cum tetigisset Thomas, rediit ad spem quam perdiderat,
et exclamavit: Dominus meus, et Deus meus. Defecerunt oculi tui ab sperando in Deum tuum:
palpasti cicatrices, et invenisti Deum tuum; palpasti formam servi, et cognovisti Dominum tuum.
Cui tamen ipse Dominus ait: Quia vidisti, credidisti. Et nos praenuntians voce misericordiae suae:
Beati, inquit, qui non vident et credunt 36. Defecerunt oculi mei ab sperando in Deum meum.

Christus pro alienis peccatis poenas luit. Laus Martyrum in causae bonitate,
non in poenae acerbitate.
9. [v 5.] Multiplicati sunt super capillos capitis mei, qui oderunt me gratis. Quam multiplicati? Ut
adderent sibi et unum ex duodecim 37. Multiplicati sunt super capillos capitis mei, qui oderunt me
gratis. Capillis capitis sui comparavit inimicos suos. Merito rasi sunt, quando in loco Calvariae
crucifixus est. Accipiant membra vocem hanc; discant odio haberi gratis. Iam enim si necesse est,
christiane, ut mundus oderit te, quare non facis ut gratis te oderit, ut in corpore Domini tui, et in
hoc psalmo de illo praemisso agnoscas vocem tuam? Quomodo fiet ut oderit te mundus gratis? Si
nihil cuiquam noceas, et sic odio habearis: hoc est enim gratis, sine causa. Parum sit tibi sine causa
odio haberi, insuper et praesta, ut retribuant tibi mala pro bonis. Confortati sunt inimici mei, qui
persequuntur me iniuste. Quod dixit: Multiplicati sunt super capillos capitis mei; hoc postea:

437

