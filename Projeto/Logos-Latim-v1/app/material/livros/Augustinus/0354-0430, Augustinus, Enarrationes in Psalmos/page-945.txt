satageres quid faceres, et diceres forte Deo: Volui, et non habui. Numquid potes de laude dicere:
Volui, et non habui? Ipsum voluisse laudasse est. Non enim verba a te quaerit Deus, sed cor.
Denique potes dicere: Et linguam non habui. Si quis obmutescit aliqua valetudine, linguam non
habuit, et tamen laudem habuit. Si enim Deus aures carnales haberet, et sono tui corporis
indigeret, ideo cum remansisses sine lingua, sine laude etiam remaneres: nunc vero quia cor
quaerit, cor inspicit, intus testis est, iudex, approbator, adiutor, coronator; sufficit ut offeras
voluntatem. Cum potes, ore confiteris ad salutem; cum autem non potes, corde credis ad
iustitiam 30: corde laudas, corde benedicis, corde in aram conscientiae victimas sacras imponis; et
respondetur tibi: Pax in terra hominibus bonae voluntatis 31.
12. Ille igitur Deus qui omnipotens est, in coelo et in terra omnia quaecumque voluit, fecit; tu in
domo tua non facis omnia quae vis: ille in coelo et in terra omnia quaecumque voluit, fecit; tu fac
vel in agro tuo omnia quae vis. Multa vis, et non potes in domo tua facere omnia quae vis:
contradicit forte uxor, contradicunt filii, aliquando et servulus contumacia contradicit, et non facis
quod vis. Sed facio, inquis, quod volo; quia in non obediente ac contradicente vindico. Nec hoc
facis, cum vis: aliquando vindicare vis, et non potes; aliquando minaris, et antequam facias quod
minaris, moreris. Putamus, in teipso facis quod vis? frenas omnes cupiditates tuas? Forsitan frenas,
numquid efficis ut ipsae cupiditates non surgant, quas frenas? Certe enim hoc vis, non titillari
molestia cupiditatum tuarum; et tamen caro concupiscit adversus spiritum, et spiritus adversus
carnem, ut non ea quae vultis, faciatis 32. Tu in teipso non facis quod vis; Deus autem noster in
coelo et in terra omnia quaecumque voluit, fecit. Ipse tibi det gratiam, ut in teipso facias quod vis;
nisi enim ipso adiuvante, nec in te facis quod vis. Etenim cum ille non faceret in se quod vellet, qui
ait: Caro concupiscit adversus spiritum, spiritus autem adversus carnem, ut non ea quae vultis,
faciatis; cum de se ipse gemeret, dicens: Condelector legi Dei secundum interiorem hominem;
video autem aliam legem in membris meis repugnantem legi mentis meae, et captivum me
ducentem in lege peccati, quae est in membris meis 33: quia non solum in domo sua, nec solum in
agro suo, sed in carne sua vel in spiritu suo non implevit quae volebat, clamavit ad Deum, qui
omnia quaecumque voluit, fecit in coelo et in terra; et dixit: Infelix ego homo, quis me liberabit de
corpore mortis huius? 34 et ille bonus et ille suavis tamquam responderet ei, continuo subiecit:
Gratia Dei per Iesum Christum Dominum nostrum 35. Hanc ergo suavitatem amate, hanc suavitatem
laudate. Intellegite Deum qui omnia quaecumque voluit, fecit in coelo et in terra; ipse et in vobis
faciet quod vultis, ipso adiuvante voluntatem vestram implebitis. Sed dum non potestis,
confitemini; cum poteritis, gratias agite: iacentes, clamate; erecti, superbire nolite. Ille ergo in coelo
et in terra omnia quaecumque voluit fecit, in mari et in omnibus abyssis.
13. [v 7.] Suscitans nubes ab extremo terrae. Videmus ista opera Domini in eius creatura: veniunt
enim nubes ab extremo terrae ad medium, et pluunt; unde surrexerint nescis. Ergo indicat illud
Propheta: ab extremo terrae, sive ab imo, sive a circumdatione finium terrae, unde vult excitat
nubes, tamen a terra. Fulgura in pluviam fecit. Nam fulgura sine pluvia, terrerent te, et nihil tibi
darent. Fulgura in pluviam fecit. Fulgura sunt, contremiscis; pluit, gaudes. Fulgura in pluviam fecit;
qui terruit, ipse ut gauderes fecit. Qui educit ventos de thesauris suis: occultis causis, unde nescis.
Quia enim flat ventus, sentis; qua causa fiat, vel de quo thesauro rationis eductus sit, nescis: debes
tamen Deo pietatem credendi, quia non flaret nisi iussisset ille qui fecit, nisi produxisset ille qui
creavit.

Deus omnipotens est ad consolandum et ad castigandum.
14. [vv 8-12.] Videmus ergo haec in creatura ista; laudamus, miramur, benedicimus Deum:
videamus quae fecit in hominibus propter populum suum. Qui percussit primogenita Aegypti.
Etenim illa divina dicta sunt quae amares, et non erant dicta quae timeres: attende, quia et quando
irascitur, facit quod vult. Percussit primogenita Aegypti, ab homine usque ad pecus. Immisit signa
et prodigia in medio tui, Aegypte. Nostis, legistis quanta per Moysen fecerit manus Domini in
Aegypto ad terrendos, ad contundendos, ad deiciendos superbos Aegyptios. In Pharaone et in
omnibus servis eius. Parum est in Aegypto; quid posteaquam eductus est inde populus? Qui
percussit gentes multas: quae possidebant terram quam volebat Deus dare populo suo. Et occidit
reges fortes; Seon regem Amorrhoeorum, et Og regem Basan, et omnia regna Chanaan. Omnia ista
quomodo commemorat breviter Psalmus, sic ea legimus in aliis Libris dominicis, et magna ibi
manus Domini. Quando tu vides quae facta sunt in impios, cave ne fiant in te: ad hoc enim in illos
facta sunt, ut tu transires, et eos non imitareris, et talia non patereris. Tamen vide quia flagellum
Domini est super omnem carnem. Ne putes te non videri quando peccas, ne putes te contemni, ne
putes Dominum dormire: attende exempla beneficiorum Dei, cum ea recolis; et cum vindictam Dei
recolis, time. Omnipotens est, et ad consolandum, et ad castigandum. Ideo sunt ista utilia cum

945

