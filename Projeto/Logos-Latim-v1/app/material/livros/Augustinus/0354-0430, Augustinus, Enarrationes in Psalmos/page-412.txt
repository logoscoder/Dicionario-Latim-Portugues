24. [v 20.] Benedictus Deus meus, qui non amovit deprecationem meam, et misericordiam suam a
me. Tenet sensum ab eo loco, ubi ait: Venite, audite, et narrabo vobis, omnes qui timetis Deum,
quanta fecit animae meae 75; et dixit quae audistis, et ad finem ita conclusit: Benedictus Deus
meus. qui non amovit deprecationem meam, et misericordiam suam a me. Sic enim pervenit ad
resurrectionem iste qui loquitur, ubi iam et nos spe sumus: imo et nos sumus; et nostra vox ista
est. Quamdiu ergo hic sumus, hoc rogemus Deum, ut non a nobis amoveat deprecationem nostram,
et misericordiam suam; id est, ut perseveranter oremus, et perseveranter misereatur. Multi enim
languescunt in orando, et in novitate suae conversionis ferventer orant, postea languide, postea
frigide, postea neglegenter: quasi securi fiunt. Vigilat hostis: dormis tu. Ipse Dominus praecepit in
Evangelio; quia oportet semper orare, et non deficere 76. Et dat similitudinem de illo iniquo iudice,
qui nec Deum timebat, nec hominem reverebatur; quem interpellabat illa vidua quotidie ut audiret
eam: et cessit taedio qui non flectebatur misericordia; et ait sibi iudex nequam: "Si nec Deum
timeo, nec homines revereor; vel propter taedium quod mihi quotidie facit haec vidua, audiam
causam eius, et vindicabo eam. Et ait Dominus: Si iudex nequam hoc fecit, Pater vester non
vindicabit electos suos qui ad eum clamant die ac nocte? Ita dico vobis; faciet iudicium eorum
cito" 77. Ergo non deficiamus in oratione. Ille quod concessurus est, etsi differt, non aufert: securi de
pollicitatione ipsius non deficiamus orando; et hoc ex beneficio ipsius est. Propterea dixit:
Benedictus Deus meus, qui non amovit deprecationem meam, et misericordiam suam a me. Cum
videris non a te amotam deprecationem tuam, securus esto, quia non est a te amota misericordia
eius.

83

IN PSALMUM 66
ENARRATIO
Sermo ad plebem

Spiritalis agricola Deus.
1. [v 2.] Meminit Caritas Vestra, in duobus psalmis qui iam tractati sunt, exhortatos nos fuisse
animam nostram ut benediceret Dominum, et pio cantu dixisse: Benedic anima mea Dominum 1. Si
ergo hortati sumus in illis psalmis animam nostram ut benediceret Dominum; in hoc psalmo recte
dicitur: Deus misereatur nostri, et benedicat nos. Benedicat anima nostra Dominum, et Deus
benedicat nos. Cum benedicit nos Deus, nos crescimus; et cum benedicimus nos Dominum, nos
crescimus: utrumque nobis prodest. Non augetur ille benedictione nostra, nec minuitur
maledictione nostra. Qui maledicit Domino, ipse minuitur; qui benedicit Dominum, ipse augetur.
Prior est in nobis benedictio Domini, et consequens est ut et nos benedicamus Dominum. Illa pluvia,
iste fructus est. Ergo redditur tamquam fructus agricolae Deo, compluenti nos et colenti. Cantemus
ista devotione non sterili, non inani voce, sed vero corde. Apertissime enim Deus Pater dictus est
agricola. Apostolus dicit: Dei agricultura estis, Dei aedificatio estis 2. In rebus huius mundi
visibilibus, vitis non est aedificium, et aedificium non est vinea: nos autem vinea Domini sumus,
quia colit nos ad fructum; aedificium Dei sumus, quia qui colit nos habitat in nobis. Et quid ait idem
Apostolus? Ego plantavi, Apollo rigavit; sed Deus incrementum dedit. Ergo neque qui plantat est
aliquid, neque qui rigat; sed qui incrementum dat Deus 3. Ille ergo incrementum dat. Numquid forte
isti sunt agricolae? Agricola enim dicitur qui plantat, qui rigat: dixit autem Apostolus: Ego plantavi
Apollo, rigavit. Quaerimus unde ipse hoc fecerit? Respondet Apostolus: Non ego autem; sed gratia
Dei mecum 4. Ergo quocumque te verteris; sive per Angelos: Deum invenies agricolam tuum; sive
per Prophetas, ipse est agricola tuus; sive per Apostolos, eumdem ipsum agnosce agricolam tuum.
Quid ergo nos? Fortasse operarii sumus agricolae illius, et hoc ipsum ab ipso impartitis viribus, et
ab ipso donata gratia. Ipse ergo et colit, et incrementum dat. Agricola autem homo vineam colit
hactenus, ut aret, putet, adhibeat caetera quae pertinent ad agricolarum diligentiam: pluere vineae
suae non potest. Quod si forte irrigare potest, de cuius potest? Ipse quidem ducit in rivum, sed
Deus implet fontem. Postremo in vinea sua incrementum dare sarmentis non potest, formare
fructus non potest, modificare semina non potest, tempora gignendi temperare non potest. Deus
autem qui omnia potest, agricola noster est: securi sumus. Forte ait aliquis: Tu dicis agricolam
nostrum esse Deum: imo ego Apostolos agricolas dico, qui dixerunt: Ego plantavi. Apollo rigavit. Si
ego dico, nemo credat: si Christus dicit, vae qui non credit Quid ergo Dominus Christus ait? Ego
sum vitis, vos sarmenta, Pater meus agricola 5. Sitiat ergo terra, et edat voces sitis suae; quoniam
scriptum est: Anima mea sicut terra sine aqua tibi 6. Dicat ergo terra nostra, nos ipsi, pluviam Dei
desiderans: Deus misereatur nostri, et benedicat nos.

412

