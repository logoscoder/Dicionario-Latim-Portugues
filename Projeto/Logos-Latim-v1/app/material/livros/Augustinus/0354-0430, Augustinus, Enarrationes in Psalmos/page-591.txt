remaneret ubi ista fecit, non esset magnus et terribilis in omnes qui in circuitu eius sunt: quia vero
ibi sic praedicavit, ut inde sui nominis mitteret praedicatores per omnes Gentes toto orbe terrarum;
faciendo miracula per servos suos, factus est magnus et terribilis in omnes qui in circuitu eius sunt.
9. [v. 9.] Domine Deus virtutum, quis similis tibi? Potens es, Domine, et veritas tua in circuitu tuo.
Magna potentia tua; tu fecisti coelum et terram, et omnia quae in eis sunt: sed plus est misericordia
tua, quae exhibuit veritatem tuam in circuitu tuo. Si enim ibi solum praedicareris, ubi nasci, ubi
pati, ubi resurgere, unde ascendere voluisti; impleta esset illa veritas promissi Dei, ad
confirmandas promissiones patrum: sed non impleretur: Gentes autem super misericordia
glorificare Deum 21, nisi illa veritas expanderetur, et ab illo loco ubi apparere voluisti, in circuitu
diffunderetur. Tu quidem in illo loco de nube propria intonuisti, sed ad rigandum in circuitu Gentium
alias nubes misisti. Vere potens implesti quod dixisti: Amodo videbitis Filium hominis venientem in
nubibus coeli 22. Potens es, Domine, et veritas tua in circuitu tuo.

Christianae praedicationi obstant terrenae potestates.
10. [v. 10.] Sed cum coepit veritas tua in circuitu praedicari, utique fremuerunt Gentes, et populi
meditati sunt inania; astiterunt reges terrae, et principes convenerunt in unum, adversus Dominum
et adversus Christum eius 23. Utique cum coepisset veritas tua praedicari in circuitu tuo, tamquam
venires ad ducendam coniugem ex alienigenis, occurrit leo fremens, et suffocatus est a te. Hoc
enim praefiguratum est in Samson 24: et illis verbis meis, sine nomine illius dictis, non acclamaretis,
nisi agnosceretis; audistis enim, ut illi qui soletis complui a nubibus Dei. Ergo veritas tua in circuitu
tuo. Sed quando sine persecutionibus, quando sine contradictionibus, cum dictum sit eum natum in
signum cui contradicetur 25? Quia ergo illa gens, ubi nasci, ubi conversari voluisti, tamquam terra
erat separata a fluctibus Gentium, ut appareret arida compluenda, reliquae autem Gentes mare
erant in amaritudine sterilitatis suae; quid faciunt praedicatores tui spargentes veritatem tuam in
circuitu tuo, quoniam fremunt fluctus maris? quid faciunt? Tu dominaris potestati maris. Nam quid
fecit mare saeviendo, nisi diem quem hodie celebramus? Martyres occidit, semina sanguinis sparsit,
seges Ecclesiae pullulavit. Securae ergo pergant nubes; diffundant veritatem tuam in circuitu tuo,
non timeant rabidos fluctus: Tu dominaris potestati maris. Movetur quidem mare, contradicit mare,
perstrepit mare; sed fidelis Deus, qui non vos sinat tentari supra id quod potestis 26. Quia ergo
fidelis est qui non vos sinit tentari supra id quod potestis: Motum autem fluctuum eius tu mitigas.

Christus Satanam humiliat eique subiectos homines rapit.
11. [v. 11.] Denique ut placaretur mare, imo ut enervaretur rabies maris, quid in ipso mari fecisti?
Tu humilasti sicut vulneratum superbum. Est quidam superbus draco in mari, de quo alia Scriptura
dicit: Mandabo draconi ibi ut mordeat eum 27; est draco de quo dicitur: Draco hic quem finxisti ad
illudendum ei 28: cuius caput contundit super aquam. Tu, inquit, humiliasti sicut vulneratum
superbum. Humiliasti te, et humiliatus est superbus. Superbus enim per superbiam superbos
tenebat: humiliatus est magnus, credens autem in eum factus est parvus. Dum nutritur parvus
exemplo magni facti parvi, perdidit quod tenebat diabolus; quia superbus nonnisi superbos tenebat.
Dato tanto humilitatis exemplo, didicerunt homines damnare superbiam suam, imitari humilitatem
Dei. Ita ergo ille perdendo quos tenebat, etiam ipse humiliatus est; non correctus, sed prostratus.
Tu humiliasti sicut vulneratum superbum. Humiliatus es, et humiliasti; vulneratus es, et vulnerasti:
neque enim eum non vulneraret sanguis tuus, qui fusus est ut deleret chirographum peccatorum.
Unde enim superbiebat, nisi quia cautionem contra nos tenebat? Hanc tu cautionem, hoc
chirographum tuo sanguine delevisti 29: illum ergo vulnerasti, cui tot abstulisti. Vulneratum enim
intellegas diabolum, non penetrata carne, quam non habet; sed percusso corde, ubi superbus est.
Et in brachio virtutis tuae dispersisti inimicos tuos.
12. [vv. 12.13.] Tui sunt coeli, et tua est terra. A te pluunt, super tuam pluunt. Tui sunt coeli, per
quos praedicata est veritas in circuitu tuo: tua est terra, quae excepit veritatem in circuitu tuo.
Denique quid de illa pluvia factum est? Orbem terrarum et plenitudinem eius tu fundasti;
aquilonem et maria tu creasti. Non enim aliquid contra te valet, contra Creatorem suum. Et malitia
quidem sua, per suae voluntatis perversitatem saevire potest mundus; numquid tamen excedit
modum positum a Creatore, qui fecit omnia? Quid ergo timeo aquilonem? quid timeo maria? Est
quidem in aquilone diabolus, qui dixit: Ponam sedem meam in aquilonem, et ero similis Altissimo 30;
sed humiliasti sicut vulneratum superbum. Ergo quod in illis tu fecisti, plus valet ad dominationem
tuam, quam illorum voluntas ad malitiam suam. Aquilonem et maria tu creasti.

591

