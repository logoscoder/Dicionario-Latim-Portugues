cum ad eos exire noluisses: Hoc quidem simile, sic et illi damnaverunt absentem Caecilianum, cum
factionem eorum devitasset: sed tu rursus in absentes illos fecisti dici sententias in concilio
Bagaitano: at vero Caecilianus praesens adversario praesente purgatus est. Deinde alia magna
differentia: iudices Numidas apud quos te purgares, tu ipse adisti, tu constituisti, Maximianistae
illos non petierunt: apud eos autem a Caeciliano Donatus victus est, quos pars Donati iudices
postulaverat. Respondent tibi modo Maximianistae, et iure dicunt: Nos primo venimus ad te de
provincia tua, de dioecesi ad te pertinente episcopi; et voluimus audire causam tuam: contempsisti
nos, non ad nos existi. Si timuisti nostrum iudicium, vel simul iudices eligeremus, non ires ad quos
tu velles. Quantum intersit, videte. Tunc autem ipsi Donatistae litteris suis Imperatorem petierunt,
ut decerneret iudices: improbaverunt eos apud quos victi sunt, quos antequam vincerentur
postulaverunt: dati sunt alii ad eorum petitum, et ibi victi sunt: appellaverunt ad Imperatorem, et
ibi victi sunt. Semel victus est absens Maximianista, et tacet: et ter victus praesens Donatista non
tacet?
23. Sed de numero contendis cum Maximianistis. Ut dixi, faveo tibi. Trecenti decem plures sunt
quam centum, vel quot fuerunt qui damnaverunt a parte Maximiani Primianum: millia episcoporum
per orbem terrarum qui damnaverunt a parte Caeciliani Donatum nihil ponderis apud te habere
putas? Sed dicturus es mihi: Numquid Donatistas millia episcoporum damnaverunt de toto orbe
terrarum? Optime, non damnarunt. Quare non damnarunt? Quia iudicio non interfuerunt. Si iudicio
non interfuerunt, propterea non damnaverunt, quia causam illam penitus nescierunt. Ab
innocentibus quare te separasti? Venit huc ad te de orbe terrarum baptizatus, quem vis
rebaptizare: et te iam lethale ministerium exercentem, et volentem iterare quod semel datur et non
amittitur, adit cum magna voce et gemitu, et dicit tibi: Quid est quod vis facere? rebaptizare me?
ait, nescio quis Mesopotamenus, nescio quis Syrus, nescio quis Ponticus, vel longius constitutus.
Respondes: Quia non habes baptismum. Quare? Lege Epistolas Apostoli ad me datas. Venit nescio
quis de Galatia, de Ponto, venit nescio quis de Philadelphia, ad quas Ecclesias Ioannes scripsit 48;
venit a Colossis, venit a Philippis, a Thessalonica: Ego non habeo baptismum ad quem scripsit
Apostolus, per quem tu habes? Audes legere epistolam meam, qui detestaris pacem meam?

51

IN PSALMUM 36
ENARRATIO
Sermo 3

1. [v 25.] Pars novissima psalmi huius indiscussa vobiscum et intractata remanserat. Proinde sicut
video, non quidem secundum dispositionem nostram, sed tamen non praeter dispositionem suam,
ad reddendum debitum nos Dominus revocavit. Intenti ergo estote, fratres, ut si possumus Deo
adiuvante, vel modo solvamus quod nos debere cognoscimus. Quis est qui dicit, quod modo
cantavimus? Iuvenis fui, et ecce senui, et non vidi iustum derelictum, nec semen eius quaerens
panem. Si quasi unus homo loquitur, quam multum tempus est aetas unius hominis; et quid
magnum est, ut homo positus in una aliqua parte terrarum per totam vitam suam tam brevem,
quam humana vita brevis est, quamvis ad senectutem a iuventute pervenerit, non viderit iustum
derelictum, nec semen eius quaerens panem? Non est mirandum. Potuit enim fieri ut ante vitam
ipsius fuisset aliquis iustus quaerens panem, potuit fieri ut in alia parte terrarum non ubi ipse esset.
Deinde aliud quod movet, audite: Ecce unusquisque in vobis, qui forte iam senuit, respiciens cursus
aetatis suae iam peractos sibi, ubi cogitatione versatus fuerit in his quos novit, forte non ei occurrit
iustus quaerens panem, aut filius iusti quaerens panem: sed tamen respicit ad Scripturas divinas, et
invenit angustatum Abraham iustum, et famem passum in regione sua, mutasse aliam regionem 1;
invenit et filium ipsius Isaac eiusdem famis causa in alias isse regiones quaerentem panem 2. Et
quomodo erit verum: Nunquam vidi iustum derelictum, nec semen eius quaerens panem? Et si
verum hoc invenit in spatio vitae suae; aliter tamen invenit in lectione divina, quae fidelior est
quam vita hominum.
2. Quid ergo facimus? Adiuvent nos pia studia vestra, ut inspiciamus in his versibus psalmi
voluntatem Dei, quid nos intellegere velit. Metus est enim ne unusquisque infirmus, non capiens
spiritaliter intellegere Scripturas, eat in exempla humana videatque aliquando bonos servos Dei
esse in necessitate aliqua et inopia quaerendi panis; maxime et Paulum apostolum cogitet, qui
dicit: In fame et siti, in frigore et nuditate 3: et scandalizetur apud seipsum dicens: Certene verum
est quod cantavi? certe verum est quod in ecclesia stans tam devota voce personui: Nunquam vidi
iustum derelictum, nec semen eius quaerens panem? Fallunt nos Scripturae, dicat apud se; et
dissolvantur omnia eius membra ab opere bono; quibus membris intrinsecus, quod est gravius, et

180

