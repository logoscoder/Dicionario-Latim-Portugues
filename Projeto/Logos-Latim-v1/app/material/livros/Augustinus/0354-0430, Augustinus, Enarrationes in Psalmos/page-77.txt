repugnavero, anathema sim. Ambo amant iudicem antequam iudicet. Cum autem dicta fuerit
sententia, contra unum erit; et neuter eorum scit contra quem futura est. Ille ergo si utrisque
placere voluerit, accipit munus laudem hominum. Sed accepto munere isto, videte quod munus
amittat. Accipit quod sonat, et transit: perdit quod dicitur, et nunquam transit. Verbum Dei semper
dicitur, nunquam transit: verbum hominis mox ut dictum fuerit, transit. Tenet inania, dimittit solida.
Si autem Deum intueatur, prolaturus est sententiam contra unum, considerato Deo, sub quo iudice
illam profert. Ille autem contra quem prolata fuerit, et si iam effringi non potest, quia tenetur iure
forte non ecclesiastico, sed principum saeculi, qui tantum detulerunt Ecclesiae, ut quidquid in ea
iudicatum fuerit, dissolvi non possit; si ergo effringi non potest, iam non vult intueri se, et caecos
oculos dirigit in iudicem, detrahit quantum potest. Placere illi, inquit, voluit, diviti favit, aut aliquid
ab illo accepit, aut timuit illum offendere. Accusat quasi accepta sint munera. Si autem pauper
habuerit contra divitem, et pro paupere fuerit iudicatum; dicit item dives: Accepit munera. Quae
munera a paupere? Vidit, inquit, pauperem, et ne reprehenderetur quod contra pauperem fecerit,
oppressit iustitiam, et protulit contra veritatem sententiam. Cum ergo necesse sit ut hoc dicatur,
videte non posse dici ab his qui munera non accipiunt, nisi coram oculis Dei, qui solus videt quis
accipiat, et quis non accipiat: Ego autem in innocentia mea ambulavi, redime me, et miserere mei:
pes meus stetit in rectitudine. Concussus sum quidem undique scandalis et tentationibus
reprehendentium iudicium humana temeritate: sed pes meus stetit in rectitudine. Quare autem in
rectitudine? Quia superius dixerat: Et in Domino sperans non movebor.
14. Quid ergo concludit? In Ecclesiis benedicam te, Domine. Id est, in Ecclesiis non me benedicam,
quasi certus de hominibus, sed te benedicam in operibus meis. Hoc est enim benedicere Deum in
Ecclesiis, fratres, sic vivere ut per mores cuiusque benedicatur Deus. Nam qui benedicit Dominum
lingua, et factis maledicit, non in Ecclesiis benedicit Dominum. Lingua prope omnes benedicunt, sed
non omnes factis. Quidam voce benedicunt, quidam moribus. In quorum autem moribus non
invenitur quod aiunt, faciunt blasphemari Deum, ut illi qui nondum intrant Ecclesiam, quamvis
ament peccata sua, et ideo nolint esse christiani, tamen excusent se per malos, ut blandiantur sibi,
seducentes seipsos, et dicant: Quid mihi persuades ut Christianus sim? Ego fraudem a christiano
passus sum, et nunquam feci; falsum mihi iuravit christianus, et ego nunquam. Et cum ista dicunt,
impediuntur a salute: ut nihil eis prosit, non quidem quod iam boni sunt, sed quod mediocriter mali.
Quomodo enim nihil prodest aperire oculos, si sit quisque in tenebris: ita nihil prodest esse in luce,
si clausi sunt oculi. Ita et paganus quidem (ut de illis potius loquamur velut bene viventibus)
patentibus oculis est in tenebris; quia non agnoscit lucem suam Dominum: christianus autem male
vivens, in luce quidem est nonnisi Dei, sed clausis oculis. Male vivendo enim videre non vult eum, in
cuius nomine tamquam caecus est in lumine constitutus, nulla visione veri luminis animatus.

29

IN PSALMUM 26
ENARRATIO I

Ut Dei vultum inspiciamus multa nunc patimur.
1. [v 1.] Ipsi David, priusquam liniretur. Tiro Christi loquitur, cum accedit ad fidem. Dominus
illuminatio mea et salutaris meus, quem timebo? Dominus mihi et notitiam sui et salutem dabit,
quis me auferet ei? Dominus protector vitae meae, a quo trepidabo? Dominus repellet omnes
impetus et insidias hostis mei, a nullo trepidabo.
2. [v 2.] Dum appropinquant super me nocentes, ut edant carnes meas: dum accedunt ad
cognoscendum me nocentes, et insultandum, ut se mihi praeferant mutanti me in melius; ut
maledico dente non me consumant, sed potius carnalia desideria mea. Qui tribulant me inimici mei:
non solum qui me tribulant amico animo reprehendentes, et a proposito revocare volentes, sed
etiam inimici mei. Ipsi infirmati sunt, et ceciderunt: dum ergo id agunt studio defendendi
sententiam suam, infirmi facti sunt ad credenda meliora; et verbum salutis, per quod facio quod eis
displicet, odisse coeperunt.
3. [v 3.] Si consistant adversum me castra, non timebit cor meum: adversus me autem si
contradicentium conspirans multitudo consistat, non timebit cor meum, ut in eorum partes
transfugiam. Si insurgat in me bellum, in hac ego sperabo: si exsurgat in me persecutio huius
saeculi, in hac, quam cogito petitionem, figam spem meam.

77

