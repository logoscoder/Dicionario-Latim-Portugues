3. Tempore igitur Veteris Testamenti, fratres, promissiones a Deo nostro populo illi carnali terrenae
erant et temporales. Promissum est regnum terrenum; promissa est terra illa, in quam etiam
inducti sunt ab Aegypto liberati: per Iesum Nave introducti sunt in terram promissionis, ubi etiam
Ierusalem terrena aedificata est, ubi regnavit David. Acceperunt terram, liberati ex Aegypto,
transeuntes per Rubrum mare; finitis anfractibus et erroribus solitudinum, acceperunt terram,
acceperunt regnum: deinde post regnum acceptum, quia terrena acceperant, coeperunt merito
peccatorum suorum oppugnari, expugnari, captivari; ad extremum eversa est et ipsa civitas. Tales
erant et illae promissiones non perseveraturae, per quas tamen figurarentur futurae promissiones
perseveraturae; ut ille omnis decursus temporalium promissionum figura esset, et quaedam
prophetia futurorum. Itaque cum illud regnum deficeret, ubi regnavit David, filius Iesse, id est,
homo quidam, etsi propheta, etsi sanctus, quia videbat et praevidebat Christum venturum, de cuius
semine etiam secundum carnem nasciturus erat; tamen homo, tamen nondum Christus, tamen
nondum rex noster, Filius Dei, sed rex David, filius Iesse: quia ergo defecturum erat illud regnum,
per quod regnum acceptum laudabatur tunc Deus a carnalibus; hoc solum enim pro magno
habebant, quia liberati erant temporaliter ab his a quibus opprimebantur, et evaserant hostes
persequentes per mare Rubrum, et ducti erant per solitudinem, et invenerant patriam et regnum;
hinc solum laudabant Deum, nondum intellegentes quid in illis figuris praesignaret et promitteret
Deus: deficientibus ergo rebus pro quibus laudabat Deum populus carnalis, cui regnavit ille David,
defecerunt hymni David; non Filii Dei, sed filii Iesse. Periculosum locum tituli psalmi praesentis,
sicut Dominus voluit, praetervecti sumus: accepistis quare dictum sit: Defecerunt hymni David, filii
Iesse.

De Iudaeorum synagoga fuerunt Apostoli, patres nostri.
4. Cuius vox est Psalmus? Asaph. Quid est, Asaph? Sicut invenimus in interpretationibus ex lingua
hebraea in graecam, et ex graeca nobis in latinam translatis, Asaph Synagoga interpretatur. Vox
est ergo Synagogae. Sed tu cum audieris Synagogam, noli continuo detestari quasi interfectricem
Domini. Erat quidem illa Synagoga interfectrix Domini; nemo dubitat: sed memento de Synagoga
fuisse arietes, quorum filii sumus. Unde dicitur in psalmo: Afferte Domino filios arietum 10. Qui inde
arietes? Petrus, Ioannes, Iacobus, Andreas, Bartholomaeus, et caeteri Apostoli. Hinc et ipse primo
Saulus, postea Paulus: id est, primo superbus, postea humilis. Saul enim, unde dictum est nomen
Sauli, nostis quia rex superbus et infrenis fuit. Non quasi iactantia aliqua nomen sibi mutavit
Apostolus; sed ex Saulo factus est Paulus, ex superbo modicus. Paulum enim Modicum est. Vis
nosse quid sit Saulus? Ipsum audi iam Paulum recordantem quid fuerit per malitiam suam, et quid
iam sit per gratiam Dei; audi quomodo fuerit Saulus, et quomodo sit Paulus: Qui fui, inquit, prius
blasphemus, et persecutor, et iniuriosus 11. Audisti Saulum; audi et Paulum: Ego enim sum, inquit,
minimus Apostolorum. Quid est minimus, nisi ego sum Paulus? Et sequitur: Qui non sum dignus
vocari apostolus. Quare? Quia fui Saulus. Quid est, fui Saulus? Ipse dicat: Quia persecutus sum,
inquit, Ecclesiam Dei; sed gratia Dei, ait, sum quod sum 12. Abstulit sibi omnem granditatem suam;
minimus iam in se, grandis in Christo. Et iste Paulus quid dicit? Non repulit Deus plebem suam, de
plebe ex Iudaeis veniente, plebem suam, inquit, quam praescivit: nam et ego Israelita sum ex
semine Abraham, tribu Beniamin 13. Ergo et Paulus nobis de Synagoga; et Petrus et alii Apostoli de
Synagoga. Itaque cum audieris vocem Synagogae, noli attendere meritum, sed intende partum.
Loquitur ergo in hoc psalmo Synagoga, deficientibus hymnis David, filii Iesse; id est deficientibus
rebus temporalibus, per quas solebat a carnali populo laudari Deus. Quare autem illae defecerunt,
nisi ut aliae quaererentur? Ut quaererentur quae? Quae ibi non erant? Non; sed quae ibi tegebantur
figuris: non quae iam ibi non erant; sed ibi tamquam in radice occultabantur quibusdam secretis
mysteriorum. Quae? Haec, inquit ipse Apostolus, figurae nostrae fuerunt 14.

Omnia in figura contingebant illis.
5. Et attendite iam breviter ipsam figuram nostram. Populus Israel sub Pharaonis et Aegyptiorum
dominatione 15; populus Christianus, ante fidem praedestinatus iam Deo, et adhuc serviens
daemonibus et diabolo principi eorum: ecce populus subiugatus Aegyptiis, serviens peccatis suis;
non enim nisi per peccata nostra potest diabolus dominari. Liberatur populus ab Aegyptiis per
Moysen; liberatur populus a praeterita vita peccatorum per Dominum nostrum Iesum Christum.
Transit populus ille per mare Rubrum; iste per Baptismum. Moriuntur in mari Rubro omnes inimici
populi illius 16; moriuntur in Baptismo omnia peccata nostra. Intendite, fratres. Post mare illud
Rubrum non continuo patria datur, nec tamquam iam hostes desint, secure triumphatur; sed restat
eremi solitudo, restant hostes insidiantes in via: sic et post Baptismum restat vita christiana in
tentationibus. In illa eremo suspirabatur patriae promissae; quid aliud Christiani suspirant iam
abluti Baptismo? Numquid iam regnant cum Christo? Nondum ventum est ad terram promissionis

476

