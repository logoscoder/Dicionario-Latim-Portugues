frumentum. Quod cum audires tempore famis, profecto ipso stimulo necessitatis concitus curreres,
versans te hac atque illac, quaereres unde acciperes quod dictum est: Accipite. Et cum invenires,
quando te teneres? quam moram interponeres? Sic et nunc dictum est: Accipite misericordiam.
Diligit enim misericordiam et iudicium. Cum acceperis, bene utere; ut bonam rationem reddas, cum
iudicium venerit eius qui tibi modo praerogat in ista fame misericordiam.
3. [v 5.] Nolo ergo mihi dicas: Unde accipio? quo eo? Recordare quod cantasti: Misericordia Domini
plena est terra. Ubi iam non Evangelium praedicatur? ubi sermo Domini tacet? ubi salus cessat?
Opus est ut velis accipere: plena sunt horrea. Haec ipsa plenitudo et abundantia non te venientem
exspectaverunt, sed ad dormientem ipsa venerunt. Non dictum est: Surgant gentes, et eant ad
unum locum: sed annuntiata sunt ista gentibus ubi erant, ut adimpleretur exinde prophetia dicens:
Adorabit eum unusquisque de loco suo 4.
4. [v 6.] Misericordia Domini plena est terra. Quid coeli? Audi quid coeli. Non enim indigent
misericordia, ubi nulla est miseria. In terra abundat hominis miseria, superabundat Domini
misericordia: miseria hominis plena est terra, et misericordia Domini plena est terra. Coeli ergo, ubi
nulla est miseria, numquid quia non indigent misericordia, non indigent Domino? Omnia indigent
Domino, et misera et felicia. Sine illo miser non sublevatur, sine illo felix non regitur. Ergo, ne forte
de coelis quaereres, cum audires: Misericordia Domini plena est terra, audi quia Domino et coeli
indigent; Sermone Domini coeli solidati sunt. Nam non a se sibi solidamentum fuerunt, nec ipsi coeli
firmitatem sibi propriam praestiterunt. Verbo Domini coeli firmati sunt, et Spiritu oris eius omnis
virtus eorum. Non habuerunt aliquid ex se, et tamquam supplementum a Domino perceperunt.
Spiritu enim oris eius non pars, sed omnis virtus eorum.
5. Sane, fratres, videte eadem opera Filii et Spiritus sancti. Non enim neglegenter praetereundum
est, propter quosdam iniquos discretores et turbulentos confusores. Utrumque enim male fit.
Confundunt illi, male discernendo, creaturam cum Creatore; et cum sit creator Spiritus Dei, inter
creaturas eum numerant. Illi discernunt, et confundunt: confundantur, ut convertantur. Audi modo
unum opus Filii et Spiritus sancti. Verbum certe Dei Filius est, et Spiritus oris eius Spiritus sanctus
est. Verbo Domini coeli solidati sunt. Quid est autem solidatos esse, nisi habere stabilem et firmam
virtutem? Et Spiritu oris eius omnis virtus eorum. Posset et sic dici, Spiritu oris eius coeli solidati
sunt, et Verbo Domini omnis virtus eorum. Quod est enim omnis virtus eorum, hoc est solidati sunt.
Hoc ergo facit Filius et Spiritus sanctus. Numquid sine Patre? Quis ergo facit per Verbum suum et
Spiritum suum, nisi cuius Verbum est, et cuius Spiritus? Trinitas ergo haec unus Deus. Hunc adorat
qui novit adorare, hunc ubique habet qui se converterit. Non enim quaeritur ab aversis; sed ipse
vocat aversos, ut impleat conversos.
6. Sane, fratres, exceptis illis coelis superioribus ignotis nobis in terra laborantibus, et per humanas
coniecturas utcumque ista quaerentibus; exceptis ergo illis coelis, qui quomodo sint super invicem
vel quot sint, vel quibus modis distincti sint, quibus incolis impleti sint, qua dispositione regantur,
quomodo ibi unus quidam hymnus indeficiens concinens ab omnibus praedicet Deum, multum est
ad nos invenire, satagimus tamen pervenire. Ibi est enim patria nostra, quam longa fortasse
peregrinatione obliti sumus. Vox enim nostra est in illo psalmo: Heu me, quoniam peregrinatio mea
longinqua facta est! 5 Ergo de illis coelis et mihi difficile est disputare, si tamen non impossibile, et
vobis intellegere. Certe qui me in his rebus intellectu praevenit, fruatur quo praecessit, et oret pro
me ut sequar ego. Interim exceptis illis coelis, habeo de quibus hic utcumque disseram, nobis
proximos coelos sanctos Dei Apostolos, praedicatores verbi veritatis, per quos coelos compluti
sumus, ut per totum mundum seges Ecclesiae pullularet; etsi cum zizaniis interim communem
bibens pluviam, sed tamen horreum non habitura commune.
7. Ergo cum dictum esset: Misericordia Domini plena est terra: quasi quaereres: Unde impleta est
terra misericordia Domini? Prius missi sunt coeli, qui misericordiam Domini spargerent super
terram, et hoc super totam terram. Nam vide quid de ipsis coelis alibi dicitur: Coeli enarrant
gloriam Dei, et opera manuum eius annuntiat firmamentum. Quod coeli, hoc firmamentum. Dies
diei eructat verbum, et nox nocti annuntiat scientiam. Non cessatur, non tacetur. Sed ubi
praedicaverunt, et quousque pervenerunt? Non sunt loquelae, neque sermones, quorum non
audiantur voces eorum. Sed hoc pertinet ad id quia omnium linguis locuti sunt in uno loco 6.
Omnium linguis locuti, impleverunt quod dictum est: Non sunt loquelae neque sermones, quorum
non audiantur voces eorum. Sed quaero, ipsa vox in omnibus linguis quousque pervenerit, quae
impleverit. Audi ergo quod sequitur: In omnem terram exiit sonus eorum, et in fines orbis terrae
verba eorum 7. Quorum, nisi coelorum qui enarrant gloriam Dei? Ergo si in omnem terram exiit
sonus eorum, et in fines orbis terrae verba eorum, quid praedicaverint nobis, indicet nobis qui illos

129

