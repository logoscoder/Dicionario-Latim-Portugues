huius vinculis exspectat diem quo veniat in epulas Dei; sive adhuc sit favus, ut quasi cera
circumplicetur hac vita, non huic concretus, sed implens eam, cui opus sit aliqua pressura non
opprimentis, sed exprimentis manus Dei, qua de temporali vita in aeternam eliquetur; dulciora illi
sunt iudicia Dei, quam sibi ipse est, quia super mel et favum illi dulciora sunt.
12. [v 12.] Etenim servus tuus custodit ea: nam non custodienti amara dies Domini. In custodiendo
illa retributio multa: non in aliquo extra posito commodo, sed in eo ipso quo iudicia Dei
custodiuntur, multa retributio: multa est, quia gaudetur in eis.
13. [v 13.] Delicta quis intellegit? In delictis autem qualis suavitas potest esse, ubi non est
intellectus? quoniam delicta quis intellegit, quae ipsum oculum claudunt, cui suavis est veritas, cui
desiderabilia et dulcia sunt iudicia Dei; et sicut tenebrae oculos, ita delicta mentem claudunt, nec
lucem sinunt videre, nec se?

De peccato apostasiae.
14. [v 14.] Ab occultis meis munda me, Domine: a cupiditatibus in me latentibus munda me,
Domine. Et ab alienis parce servo tuo: ne seducar ab aliis; neque enim alienis capitur qui est
mundus a suis. Parce itaque ab alienis cupiditatibus, non superbo et in sua potestate esse cupienti,
sed servo tuo. Si mei non fuerint dominata, tunc immaculatus ero: si mei non fuerint dominata
occulta mea, et aliena peccata, tunc immaculatus ero; non enim est tertia origo peccati, praeter
occultum suum quo cecidit diabolus, et alienum quo seductus est homo, ut consentiendo suum
faceret. Et mundabor a delicto magno: quo alio, nisi superbiae? Non enim est maius delictum, quam
apostatare a Deo, quod est initium superbiae hominis 11: et vere ille immaculatus est, qui etiam hoc
delicto caret; quia hoc est ultimum redeuntibus ad Deum, quod recedentibus primum fuit.
15. [v 15.] Et erunt ut complaceant eloquia oris mei, et meditatio cordis mei in conspectu tuo
semper: meditatio cordis mei non ad iactantiam placendi hominibus, quia iam nulla superbia est;
sed in conspectu tuo semper, qui conscientiam puram inspicis. Domine adiutor meus, et redemptor
meus: Domine adiutor meus, tendentis ad te; quoniam redemptor meus es tu, ut tenderem ad te:
ne quisquam vel sapientiae suae tribuens quod ad te convertitur, vel viribus quod ad te pervenit,
magis repellatur abs te qui superbis resistis; quia mundatus non est a delicto magno, nec
complacuit in conspectu tuo, qui redimis ut convertamur, et adiuvas ut perveniamus ad te.

19

IN EUMDEM PSALMUM 18
ENARRATIO II
Sermo ad plebem

Cantatur de Christo.
1. Deprecati Dominum, ut ab occultis nostris mundet nos, et ab alienis parcat servis suis, quid hoc
sit intellegere debemus, ut humana ratione, non quasi avium voce cantemus. Nam et meruli et
psittaci et corvi et picae et huiusmodi volucres, saepe ab hominibus docentur sonare quod
nesciunt. Scienter autem cantare, naturae hominis divina voluntate concessum est. Et quam multi
mali et luxuriosi sic cantant digna auribus suis et cordibus, novimus et dolemus. Eo enim peiores
sunt, quo non possunt ignorare quod cantant. Sciunt enim se cantare flagitia, et tamen cantant
tanto libentius, quanto immundius: quoniam tanto se putant laetiores, quanto fuerint turpiores. Nos
autem qui in Ecclesia divina eloquia cantare didicimus, simul etiam instare debemus esse quod
scriptum est, Beatus populus qui intellegit iubilationem 1. Proinde, carissimi, quod consona voce
cantavimus, sereno etiam corde nosse ac videre debemus. Rogavit enim Dominum unusquisque
nostrum in hoc cantico, et dixit Deo: Ab occultis meis munda me, Domine, et ab alienis parce servo
tuo. Si mei non fuerint dominata, tunc immaculatus ero, et mundabor a delicto magno. Quod ut
bene sciamus quid sit, et quale hoc sit, ipsius psalmi textum, quantum donat Dominus, breviter
percurramus.
2. Cantatur enim de Christo; quod evidenter ibi apparet, quia illic scriptum est: ipse tamquam
sponsus procedens de thalamo suo. Quis est enim sponsus, nisi cui desponsata est illa virgo ab
Apostolo, cui timet caste castus sponsi amicus, ne sicut serpens Evam fefellit astutia sua, sic et

53

