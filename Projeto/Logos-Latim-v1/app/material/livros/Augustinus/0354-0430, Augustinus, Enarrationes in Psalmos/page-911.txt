quae bona sunt Ierusalem. Nam ista quae attendis bona, caecus vides. Videas, sed illa bona quae
corde videntur. Et quamdiu videbo bona Ierusalem? Omnes dies vitae tuae. Sed si vita tua aeterna
fuerit, in aeternum videbis bona Ierusalem. Si autem, fratres mei, ista bona sunt, sed non omnes
dies vitae tuae vides: non enim quando exis de corpore, moreris. Perseverat vita tua: corpus
moritur, sed vita spiritus perseverat. Oculi non vident, quia discessit qui per oculos videbat.
Ubicumque est qui per oculos videbat, videt aliquid. Non enim mortuus erat dives ille qui in terra
induebatur purpura et bysso; si mortuus esset, apud inferos non torqueretur. Optandum illi forte
erat ut moreretur, sed malo suo vixit apud inferos. Torquebatur enim, et non videbat bona illa quae
in terra dimiserat: ecce erat vita ipsius talis, et bona illa non videbat 33. Ergo tu talia desidera bona
quae videas omnes dies vitae tuae, id est, ut cum ipsis bonis vivas in aeternum.

Bonum nostrum est quam in fine adipiscemur aeterna pax.
16. Quae sunt ergo illa bona, fratres, attendite. Dici possunt bona ista: Aurum est, argentum est,
fundus amoenus est, marmorati parietes sunt, tecta laqueata sunt? Absit. Ista abundantius
pauperes habent in hac vita. Plus est enim pauperi videre coelum stellatum, quam diviti tectum
inauratum. Fratres, ergo quod est illud bonum, quo accendimur, cui suspiramus, quo inflammamur,
propter quod bonum adipiscendum et videndum tantos labores sustinemus, sicut audistis cum
legeretur Apostolus, quia omnes qui volunt pie vivere in Christo Iesu, persecutionem patiuntur 34?
Non enim modo, quia diabolus per reges non saevit, ideo Christiani non patiuntur persecutionem. Si
mortuus est diabolus, mortuae sunt persecutiones; si autem ille adversarius noster vivit, unde non
tentationes suggerit? unde non saevit? unde non minas aut scandala procurat? O si incipias pie
vivere, videbis quia omnis qui vult pie vivere in Christo Iesu, persecutionem patietur. Propter quid
ergo patimur tantas persecutiones? Si enim in hac vita in Christo sperantes sumus tantum, ait
Apostolus, miserabiliores sumus omnibus hominibus 35. Propter quid damnati sunt ad bestias
martyres? quod est illud bonum, dici potest? unde, aut quae lingua dicat? aut quae aures audiant?
Et quidem illud nec auris audivit, nec in cor hominis ascendit 36. Amemus tantum, proficiamus
tantum: videtis enim quia pugnae non desunt, et pugnamus cum concupiscentiis nostris. Pugnamus
foris cum infidelibus et inoboedientibus hominibus; pugnamus intus cum suggestionibus, cum
perturbationibus carnalibus: ubique pugnamus adhuc, quia corpus quod corrumpitur, aggravat
animam 37; pugnamus adhuc, quoniam si spiritus vita est, tamen corpus mortuum est propter
peccatum. Sed quid futurum est? Si autem Spiritus eius habitat in vobis, qui suscitavit Christum ex
mortuis, vivificabit et mortalia corpora vestra, propter Spiritum eius qui habitat in vobis 38. Cum
ergo vivificata fuerint membra nostra mortalia, iam nihil resistet spiritui nostro. Non fames erit, non
sitis erit, quia de corruptione corporis ista nascuntur. Ideo reficis, quia a te aliquid deficit.
Concupiscentiae delectationum carnalium contra nos pugnant. Mortem portamus infirmitate
corporis: sed cum mors ipsa conversa fuerit in illam incommutabilitatem, et corruptibile hoc induerit
incorruptionem, et mortale hoc induerit immortalitatem, quid audiet tunc mors? Ubi est, mors,
contentio tua? ubi est, mors, aculeus tuus? 39 Et forte moritur, et dicetur: Restant aliqui inimici?
Non; sequitur novissima inimica mors. Cum haec destructa fuerit, immortalitas succedet. Si nullus
erit inimicus, quasi novissima destruetur mors 40. Bonum nostrum cui suspiramus, pax erit. Ecce
bonum, fratres, magnum bonum pax vocatur. Quaerebatis quid vocaretur: Aurum est, argentum
est, an fundus, an vestis? Pax est: non pax qualem inter se habent homines, infidam, instabilem,
mutabilem, incertam; nec pax talis qualem secum habet ipse unus homo. Diximus enim quia et
secum pugnat homo; usquequo domet omnes cupiditates, adhuc pugnat. Qualis ergo pax? Quam
oculus non vidit, nec auris audivit 41. Qualis pax? De Ierusalem, quia Ierusalem interpretatur: "Visio
pacis". Sic ergo benedicat te Dominus ex Sion; et videas bona quae sunt Ierusalem, et videas
omnes dies vitae tuae. Et videas, non filios tuos tantum, sed filios filiorum tuorum. Quid est, filios
tuos? Opera tua quae hic agis. Qui sunt filii filiorum? Fructus operum tuorum. Facis eleemosynas,
filii tui sunt: propter eleemosynas accipis vitam aeternam, filii filiorum tuorum sunt. Videas filios
filiorum tuorum; et erit quod sequitur, quo concluditur: Pax super Israel. Haec pax vobis praedicatur
a nobis, ipsa amatur a nobis, ipsa ut a vobis ametur, optamus. Ad illam pacem perveniunt qui et hic
pacifici fuerint. Illi sunt et hic pacifici, qui et ibi; qui circumeunt mensam Domini tamquam
novellatio olivarum, ut non sit sterilis arbor, qualis fuit illa ficulnea ubi fructum non invenit esuriens
Dominus 42. Et videtis quid ei contigerit. Folia sola habebat, fructum non habebat: sic sunt qui verba
habent, et facta non habent. Veniens esuriens Dominus non ibi invenit quod manducet; quia fidem
nostram et facta bona esurit Dominus. Pascamus illum bene vivendo, et pascet nos in aeternum
nobis vivere donando.

186 IN PSALMUM 128
911

