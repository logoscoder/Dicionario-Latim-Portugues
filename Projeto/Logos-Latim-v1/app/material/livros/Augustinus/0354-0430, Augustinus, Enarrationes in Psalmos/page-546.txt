igne revelabitur. Si cuius opus permanserit quod superaedificavit, mercedem accipiet:" hoc est,
quia super fundamentum iusta opera aedificavit; aurum, argentum, lapides pretiosos. Si autem
peccata; lignum, fenum, stipulam: tamen propter fundamentum ipse salvus erit; sic tamen
tamquam per ignem 50. Fratres, nimis timidus esse volo: melius est enim non vobis dare
securitatem malam. Non dabo quod non accipio, timens terreo: securos vos facerem, si securus
fierem; ego ignem aeternum timeo. Et erit tempus eorum in aeternum, non accipio nisi ignem
aeternum; de quo alio loco Scriptura dicit: Ignis eorum non exstinguetur, et vermis eorum non
morietur 51. Sed de impiis dixit, ait aliquis, non de me; qui quamvis peccator sim, quamvis adulter,
quamvis fraudator, quamvis raptor, quamvis periurus; habeo tamen in fundamento Christum,
christianus sum, baptizatus sum: ego per ignem purgor, et propter fundamentum non pereo. Dic
mihi iterum: Quid es? Christianus, inquis. Interim transi. Quid aliud? Raptor, adulter, et caetera de
quibus Apostolus dicit: Quoniam qui talia agunt, regnum Dei non possidebunt 52. Certe ergo a
talibus non correctus, de talibus commissis poenitentiam non agens, regnum coelorum speras? Non
opinor; quoniam qui talia agunt, regnum Dei non possidebunt. Et ignoras quia patientia Dei ad
poenitentiam te adducit 53? Tu nescio quid tibi pollicens, secundum duritiam tuam et cor
impoenitens thesaurizas tibi iram in die irae et revelationis iusti iudicii Dei, qui reddet unicuique
secundum opera sua. Attende ergo ipsum iudicem venientem. Bene; Deo gratias: non tacuit
sententiam definitivam, non misit foras reos et duxit velum. Ante voluit praenuntiare quod disposuit
facere. Nempe congregabuntur ante eum omnes gentes. Quid de illis faciet? Separabit eos; et alios
ponet ad dexteram, alios ad sinistram. Numquid medius locus servatus est? Quid dextris dicturus
est? Venite, benedicti Patris mei, percipite regnum. Quid sinistris? Ite in ignem aeternum, qui
paratus est diabolo et angelis eius 54. Si non times mitti quo, vide cum quo. Si ergo opera illa omnia
regnum Dei non possidebunt; imo non opera, sed qui talia agunt; nam opera talia in igne non erunt:
non enim illo igne ardentes furaturi sunt et adulteraturi; sed qui talia agunt, regnum Dei non
possidebunt: non ergo erunt a dextris cum illis quibus dicetur: Venite, benedicti Patris mei,
percipite regnum; quia qui talia agunt, regnum Dei non possidebunt. Si ergo a dextris non erunt,
non restat nisi ut sint a sinistris: sinistris quid dicet? Ite in ignem aeternum: quia erit tempus eorum
in aeternum.

Quis per ignem salvetur.
21. Expone ergo, inquit, nobis, ligna, fenum, stipulam qui aedificant super fundamentum, quomodo
non pereant, sed salvi fiant; sic tamen quasi per ignem. Obscura quidem illa quaestio, sed, ut
possum, breviter dico. Fratres, sunt homines omnino contemptores saeculi huius, quibus non est
gratum quidquid temporaliter fluit; non haerent dilectione aliqua terrenis operibus, sancti, casti,
continentes, iusti, fortassis et omnia sua vendentes et pauperibus distribuentes, aut possidentes
tamquam non possidentes, et utentes hoc mundo tamquam non utentes 55. Sunt autem alii qui
rebus infirmitati concessis inhaerent aliquantum dilectione. Non rapit villam alienam; sed sic amat
suam, ut si perdiderit, conturbetur. Non appetit uxorem alienam; sed sic inhaeret suae, sic miscetur
suae, ut modum non ibi teneat praescriptum tabulis, liberorum procreandorum causa. Non tollit
aliena; sed repetit sua, et habet cum fratre suo iudicium: talibus enim dicitur: Iam quidem omnino
delictum est in vobis, quia iudicia habetis vobiscum 56. Verum ipsa iudicia in Ecclesia iubet agi, non
ad forum trahi; tamen delicta esse dicit: contendit enim christianus pro rebus terrenis amplius
quam decet eum cui promissum est regnum coelorum; non totum cor sursum levat, sed aliquam
partem eius trahit in terra. Denique si veniat tentatio ducendi martyrii, illi qui habent in fundamento
Christum, et aedificant aurum, argentum, lapides pretiosos, quid dicunt ex hac opportunitate?
Bonum est mihi dissolvi, et esse cum Christo 57: alacres currunt, aut nihil aut modice de terrena
fragilitate contristantur. Illi autem amantes res proprias, domos proprias, graviter conturbantur;
fenum, et stipula, et ligna ardent. Habent ergo ligna, fenum, stipulam super fundamentum; sed
rerum concessarum, non illicitarum. Dico enim, fratres: possides fundamentum; haere coelo, calca
terram. Si talis es, non aedificas nisi aurum, argentum, et lapides pretiosos. Cum autem dixeris:
Amo possessionem istam, timeo ne pereat; et imminet damnum, et tu contristaris: non quidem
praeponis eam Christo; nam sic amas possessionem istam, ut si dicatur tibi: Ipsam vis, an
Christum? etsi tristis eam perdis, plus tamen amplecteris Christum, quem posuisti in fundamento:
salvus eris tamquam per ignem. Audi aliud: non potes tenere possessionem istam, nisi dixeris
falsum testimonium. Et hoc non facere, Christum in fundamento ponere est: Veritas enim dixit: Os
quod mentitur, occidit animam 58. Ergo si possessionem tuam diligis, non tamen propter illam facis
rapinam, non propter illam dicis falsum testimonium, non propter illam facis homicidium, non
propter illam falsum iuras, non propter illam Christum negas; eo quod non propter illam facis haec,
Christum habes in fundamento. Sed tamen quia diligis illam, et contristaris si perdas illam; super
fundamentum posuisti, non aurum, aut argentum, aut lapides pretiosos, sed ligna, fenum, stipulam.
Salvus ergo eris, cum ardere coeperit quod aedificasti; sic tamen quasi per ignem. Nemo enim
super fundamentum hoc aedificans adulteria, blasphemias, sacrilegia, idololatrias, periuria, putet se

546

