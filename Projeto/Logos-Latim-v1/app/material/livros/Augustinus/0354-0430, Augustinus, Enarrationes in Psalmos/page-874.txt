te 6? Quid magnum ergo iste concupiscebat, stare inter illos qui interficiebant Prophetas, et
lapidabant missos ad se? Absit ut de ista Ierusalem sic cogitet qui sic amat, qui sic ardet, qui sic
vult pervenire ad illam Ierusalem matrem nostram 7, de qua dicit Apostolus, aeternam in coelis 8.

De sanctae civitatis structura et fundamento.
4. [v. 3.] Audi postremo, noli mihi credere; audi quid sequatur, et quam Ierusalem designet
mentibus nostris. Cum enim dixisset: Stantes erant pedes nostri in atriis Ierusalem; quasi diceretur
illi: De qua Ierusalem dicis? de qua Ierusalem loqueris? subiecit statim: Ierusalem quae aedificatur
ut civitas. Fratres, quando dicebat ista David, perfecta erat illa civitas, non aedificabatur. Nescio
quam ergo civitatem dicit, quae modo aedificatur, ad quam currunt in fide lapides vivi, de quibus
dicit Petrus: Et vos tamquam lapides vivi coaedificamini in domum spiritalem 9, id est, templum
sanctum Dei. Quid est, lapides vivi coaedificamini? Vivis, si credis: si autem credis, efficeris
templum Dei; quia dicit apostolus Paulus: Templum enim Dei sanctum est, quod estis vos 10. Ipsa
ergo modo civitas aedificatur; praeciduntur de montibus lapides per manus praedicantium
veritatem, conquadrantur ut intrent in structuram sempiternam. Adhuc multi lapides in manibus
artificis sunt; non cadant de manibus artificis, ut possint perfecti coaedificari in structuram templi.
Est ergo ista Ierusalem quae aedificatur ut civitas: fundamentum ipsius Christus est. Dicit apostolus
Paulus: Fundamentum enim aliud nemo potest ponere, praeter id quod positum est, quod est
Christus Iesus 11. Fundamentum quando ponitur in terra, desuper aedificantur parietes, et pondus
parietum ad ima tendit, quia in imo positum est fundamentum. Si autem fundamentum nostrum in
coelo est, ad coelum aedificemur. Corpora aedificaverunt istam instructuram, quam videtis amplam
surrexisse, huius basilicae; et quia corpora aedificaverunt, fundamentum in imo posuerunt: quia
vero spiritaliter aedificamur, fundamentum nostrum in summo positum est 12. Illuc ergo curramus,
ubi aedificemur; quia de ipsa Ierusalem dictum est: Stantes erant pedes nostri in atriis Ierusalem.
Sed cuius Ierusalem? Ierusalem quae aedificatur ut civitas. Parum dixit, ut ostenderet Ierusalem,
quia dixit, ut civitas aedificatur; adhuc potest illa corporalis intellegi. Quid si enim existat aliquis et
dicat: Iam quidem et cum ista dicerentur temporibus David, et ista canerentur, erat civitas illa
perfecta; sed videbat in spiritu ruituram, et iterum aedificandam. Expugnata est enim illa civitas, et
factus est transitus in Babyloniam populi captivati, et dicta est ista in Scripturis, transmigratio in
Babyloniam 13. Et prophetavit Ieremias, post septuaginta annos captivitatis aedificari posse illam
civitatem quae destructa erat a debellantibus 14. Forte ait aliquis: Hoc videbat David in spiritu,
ruituram civitatem Ierusalem a debellantibus, et iterum posse post septuaginta annos aedificari; et
ideo dixit: Ierusalem quae aedificatur ut civitas: noli ergo putare illam civitatem esse dictam quae
constat ex sanctis, tamquam ex lapidibus vivis. Quid sequitur, ut tollat totam dubitationem? Ait
enim: Stantes erant pedes nostri in atriis Ierusalem. Sed quam dico Ierusalem? Numquid istam,
inquit, quam videtis stare corporeis parietibus erectam? Non; sed Ierusalem quae aedificatur ut
civitas. Quare non civitas, sed ut civitas; nisi quia ista structura parietum, quae erat in Ierusalem,
visibilis civitas erat, sicut proprie dicitur ab omnibus civitas: illa autem aedificatur tamquam civitas,
quia et illi qui in eam intrant, tamquam vivi lapides 15 sunt; non enim vere lapides sunt? Sicut illi ut
lapides, non lapides; sic illa ut civitas, non civitas; quia dixit, aedificatur. Nomine quippe aedificii,
structuram compagemque corporum atque parietum voluit intellegi. Nam civitas proprie in
hominibus habitantibus intellegitur. Sed manifestavit nobis civitatem se urbem dixisse, quia dixit,
aedificatur. Et quia aedificium spiritale similitudinem quamdam habet aedificii corporalis, ideo
aedificatur ut civitas.

Idipsum est quod semper eodem modo est.
5. Sed dicat quod sequitur, et auferat omnem dubitationem, quia non carnaliter debemus accipere:
Ierusalem quae aedificatur ut civitas. Cuius participatio eius in idipsum. Iam ergo, fratres, quisquis
erigit aciem mentis, quisquis deponit caliginem carnis, quisquis mundat oculum cordis, elevet, et
videat idipsum. Quid est idipsum? Quomodo dicam, nisi idipsum? Fratres, si potestis, intellegite
idipsum. Nam et ego quidquid aliud dixero, non dico idipsum. Conemur tamen quibusdam
vicinitatibus verborum et significationum perducere infirmitatem mentis ad cogitandum idipsum.
Quid est idipsum? Quod semper eodem modo est; quod non modo aliud, et modo aliud est. Quid est
ergo idipsum, nisi, quod est? Quid est quod est? Quod aeternum est. Nam quod semper aliter atque
aliter est, non est, quia non manet: non omnino non est, sed non summe est. Et quid est quod est,
nisi ille qui quando mittebat Moysen, dixit illi: Ego sum qui sum 16? Quid est hoc, nisi ille qui cum
diceret famulus eius: Ecce mittis me: si dixerit mihi populus: Quis te misit? quid dicam ei? nomen
suum noluit aliud dicere, quam: Ego sum qui sum; et adiecit et ait: Dices itaque filiis Israel: Qui est,
misit me ad vos. Ecce idipsum: Ego sum qui sum: Qui est, misit me ad vos. Non potes capere;
multum est intellegere, multum est apprehendere. Retine quod pro te factus est, quem non posses

874

