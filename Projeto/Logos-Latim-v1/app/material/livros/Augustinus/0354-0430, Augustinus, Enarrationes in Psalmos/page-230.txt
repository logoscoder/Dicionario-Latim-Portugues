homines, inter dolosos et seductores, aut ira turbulentos, aut insidiis venenatos; circumspiciens
simul cum illis esse se tamquam in uno agro per totum mundum, unam pluviam excipere, pariter
perflari, pariterque secum inter adversa nutriri, habere simul ista communia dona Dei, malis
bonisque concessa communiter ab illo qui facit solem suum oriri super bonos et malos, et pluit
super iustos et iniustos 2: videns ergo semen Abrahae, semen sanctum, quanta cum malis a quibus
quandoque separandum est nunc habeat communia, aequaliter nasci, eamdem conditionem
generis humani sortiri, pariter mortalia ferre corpora, simul uti luce, fontibus, fructibus,
prosperitatibus atque adversitatibus saeculi, sive fame, sive abundantia, sive pace, sive bello, sive
salute, sive peste; videns quanta habeat communia cum malis, cum quibus tamen non habet
causam communem, erumpit in hanc vocem: Iudica me, Deus, et discerne causam meam de gente
non sancta. Iudica, inquit, me, Deus: non timeo iudicium tuum, quia novi misericordiam tuam.
Iudica me, Deus, et discerne causam meam de gente non sancta. Nunc interim in hac
peregrinatione nondum discernis locum meum, quia simul cum zizaniis vivo usque ad tempus
messis; nondum discernis pluviam meam, nondum discernis lucem meam: discerne causam meam.
Distet inter cum qui in te credit, et eum qui in te non credit. Par infirmitas est, sed dispar
conscientia: par labor, sed dispar desiderium. Desiderium impiorum peribit: de desiderio autem
iustorum, nisi certus esset pollicitator, dubitare deberemus. Finis desiderii nostri, ipse promissor.
Seipsum dabit, quia seipsum dedit: seipsum dabit immortalibus immortalem, quia seipsum dedit
mortalibus mortalem. Iudica me, Deus, et discerne causam meam de gente non sancta. Ab homine
iniquo et doloso erue me: hoc est, de gente non sancta. Ab homine, a quodam genere hominum,
quia quidam homo et quidam homo, et in his duobus unus assumetur, et unus relinquetur 3.

Causa tristitia tuae peccatum est, causa laetitiae tuae iustitia tua.
3. [v 2.] Et quoniam patientia opus est ferendi usque ad messem, quamdam, si dici potest,
indiscretam discretionem; simul enim sunt, et ideo discreta nondum sunt; zizania autem zizania
sunt, et frumenta frumenta sunt, et ideo discreta iam sunt; quia ergo fortitudine opus est,
imploranda ab illo qui iussit ut fortes simus, et nisi fortes ipse fecerit, non erimus quod iussit, ab illo
qui dixit: Qui perseveraverit usque in finem, hic salvus erit 4; ne sibi ipsa anima arrogando
fortitudinem debilitetur, continuo adiungit: Quia tu es, Deus meus, fortitudo mea; utquid me
repulisti, et utquid tristis incedo, dum affligit me inimicus? Causam quaerit tristitiae suae. Quare,
inquit, tristis incedo, dum affligit me inimicus? Tristis ambulo, inimicus affligit me quotidianis
tentationibus, immittens vel quod male amemus, vel quod male timeamus: et contra utrumque
pugnans anima, etsi non capta, tamen periclitans, contrahitur tristitia, et dicit Deo: Utquid? Quaerat
ergo ab ipso, et audiat utquid. Quaerit enim in psalmo causam tristitiae suae, dicens: Utquid me
repulisti, et utquid tristis incedo? Audiat ex Isaia, succurrat illi lectio, quae modo recitata est:
Spiritus, inquit, a me prodiet, et omnem flatum ego feci: propter peccatum modicum quid
contristavi illum, et averti faciem meam ab illo; et contristatus est, et abiit tristis in viis suis 5. Quid
ergo quaerebas: Utquid me repulisti, et utquid tristis incedo? Audisti: propter peccatum. Causa
tristitiae tuae peccatum est, causa laetitiae tuae iustitia sit. Peccare volebas, et laborare nolebas;
ut parum tibi esset quod esses iniustus, nisi et eum iniustum voluisses, a quo in te vindicari
noluisses. Respice vocem meliorem in alio psalmo: Bonum est mihi quod humilasti me, ut discam
iustificationes tuas 6. Didiceram elatus iniquitates meas, discam humilatus iustificationes tuas.
Utquid tristis incedo, dum affligit me inimicus? De inimico quereris; revera affligit, sed tu ei locum
dedisti. Et nunc habes quod agas: elige consilium, regem admitte, tyrannum exclude.

Lux tua, Domine, et veritas tua duo nomina, res una.
4. [v 3.] Sed ut hoc faciat, quid dicit, quid supplicat, quid orat attende. Ora quod audis, ora cum
audis; omnium nostrum sit ista vox: Emitte lucem tuam et veritatem tuam; ipsa me deduxerunt et
perduxerunt in montem sanctum tuum, et in tabernacula tua. Quia ipsa lux tua et veritas tua: haec
nomina duo, res una. Quid enim aliud lux Dei, nisi veritas Dei? aut quid veritas Dei, nisi lux Dei? Et
hoc utrumque unus Christus. Ego sum lux mundi: qui credit in me, non ambulabit in tenebris 7. Ego
sum via, veritas et vita 8. Ipse lux, ipse veritas. Veniat ergo, et eruat nos, discernens modo causam
nostram a gente non sancta; eruat ab homine iniquo et doloso: separet frumentum a zizaniis: quia
ipse mittet Angelos suos messis tempore, ut colligant de regno eius omnia scandala, et mittant in
ignem ardentem, frumentum autem eius congregent in horreum 9. Emittat lucem suam et veritatem
suam; quia ipsa iam nos deduxerunt et perduxerunt in montem sanctum eius et in tabernacula
eius. Pignus habemus, praemium speramus. Sanctus mons eius, sancta Ecclesia eius. Mons ille est,
qui crevit ex minimo lapide, secundum visionem Danielis, confringens regna terrarum; et in tantum
excrescens, ut impleret universam faciem terrae 10. In hoc monte se exauditum dicit, qui dicit: Voce
mea ad Dominum clamavi, et exaudivit me de monte sancto suo 11. Quisquis praeter istum montem

230

