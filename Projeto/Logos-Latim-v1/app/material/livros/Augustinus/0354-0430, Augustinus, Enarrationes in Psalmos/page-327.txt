medicus, sanum renuntiat; et cum aegrotare quisque coeperit, ipsa sanitas perturbatur; et quando
curatur, ad ipsam sanitatem reditur. Tres ergo affectiones quasdam corporis advertite et inspicite:
sanitatem, stuporem, immortalitatem. Sanitas aegritudinem non habet; sed tamen quando tangitur
et molestatur, dolet. Stupor autem non dolet; amisit sensum doloris, tanto insensibilior, quanto
peior. Rursus immortalitas non dolet; absumpta est enim omnis corruptio, et corruptibile hoc induit
incorruptionem, et mortale hoc induit immortalitatem 21. Nullus ergo dolor in corpore immortali,
nullus dolor in corpore stupido. Non se putet stupidus iam immortalem: vicinior est immortalitati
sanitas dolentis, quam stupor non sentientis. Invenis ergo hominem superbum typho
arrogantissimo, qui sibi persuaserit nihil timere: fortiorem putas illo, qui ait: Foris pugnae, intus
timores 22 fortiorem ipso capite nostro Domino Deo nostro, qui dixit: Tristis est anima mea usque ad
mortem 23? Non est iste fortior: non te delectet stupor eius; non immortalitate indutus, sed sensu
exutus est. Tu vero habeto animam non sine affectu, reprehensi enim sunt qui sunt sine affectu, et
dic de sensu sanitatis: Quis infirmatur, et ego non infirmor? quis scandalizatur, et ego non uror? 24
Si ad istum non pertineret scandalum, cuiusque infirmi perditio, quasi rigidus et sine dolore
videretur melior esse? Absit: stupor esset, non tranquillitas. Plane, fratres, cum venerimus ad eum
locum, ad eam sedem, ad eam beatitudinem, ad coelestem patriam, ubi anima nostra impleatur
securitate, impleatur quiete et sempiterna felicitate, nullus ibi dolor erit: quia unde dolentur non
erit. Multi, inquit, qui debellant me, timebunt. Et ipsi stupidi qui modo nihil timent. timebunt
aliquando: Veniet enim tantus terror qui totam duritiam frangat et conterat. Multi qui debellant me,
timebunt. Ego vero in te sperabo. Domine.

Nemo sibi usurpet dona Dei.
7. [v 5.] In Deo laudabo sermones meos, in Deo speravi: non timebo quid faciat mihi caro. Quare?
Quia in Deo sperabo. Quare? Quia in Deo laudabo sermones meos. Si in te laudas sermones tuos,
non dico ut non timeas; impossibile est ut non timeas. Sermones enim tuos aut mendaces habebis,
ideoque tuos quia mendaces: aut si erunt veraces sermones, et non eos putabis te habere a Deo,
sed a te loqui; veraces erunt, sed tu mendax eris: si autem cognoveris nihil te verum in sapientia
Dei, in fide veritatis, posse dicere, nisi quod ab illo acce isti, de quo dicitur: Quid enim habes quod
non accepisti? 25 in Deo laudas sermones tuos, ut in Deo lauderis sermonibus Dei. Etenim si quod in
te Dei est, honoratur a te; et tu factus a Deo, honoraberis in Deo: si autem quod in te Dei est,
honoraveris tamquam tuum, non Dei; quomodo populus ille longe factus est a sanctis, sic tu longe a
sancto. Ergo: In Deo laudabo sermones meos: si in Deo, quare meos? Et in Deo, et meos. In Deo,
quia ab ipso: meos, quia accepi. Ipse voluit meos esse qui dedit, amando eum cuius sunt: quia ex
illo mihi sunt, mei facti sunt. Unde enim: Panem nostrum quotidianum da nobis hodie 26? Quomodo,
nostrum? Quomodo, da? Ab illo petendo non eris vacuus, tuum confitendo non eris ingratus. Si
enim non dicas tuum, non accepisti: rursus si dicas tuum ita, quasi a te sit quod dicis tuum, amittis
quod acceperas, quia ingratus es illi a quo acceperas In Deo ergo laudabo sermones, quia ibi ipse
est fons sermonum verorum: meos, quia sitiens accessi et bibi. In Deo laudabo sermones meos, in
Deo speravi: non timebo quid faciat mihi caro. Nonne tu eras qui paulo ante dicebas: Miserere mei,
Domine, quoniam conculcavit me homo: tota die bellans tribulavit me? Quomodo ergo hic, non
timebo quid faciat mihi caro? Quid tibi faciet? Tu ipse paulo ante dixisti: Conculcavit me, tribulavit
me: Nihil faciet cum ista faciet? Respexit ad vinum quod manat de calcatura, et respondit: Plane
conculcavit, plane tribulavit; sed quid mihi faciet? Uva eram, vinum ero: In Deo speravi, non timebo
quid faciat mihi caro.

Ne dedignetur corpus passiones Capitis obire.
8. [v 6.] Tota die verba mea abominabantur. Sic sunt, nostis. Dicite veritatem, praedicate
veritatem, annuntiate Christum Paganis, annuntiate Ecclesiam haereticis, annuntiate omnibus
salutem: contradicunt, abominantur verba mea. Sed cum verba mea abominantur, quem putamus
abominantur, nisi eum in quo laudabo sermones meos? Tota die verba mea abominabantur.
Sufficiat saltem, abominentur verba, nihil ultra progrediantur, reprehendant, respuant. Absit. Utquid
dicam hoc? Quando verba respuunt, quando verba abominantur, quae verba de fonte veritatis
emanant, quid faciant illi per quem verba ipsa dicuntur? Quid, nisi quod sequitur: Adversum me
omnia consilia eorum in malum? Si panem ipsum abominantur, vasculo in quo ministratur quomodo
parcunt? Adversum me omnia consilia eorum in malum. Si sic et in ipsum Dominum, non
dedignetur ergo corpus quod praecessit in capite, ut corpus haereat capiti. Contemptus est
Dominus tuus, et tu te honorari vis ab eis qui longe facti sunt a sanctis? Noli tibi arrogare velle quod
in illo non praecessit. Non est discipulus maior magistro suo, non est servus maior domino suo 27. Si
patrem familias Beelzebub vocaverunt, quanto magis domesticos eius? Adversum me omnia
consilia eorum in malum.

327

