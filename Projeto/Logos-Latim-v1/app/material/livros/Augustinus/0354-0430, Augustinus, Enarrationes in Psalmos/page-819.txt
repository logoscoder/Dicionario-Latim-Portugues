accepturi erant qui credituri erant in eum
sermonis iam contradicitur longitudini.

20

. Multa dici possent de ista cordis latitudine, sed huius

155 IN EUMDEM PSALMUM 118
Sermo 11

Non poenae timore sed iustitiae amore operandum.
1. [v 33.] In psalmo isto magno sequitur quod nobis, adiuvante Domino, considerandum atque
tractandum est: Legem pone mihi, Domine, viam iustificationum tuarum, et exquiram eam semper.
Apostolus dicit: Iusto lex non est posita, iniustis autem et non subditis, et caetera, quae ibi
concludens ait: Etsi quid aliud sanae doctrinae adversatur, quae est secundum Evangelium gloriae
beati Dei, quod creditum est mihi 1. Numquid ergo talis erat iste qui dicit: Legem pone mihi,
Domine, qualibus beatus Paulus dicit positam legem? Absit. Si enim talis esset, non superius
dixisset: Viam mandatorum tuorum cucurri, cum dilatasti cor meum. Quid est ergo quod orat ut sibi
lex a Domino ponatur, si non ponitur iusto? An eo modo non ponitur iusto, quomodo posita est
populo contumaci, in tabulis lapideis 2, non in tabulis cordis carnalibus 3; secundum testamentum
vetus ex monte Sina, quod in servitutem generat 4, non secundum testamentum novum, de quo
scriptum est per Ieremiam prophetam: Ecce dies veniunt, dicit Dominus, et consummabo domui
Israel et domui Iuda testamentum novum, non secundum testamentum quod disposui patribus
eorum in die qua apprehendi manum eorum, ut educerem eos de terra Aegypti: quoniam ipsi non
permanserunt in Testamento meo; et ego neglexi eos, dicit Dominus. Quoniam hoc est
testamentum quod constituam domui Israel: Post dies illos, dicit Dominus, dabo leges meas in
mentibus eorum, et in cordibus eorum scribam eas 5? Ecce quomodo vult iste legem sibi poni a
Domino; non sicut iniustis et non subditis, ad vetus testamentum pertinentibus posita est, in tabulis
lapideis; sed sicut sanctis filiis liberae, hoc est supernae Ierusalem, filiis promissionis, filiis
haereditatis aeternae, sancto Spiritu tamquam digito Dei in mente datur, et in cordibus scribitur:
non quam memoria teneant, et vita neglegant; sed quam sciant intellegendo, faciant diligendo, in
latitudine amoris, non in timoris angustiis. Nam qui timore poenae, non amore iustitiae opus legis
facit, profecto invitus facit. Quod autem invitus facit, si posset fieri, mallet utique non iuberi: ac per
hoc legis, quam vellet non esse, non est amicus, sed potius inimicus; nec mundatur opere, qui
immundus est voluntate. Talis non potest dicere quod iste dixit in superioribus versibus: Viam
mandatorum tuorum cucurri, cum dilatasti cor meum 6; quia illa dilatatio caritatem significat, quae
secundum Apostolum legis est plenitudo 7.

Dei dono in via mandatorum proficitur.
2. Cur ergo iste adhuc poscit sibi legem poni; quae utique si non ei posita fuisset, non viam
mandatorum Dei in cordis latitudine cucurrisset? Sed quia proficiens loquitur, et Dei donum novit
esse quod proficit; quid aliud petit, cum sibi legem poni petit, nisi ut in ea magis magisque proficiat.
Quemadmodum si poculum plenum teneas, et sitienti dare incipias; et haurit bibendo, et poscit
desiderando. Quibus autem iniustis et non subditis 8 Lex in lapideis tabulis ponitur, praevaricationis
reos, non promissionis efficit filios. Sed et ille qui eius meminit, nec eam diligit, eo modo reus est;
quia memoria eius lapis illi est quodammodo scriptus, non quo adornetur, sed quo prematur;
pondus oneris, non titulus honoris. Hanc autem legem iste viam iustificationum Dei vocavit; nec alia
via est mandatorum eius, quam se cucurrisse iam dixerat, cum dilatatum est cor eius. Ergo et
cucurrit, et currit, donec perveniat ad palmam supernae vocationis Dei 9. Denique cum dixisset:
Legem pone mihi, Domine, viam iustificationum tuarum; addidit, et exquiram eam semper. Quid
enim exquirit quod habet, nisi quia et habet agendo, et exquirit proficiendo?

Dei Lex semper exquirenda.
3. Sed quid est, semper? Utrum exquirendi non erit finis; sicut dictum est: Semper laus eius in ore
meo 10; quia laudandi non erit finis: neque enim Deum non laudabimus, cum ad eius regnum
pervenerimus aeternum, cum legamus: Beati qui habitant in domo tua, in saecula saeculorum
laudabunt te 11? An, semper, dictum est, quamdiu hic vivitur, quia tamdiu proficitur; post hanc
autem vitam qui bene hic proficiebat, ibi perficitur? Sicut de quibusdam feminis dictum est, semper
discentes: sed illae male, quia secutus adiunxit: Et ad veritatis scientiam nunquam pervenientes 12.
Qui vero in melius semper hic proficit, quo proficiendo nititur, pervenit, ubi iam non proficiat, quia

819

