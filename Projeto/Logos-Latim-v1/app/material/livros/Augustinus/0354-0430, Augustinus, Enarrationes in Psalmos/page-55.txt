fidelibus, ipse Christus Apostolis, quibus dixit: Vos estis lumen mundi 18. Apertum hoc videtur et
cognitu facile. Quomodo autem nox nocti annuntiat scientiam? Nonnulli haec verba simpliciter
intellexerunt, et forte hoc sit verum; aestimantes hac sententia significatum esse, quod tempore
Domini nostri Iesu Christi, cum in terra versaretur, Apostoli audierunt, hoc in posteros esse
traiectum, tamquam de tempore in tempus: dies diei, nox nocti, prior dies posteriori diei, et prior
nox posteriori nocti; quia haec doctrina diebus et noctibus praedicatur. Iste simplex intellectus cui
sufficit sufficiat. Sed nonnulla verba Scripturarum obscuritate sua hoc profuerunt, quod multas
intellegentias pepererunt: itaque hoc si planum esset, unum aliquid audiretis; quia vero obscure
dictum est, multa audituri estis. Est et alius intellectus: dies diei, nox nocti, hoc est, spiritus spiritui,
caro carni. Est alius: dies diei, spiritales spiritalibus; et nox nocti, carnales carnalibus. Utrique enim
audiunt, etsi non utrique similiter sapiunt: illi enim audiunt tamquam verbum eructatum; illi
tamquam scientiam annuntiatam: quod enim ructatur, praesentibus ructatur; quod autem
annuntiatur, longe positis annuntiatur. Possunt coeli sensus plures inveniri, sed adhibendus est
modus propter angustias praesentis temporis. Dicamus autem et unum aliquid, quod quidam velut
conicientes aperuerunt: quando Dominus, inquiunt, Christus loquebatur Apostolis, dies diei
eructabat verbum; quando Iudas Dominum Christum prodidit Iudaeis, nox nocti annuntiabat
scientiam.
5. [vv 5.4.] Non sunt loquelae neque sermones, quorum non audiantur voces eorum: quorum, nisi
coelorum illorum qui enarrant gloriam Dei? Non sunt loquelae neque sermones, quorum non
audiantur voces eorum. Legite Actus Apostolorum, quomodo veniente super eos Spiritu sancto,
omnes impleti sunt illo; et loquebantur linguis omnium gentium, sicut Spiritus dabat eis
pronuntiare 19. Ecce non sunt loquelae neque sermones, quorum non audiantur voces eorum: sed
non ibi tantum ubi impleti sunt sonuerunt; In omnem terram exiit sonus eorum, et in fines orbis
terrae verba eorum. Ideo et nos hic loquimur: sonus enim ille ad nos usque pervenit, sonus qui in
omnem terram exiit, et haereticus Ecclesiam non intrat. Ideo sonus in omnem terram exiit, ut tu in
coelum intres. O pestilentiose, litigiose, pessime, et adhuc errare volens; o superbe fili, audi
testamentum patris tui. Ecce, quid planius, quid apertius? In omnem terram exiit sonus eorum, et in
fines orbis terrae verba eorum. Numquid expositore opus est? Quid contra te conaris? Partem vis in
lite retinere, qui potes totum in concordia retinere?

De fraterna caritate.
6. [v 6.] In sole posuit tabernaculum suum: in manifestatione Ecclesiam suam, non in occulto, non
quae lateat, non velut opertam; ne forte fiat sicut operta super greges haereticorum. Dictum est et
cuidam in Scriptura sancta, Quoniam tu in occulto fecisti, patieris in sole 20: hoc est, occulte malum
fecisti, poenas patieris in omnium manifestatione. In sole ergo posuit tabernaculum suum. Quid tu,
haeretice, fugis in tenebras? Christianus es? audi Christum. Servus es? audi dominum. Filius es?
audi patrem: emendare, revivisce. Dicamus et de te: Mortuus erat, et revixit; perierat, et inventus
est 21. Non mihi dicas, Utquid me quaeris, si perii? Ideo enim te quaero, quia periisti. Noli, inquit, me
quaerere: hoc sane vult iniquitas, qua divisi sumus; sed non vult caritas, qua fratres sumus.
Improbus non essem, si quaererem servum meum; et improbus dicor, quia quaero fratrem meum?
Sic sapiat in quo fraterna caritas non est, ego tamen quaero fratrem meum. Irascatur, dum tamen
quaeratur, qui inventus placatur. Quaero, inquam, fratrem meum, et interpello non contra illum,
sed pro illo Dominum meum: nec dicam interpellans, Domine, dic fratri meo ut dividat mecum
haereditatem 22; sed, dic fratri meo ut teneat mecum haereditatem. Quid ergo erras. frater? quid
per angulos fugis? quid latitare conaris? In sole posuit tabernaculum suum. Et ipse tamquam
sponsus procedens de thalamo suo. Puto quod agnoscas eum. Ille tamquam sponsus procedens de
thalamo suo, exsultavit ut gigas ad currendam viam; ipse in sole posuit tabernaculum suum: hoc
est, ille tamquam sponsus, cum Verbum caro factum est, in utero virginali thalamum invenit; atque
inde naturae coniunctus humanae, tamquam de castissimo procedens cubili, humilis misericordia
infra omnes, fortis maiestate super omnes. Hoc est enim, gigas exsultavit ad currendam viam:
natus est, crevit, docuit, passus est, resurrexit, ascendit; cucurrit viam, non haesit in via. Idem ipse
ergo sponsus qui haec fecit, ipse posuit in sole, hoc est in manifestatione, tabernaculum suum, hoc
est sanctam Ecclesiam suam.

De Spiritu Sancto.
7. [v 7.] Quam autem viam cito cucurrit vis audire? A summo coelo egressio eius, et occursus eius
usque ad summum caeli. Postea vero quam excurrit inde, et recurrendo remeavit, misit Spiritum
suum. Visae sunt illis super quos venit, linguae divisae velut ignis 23. Sicut ignis venit Spiritus

55

