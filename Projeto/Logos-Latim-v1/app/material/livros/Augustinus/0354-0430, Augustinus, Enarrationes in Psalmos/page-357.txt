praesumam. Fortitudinem meam ad te custodiam, quia Deus susceptor meus es. Ubi enim eram, et
ubi sum? unde me suscepisti? quas iniquitates meas dimisisti? ubi iacebam? quo erectus sum? Ergo
haec meminisse debeo; quod in alio psalmo dicitur. Quoniam pater meus et mater mea
dereliquerunt me; Dominus autem assumpsit me 72? Fortitudinem meam ad te custodiam, quia
Deus susceptor meus es.
19. [v 11.] Deus meus, misericordia eius praeveniet me. Ecce quid est, Fortitudinem meam ad te
custodiam: de me omnino nihil praesumam. Quid enim attuli boni, ut mei miserereris et me
iustificares? Quid in me invenisti, nisi sola peccata? Tuum nihil aliud nisi natura quam creasti:
caetera, mala mea quae delevisti. Non ego prior ad te exsurrexi, sed tu ad me excitandum venisti;
nam misericordia eius praeveniet me. Antequam aliquid boni ego faciam, misericordia eius
praeveniet me. Quid hic respondebit infelix Pelagius?

Vasa irae et vasa misericordiae.
20. [v 12.] Deus meus demonstravit mihi in inimicis meis. Quid ait? Quantam circa me exhibuerit
misericordiam, in inimicis meis mihi demonstravit. Relictis comparet se collectus, et repulsis
electus: comparet se vasis irae vas misericordiae; et videat quia ex una massa fecit Deus aliud vas
in honorem, aliud in contumeliam. Quid est, demonstravit mihi in inimicis meis? Si enim Deus
volens ostendere iram, et demonstrare potentiam suam, attulit in multa patientia vasa irae, quae
perfecta sunt in perditionem, et propter quid hoc? Ut notas faceret divitias suas in vasa
misericordiae 73: si ergo vasa irae attulit, in quibus notas faceret divitias suas in vasa misericordiae,
rectissime dictum est: Misericordia eius praeveniet me. Deus meus demonstravit mihi in inimicis
meis: id est, quantam circa me habuit misericordiam, in illis mihi demonstravit circa quos non
habuit. Nisi enim debitor suspendatur, minus agit gratias cui debitum relaxatur. Deus meus
demonstravit mihi in inimicis meis.

Iudaeorum munus in historia salutis.
21. De ipsis autem inimicis quid? Ne occideris eos, nequando obliviscantur legis tuae. Rogat pro
inimicis suis, implet praeceptum. Quid est: Ne miserearis omnium qui operantur iniquitatem; et: Ne
occideris eos, nequando obliviscantur legis tuae? Quomodo non miseretur omnium qui operantur
iniquitatem, et quomodo non occidit eos ne obliviscantur legis tuae? Sed hic de inimicis suis dixit.
Quid ergo? Inimici eius aequitatem operantur? Si qui ei inimicantur aequitatem operantur; ergo ipse
iniquitatem operatur. Sed quia ipse aequitatem operatur, porro qui aequitatem operatur, profecto
iniquitatem ab inimicis patitur; restat ut qui iusto inimicantur, iniquitatem operentur. Unde ergo
paulo superius: Non miserearis omnium qui operantur iniquitatem; et nunc de inimicis suis: Ne
occideris eos, nequando obliviscantur legis tuae? Non ergo miserearis eorum, ut occidas peccata
eorum: non occidas eos, quorum peccata occidis. Quid est autem occidi? Oblivisci legis Domini. Ipsa
est vera mors, in profundum ire peccati: potest quidem hoc et de Iudaeis intellegi. Quid de Iudaeis:
Ne occideris eos, nequando obliviscantur legis tuae? Istos inimicos meos, ipsos qui me occiderunt,
noli tu occidere. Maneat gens Iudaeorum: certe victa est a Romanis, certe deleta civitas eorum; non
admittuntur ad civitatem suam Iudaei, et tamen Iudaei sunt. Nam omnes istae provinciae a
Romanis subiugatae sunt. Quis iam cognoscit gentes in imperio Romano quae quid erant, quando
omnes Romani facti sunt, et omnes Romani dicuntur? Iudaei tamen manent cum signo; nec sic victi
sunt, ut a victoribus absorberentur. Non sine causa Cain ille est, qui cum fratrem occidisset, posuit
in eo Deus signum, ne quis eum occideret 74. Hoc est signum quod habent Iudaei: tenent omnino
reliquias legis suae; circumciduntur, sabbata observant, pascha immolant, azyma comedunt. Sunt
ergo Iudaei, non sunt occisi, necessarii sunt credentibus Gentibus. Quare hoc? Ut demonstret nobis
in inimicis nostris misericordiam suam. Deus meus demonstravit mihi in inimicis meis. In ramis
superbia praecisis inserto misericordiam suam demonstrat oleastro. Ecce ubi iacent qui superbi
erant, ecce ubi insertus es qui iacebas: et tu noli superbire, ne praecidi merearis. Deus meus, ne
occideris eos, nequando obliviscantur legis tuae.

De prophetarum auctoritate.
22. Disperge eos in virtute tua. Iam factum est: per omnes gentes dispersi sunt Iudaei, testes
iniquitatis suae et veritatis nostrae. Ipsi habent codices, de quibus prophetatus est Christus, et nos
tenemus Christum. Et si quando forte aliquis paganus dubitaverit, cum ei dixerimus prophetias de
Christo, quarum evidentiam obstupescit, et admirans putaverit a nobis esse conscriptas; de
codicibus Iudaeorum probamus quia hoc tanto ante praedictum est. Videte quemadmodum de

357

