autem Christi sanante. Est ergo benignus gladius bis acutus, utroque acumine praepotens, Veteris
et Novi Testamenti, narratione praeteritorum et promissione futurorum. Est ergo iste gladius
benignus: ille autem malignus est quo illi loquuntur vanitatem; quia benignus est, quo Deus loquitur
veritatem. Ergo: A gladio maligno erue me. Filii quippe hominum dentes eorum arma et sagittae, et
lingua eorum gladius acutus 66: ab hoc gladio maligno erue me. Quem dixit modo gladium, ipsas
superius dixit aquas multas: Erue me de aquis multis 67. Quas dixi aquas multas, ipsum dico
gladium malignum. Denique de aquis multis cum dixisset; secutus est: De manu filiorum alienorum,
quorum os locutum est vanitatem. Et ut noveris ipsos dici; cum et hic dixisset: De gladio maligno
erue me, secutus est: Et exime me de manu filiorum alienorum, quorum os locutum est vanitatem:
similiter sicut ibi. Et quod sequitur: Dextera eorum dextera iniquitatis; hoc et supra posuerat,
quando eos dixerat aquas multas. Tu enim ne aquas multas bonas putares, exposuit eas in gladio
maligno. Nunc ergo exponat quod dixit: Quorum os locutum est vanitatem, et dextera eorum
dextera iniquitatis. Quam vanitatem locutum est os eorum? et quomodo dextera eorum dextera
iniquitatis?

Praesentis saeculi bona cum futuris bonis non aequanda.
18. [vv 12-14.] Quorum filii ipsorum velut novellae constabilitae in iuventute sua. Felicitatem
ipsorum vult enumerare. Attendite, filii lucis, filii pacis; attendite, filii Ecclesiae, membra Christi;
attendite quos dicat alienigenas, quos dicat filios alienos, quos dicat aquas contradictionis, quos
dicat gladium malignum. Attendite, obsecro; quia inter istos periclitamini, inter horum linguas
adversus carnis vestrae desideria dimicatis: inter horum linguas positas in manu diaboli, de quibus
pugnat, colluctationem habetis, non adversus carnem et sanguinem, sed adversus principes et
potestates, et rectores mundi tenebrarum harum 68, hoc est, iniquorum. Attendite, ut discernatis
vos; attendite, ne putetis veram felicitatem esse, quam sibi optant homines aut infirmi aut maligni.
Ecce, fratres, certe filios alienos dixit, certe aquas multas, certe gladium malignum. Videte
vanitatem quam loquuntur, et cavete ne talia loquamini, cavete ne talia loquentes imitemini.
Quorum os locutum est vanitatem, et dextera eorum dextera iniquitatis. Quam vanitatem locutum
est os eorum, et quae dextera eorum iniquitatis est dextera? Audi: Quorum filii ipsorum velut
novellae constabilitae a iuventute sua; filiae eorum compositae, et ornatae sicut similitudo templi:
cellaria eorum plena, eructantia ex hoc in hoc: oves eorum fecundae, multiplicantes in egressibus
suis; boves eorum crassi: non est ruina sepis, nec exitus; neque clamor in plateis eorum. Ergo non
est ista felicitas? Interrogo filios regni coelorum, interrogo progeniem resurrectionis in aeternum,
interrogo corpus Christi, membra Christi, templum Dei: Ergo non est ista felicitas, habere filios
incolumes, filias ornatas, plena cellaria, abundantia pecora, nullam ruinam, non dico parietis, sed
nec sepis; nullum tumultum et clamorem in plateis, sed quietem, pacem, abundantiam, copiam
rerum in domibus, in civitatibus? Ergo non est ista felicitas? aut debent eam iusti defugere? aut non
invenis et domum iusti abundantem rebus his omnibus, plenam ista felicitate? Non erat domus
Abrahae abundans auro, argento, filiis, familia, pecoribus 69? Nonne Iacob sanctus patriarcha
fugiens a facie Esau fratris sui in Mesopotamiam, serviens ditatus, regressus est, et egit gratias
Domino Deo suo, quia in virga sua transiit fluvium, et regressus est cum tanta abundantia pecorum
atque filiorum 70? Quid dicimus? non est ista felicitas? Sit licet, sed sinistra. Quid est, sinistra.
Temporalis, mortalis, corporalis. Nolo illam iam diffugias, sed neque dexteram putes. Non enim isti
ideo maligni, ideo vani, quia his abundabant; sed quia id quod sinistrum esse debuit, in dextera
ponebant. Ideo et dextera eorum dextera iniquitatis; ideo os eorum locutum est vanitatem: quia
hoc in dextera posuerunt, quod in sinistra habere debuerunt. Quid enim in dextera ponere
debuerunt? Deum, aeternitatem, annos Dei non deficientes, de quibus dicitur: Et anni tui non
deficient 71: ibi dextera, ibi esse debet desiderium nostrum. Sinistra utamur ad tempus, dexteram
desideremus in aeternum. Divitiae si fluant, ne apponatis cor 72. Si enim divitiis fluentibus cor
apposueritis, quod sinistrum est, dextrum facietis. Corrigite vos, agnoscite sapientiam
amplectentem vos; cui dictum est: Sinistra eius sub capite meo, et dextera eius complectetur
me 73. Videte amatoria sancta cantica; videte Cantica canticorum, nuptiarum coelestium Christi et
Ecclesiae. Quid dicit sponsa de sponso? Sinistra eius sub capite meo, et dextera eius complectetur
me. Sinistra sub capite, dextera super caput. Amplectentis enim desuper brachium super caput,
sinistra autem subter caput. Sinistra, inquit, eius sub capite meo. Non enim me deseret in
temporalibus necessariis: sed tamen ipsa sinistra sub capite erit; non capiti praeponetur, sed erit
sub capite; ut dextera eius complectatur me, pollicens vitam aeternam. Ita enim sinistra sub capite,
si dextera super caput; impleturque quod ad Timotheum scriptum est: Promissionem habens vitae
praesentis et futurae 74. Promissionem, inquit, habens vitae praesentis et futurae. Quid in
praesenti? Sinistra sub capite. Quid in futuro? Dextera eius complectetur me. Tempori necessaria
quaeritis? Quaerite primum regnum Dei, id est, dexteram; et haec omnia apponentur vobis 75.
Habebitis hic, inquit, et divitias et gloriam, et in futuro saeculo vitam aeternam: et sinistra
continebo infirmitatem vestram, et dextera coronabo perfectionem vestram. An forte Apostoli

1013

