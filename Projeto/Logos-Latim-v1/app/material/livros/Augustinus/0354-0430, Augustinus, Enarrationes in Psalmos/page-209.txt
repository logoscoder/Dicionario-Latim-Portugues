eos qui se in bono praecedunt, imitando sequuntur. Quomodo sequuntur? Videbunt iusti, et
timebunt. Videbunt, et timebunt sequi vias malas, cum vident quosque meliores iam elegisse vias
bonas; et dicunt in animo suo, quemadmodum solent dicere viatores, attendentes alios cum
praesumptione ambulantes in via, ipsi adhuc incerti viae, et quasi fluctuantes qua eant, dicunt sibi:
Non frustra illi hac eunt, quando illo eunt quo nos ire volumus; et quare cum magna fiducia hac
eunt, nisi quia illac ire perniciosum est? Videbunt ergo iusti, et timebunt. Angustam viam vident
hac, latam viam vident illac: hac vident paucos, illac multos 33. Sed si iustus es, noli numerare, sed
appende; stateram affer aequam, non dolosam, quia iustus appellatus es: Videbunt iusti, et
timebunt, dictum est de te. Noli ergo numerare turbas hominum incedentes latas vias, implentes
crastinum circum, civitatis Natalem clamando celebrantes, civitatem ipsam male vivendo
turpantes. Noli ergo illos attendere; multi sunt, et quis numerat? Pauci autem per viam angustam.
Profer, inquam, stateram, appende: vide contra pauca grana quantam paleam leves. Hoc agant
fideles iusti qui sequuntur. Quid illi qui praecedunt? Non superbiant, non se exaltent, non decipiant
sequentes. Quomodo possunt decipere sequentes? Promittendo illis in se salutem. Quid ergo
debent illi qui sequuntur? Videbunt iusti, et timebunt, et sperabunt in Dominum: non in eos a
quibus praeceduntur: sed attendendo praecedentes se, sequuntur quidem et imitantur, sed quia
cogitant a quo acceperint illi ut praecedant, et in eum sperant. Quamvis ergo istos imitentur, spem
suam tamen in illo ponunt, a quo et isti acceperunt unde tales sunt. Videbunt iusti, et timebunt, et
sperabunt in Dominum: quemadmodum in alio psalmo: Levavi oculos meos in montes, intellegimus
montes, claros quosque et magnos Ecclesiae spiritales viros, magnos soliditate, non tumore. Per
ipsos nobis Scriptura omnis dispensata est; Prophetae sunt, Evangelistae sunt, doctores boni sunt:
illuc levavi oculos meos in montes, unde veniet auxilium mihi. Et ne humanum putares auxilium,
sequitur, et dicit: Auxilium meum a Domino, qui fecit coelum et terram 34. Videbunt iusti, et
timebunt, et sperabunt in Dominum.

Sit Dominus Deus tuus spes tua, via tua, salus tua.
7. [v 5.] Eia qui volunt sperare in Dominum, qui vident et timent, timeant ambulare vias malas, vias
latas; eligant viam angustam, ubi iam supra petram quorumdam directi sunt gressus: quid facere
debeant, audiant modo. Beatus vir cuius est nomen Domini spes eius, et non respexit in vanitates
et insanias mendaces. Ecce qua volebas ire, ecce turba viae latae: non frustra ipsa ducit ad
amphitheatrum, non frustra ipsa ducit ad mortem. Via lata mortifera est: latitudo eius delectat ad
tempus, finis eius angustus in aeternum. Sed turbae strepunt, turbae festinant, turbae collaetantur,
turbae concurrunt. Noli imitari, noli averti; vanitates sunt, et insaniae mendaces. Sit Dominus Deus
tuus spes tua: non aliud aliquid a Domino Deo tuo speres, sed ipse Dominus tuus sit spes tua.
Namque multi de Deo sperant pecuniam, multi de Deo sperant honores caducos et perituros, aliud
quodlibet a Deo praeter ipsum Deum: sed tu ipsum Deum tuum pete: imo vero contemptis aliis,
perge ad illum; obliviscens alia, memento illius; relinquens retro alia, extendere in illum. Ipse certe
aversum correxit, ipse ducit rectum, ipse perducit: ergo sit ipse spes tua, qui ducit et perducit. Quo
ducit et quo perducit terrena avaritia? Fundos quaerebas, terram possidere cupiebas, vicinos
excludebas; illis exclusis, aliis vicinis inhiabas; et tamdiu tendebas avaritiam, donec ad littora
pervenires: perveniens ad littora, insulas concupiscis; possessa terra, coelum forte vis prendere.
Relinque omnes amores: pulchrior est ille qui fecit coelum et terram.

Disce amare in creatura creatorem, in factura factorem.
8. Beatus vir, cuius est nomen Domini spes eius, et non respexit in vanitates et insanias mendaces.
Unde enim insaniae mendaces? Insania mendax, sanitas verax. Quae vides bona putas, falleris:
sanus non es, nimia febre phreneticus factus es; verum non est quod amas. Laudas aurigam,
clamas aurigae, insanis in aurigam. Vanitas est, insania mendax est. Non est, ait: nihil melius, nihil
delectabilius. Quid facio febrienti? Si est in vobis misericordia, orate pro talibus. Quia et ipse
medicus plerumque in desperatione convertitur ad eos qui circumstant lacrymantes in domo, qui
pendent ex ore eius audire sententiam de aegroto et periclitante: stat anceps medicus, non videt
bonum quod promittat, timet malum pronuntiare, ne terreat; modestam plane iste concipit
sententiam: Bonus Deus omnia potest, orate pro illo. Quem itaque comprehendam istorum
insanorum? Quis me audiat? quis eorum nos non miseros dicat? Quia cum eis non insanimus,
amisisse nos putant magnas et varias voluptates, in quibus ipsi insaniunt: nec vident quia
mendaces sunt. Quando illi ovum do vel invito, vel calicem salutarem porrigo saucio; et quomodo
reficiam, quando invenio? Ne inedia deficiat, et ad sanitatem non perveniat, hortor ut reficiat:
pugnos parat, saevire vult in medicum. Et si percusserit, diligatur; et si iniuriam fecerit, non
relinquatur: rediturus est ad mentem, gratias acturus. Quam multi hic cognoscunt se, vident se
invicem, et loquuntur de se in Ecclesia Dei; in Ecclesiae sanctae gremio attendunt studia sua iam
bona circa verbum Dei, circa officia et obsequia caritatis, ad frequentandum gregem Christi non

209

