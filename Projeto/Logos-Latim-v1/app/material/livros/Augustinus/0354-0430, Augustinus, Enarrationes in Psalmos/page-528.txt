43. [vv 70.71.] Et elegit David servum suum. Tribum ergo Iuda propter David; David autem propter
Christum: tribum igitur Iuda propter Christum, quo transeunte clamaverunt caeci: Miserere nobis,
fili David; et continuo misericordia eius lumen receperunt 138, quia verum erat quod clamaverunt.
Hoc ideo non transeunter dicit, sed attente commendat Apostolus, scribens ad Timotheum: Memor
esto Christum Iesum resurrexisse a mortuis ex semine David, secundum Evangelium meum, in quo
laboro usque ad vincula, tamquam malefaciens; sed sermo Dei non est alligatus 139. Ipse itaque
Salvator secundum carnem factus ex semine David, figuratur in hoc loco nomine David, aperiente
Domino in parabolis os suum. Nec moveat quod cum dixisset: Et elegit David, quo nomine Christum
significavit, addidit, servum suum; non, filium suum: imo vero hinc agnoscamus, non Patri
coaeternam Unigeniti substantiam, sed formam servi susceptam ex semine David.

Una et multiplex est Ecclesiae.
44. Et sustulit eum de gregibus ovium; de post fetantes accepit eum, pascere Iacob servum suum,
et Israel haereditatem suam. Ille quidem David, ex cuius semine caro Christi est, ab officio pastorali
pecorum ad hominum regnum translatus est: noster autem David, ipse Iesus, ab hominibus ad
homines, a Iudaeis ad Gentes; tamen secundum parabolam ab ovibus ad oves ablatus atque
translatus est. Non sunt enim modo in terra illa Ecclesiae Iudaeae in Christo, quae fuerunt
circumcisorum recenti passione et resurrectione Domini nostri; de quibus dicit Apostolus: Eram
autem ignotus facie Ecclesiis Iudaeae quae sunt in Christo: tantum autem audiebant quia is qui
aliquando nos persequebatur, nunc evangelizat fidem quam aliquando vastabat; et in me
magnificabant Dominum 140. Iam hinc illae Ecclesiae transierunt populorum circumcisorum; ac per
hoc in Iudaea quae modo in terra est, non est modo Christus: ablatus est inde; nunc Gentium
greges pascit. Sane de post fetantes inde acceptus est. Illae quippe priores fuerunt tales, de
qualibus dicitur in Cantico canticorum uni Ecclesiae quae constat ex multis, id est uni gregi cuius
membra sunt multi greges; de talibus ergo dicitur: Dentes tui, id est, per quos loqueris, vel per quos
in corpus tuum, velut manducando, caeteros traicis; hoc itaque significantes dentes tui, sicut grex
detonsarum ascendens de lavacro, quae omnes geminos creant, et sterilis non est in eis 141.
Deposuerunt enim tunc velut vellera onera saeculi, quando ante pedes Apostolorum venditarum
rerum suarum pretia posuerunt 142, ascendentes de lavacro illo, de quo eos admonet apostolus
Petrus, sollicitos quod Christi sanguinem fuderint, et dicit. Agite poenitentiam, et baptizetur
unusquisque vestrum in nomine Domini Iesu Christi, et dimittentur vobis peccata vestra 143.
Geminos autem creaverunt, opera scilicet duorum praeceptorum geminae caritatis, dilectionis Dei,
et dilectionis proximi: unde sterilis non erat in eis. De post has oves fetantes David noster acceptus,
nunc alios greges pascit in Gentibus, et ipsos Iacob et Israel: sic enim dictum est: Pascere Iacob
servum suum, et Israel haereditatem suam. Non enim, quia ex Gentibus sunt istae oves, ideo ab illo
semine alienatae sunt, quod est Iacob et Israel. Semen est enim Abrahae, semen promissionis, de
quo ei Dominus dixit: In Isaac vocabitur tibi semen 144. Quod exponens Apostolus: Non, inquit filii
carnis, sed filii promissionis deputantur in semine 145. Ex gentibus enim erant fideles quibus
dicebat: Si autem vos Christi, ergo Abrahae semen estis, secundum repromissionem haeredes 146?
Quod vero ait: Iacob servum suum, et Israel haereditatem suam, more suo Scriptura repetivit
eamdem sententiam. Nisi forte quispiam sic distinguere velit, ut hoc tempore Iacob serviat; tunc
autem sit aeterna haereditas Dei quando videbit Deum facie ad faciem, unde Israel nomen
accepit 147.

Cordis innocentiam comitetur bonorum operum sedulitas.
45. [v 72.] Et pavit eos, inquit, in innocentia cordis sui. Quid illo innocentius, qui ullum peccatum,
non solum a quo vinceretur, sed etiam quod vinceret non habebat? Et in intellectu manuum suarum
deduxit eos: vel, sicut aliqui codices habent, in intellectibus manuum suarum. Alius putaret ita
congruentius potuisse dici: In innocentia manuum et intellectu cordis: hic autem qui magis quam
alii quid loqueretur sciebat, cordi maluit adiungere innocentiam, et manibus intellegentiam. Illud
propterea, quantum existimo, quia multi sibi videntur innocentes, qui non faciunt mala, cum timent
ne patiantur si fecerint; vellent autem facere, si impune potuissent. Tales videri possunt habere
innocentiam manuum, non tamen cordis. Et quae tandem aut qualis est ista innocentia, si cordis
non est, ubi homo factus est ad imaginem Dei? Quod vero ait: In intellectu, vel intellegentia
manuum suarum deduxit eos, videtur mihi eam dixisse intellegentiam quam ipse facit in
credentibus; ideo manuum suarum: facere quippe ad manus pertinet: sed sicut possunt intellegi
manus Dei, quia et Christus sic homo, ut etiam Deus. Hoc certe ille David, de cuius est iste semine,
facere non poterat in populo cui sicut homo regnabat; sed ille hoc facit, cui recte anima fidelis
dicere potest: Intellegere me facito, et perscrutabor legem tuam 148. Proinde, ne ab illo erremus,
dum de nostra, velut ex nobis sit, intellegentia fidimus, eius manibus nos credendo subdamus. Ipse

528

