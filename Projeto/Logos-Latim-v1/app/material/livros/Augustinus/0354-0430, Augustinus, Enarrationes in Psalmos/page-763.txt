bono irrogabant malum. Duo vero media quae diximus hominum quodam modo esse mediorum, ita
se habent, ut eorum prius, quod est reddere bona pro bonis, habeant et boni, et mediocriter boni,
vel mediocriter mali. Ideo Dominus hoc non reprehendit, sed non vult in eo solo discipulos suos
permanere, quos vult ad maiora provehere, quibus dicit: Si dilexeritis eos qui vos diligunt, id est, si
reddideritis bona pro bonis; quam mercedem habebitis, id est, quid magnum facietis? nonne et
publicani hoc faciunt 16? Vult autem illos et hoc facere, et longe amplius; id est, ut non solum
amicos, verum etiam inimicos diligant. Posterius autem, quod est reddere mala pro malis, habeant
et mali, et mediocriter mali, vel mediocriter boni; usque adeo ut Lex eis dederit ulciscendi modum:
Oculum pro oculo, dentem pro dente 17: quae, si dici potest, iniustorum iustitia est. Non quia
iniquum est ut recipiat unusquisque quod fecerit; alioqui Lex nequaquam id constitueret: sed quia
ulciscendi libido vitiosa est, magisque ad iudicem pertinet inter alios hoc decernere, quam bonum
hominem sibi expetere. Quapropter impii ex illa benignitatis summitate delapsi, ubi redduntur bona
pro malis, ad quantam malignitatis profunditatem venerunt, retribuendo mala pro bonis! quanto
praecipitio tot gradus interpositos transierunt! Nec parvum aliquid putari debet, quia non ait: Pro eo
ut diligerent me, interficiebant me; sed, detrahebant mihi: ideo quippe interfecerunt, quia
detraxerunt, negantes Dei Filium, et dicentes quod in principe daemoniorum eicit daemonia 18; et:
Daemonium habet, et insanit; quid eum auditis? 19 et caetera talia. Qua detractione ab illo
avertebant eos quorum conversionem ille quaerebat: et ideo potius hoc dixit, ut ostenderet magis
eos nocere qui Christo detrahunt, et per hoc animas interficiunt, quam qui eius mortalem carnem,
mox praesertim resurrecturam, saeviendo per emerunt.

Christus pro inimicis orans nos ad patientiam aedificat.
5. Sed cum dixisset: Pro eo ut diligerent me, detrahebant mihi; quid ait? Ego autem orabam. Non
quidem dixit quid orabat; sed quid melius intellegimus, quam pro eis ipsis? Crucifixo enim maxime
detrahebant, quando velut homini, quem quasi vicerant, illudebant; de qua cruce ille dixit: Pater,
ignosce illis, quia nesciunt quid faciunt 20: ut quoniam in profundo malignitatis reddebant ipsi mala
pro bonis, ille in summo benignitatis redderet bona pro malis. Quamquam bene intellegatur etiam
pro discipulis suis orasse, quod etiam ante passionem suam dixit, ne deficeret fides eorum 21,
quando ipse pendens in ligno, ut commendaret patientiam, non ostendebat potentiam inter verba
detrahentium, quos posset divina potestate delere. Sed nobis utilius erat quod patientiae praebebat
exemplum, quam si suos inimicos sine dilatione perdendo, ad hoc nos aedificaret, ut impatienter
festinaremus de his quos malos patimur vindicari: cum scriptum sit: Melior est patiens quam vir
fortis 22. Docent igitur nos divina eloquia dominico exemplo, cum audimus: Pro eo ut diligerent me,
detrahebant mihi; ego autem orabam; ut quando aliquos sentimus ingratos, non solum non
reddentes bona, sed insuper reddentes mala pro bonis, nos oremus: et ipse quidem pro aliis vel
saevientibus, vel dolentibus, et in fide periclitantibus; nos vero etiam pro nobis primitus, ut animum
nostrum Deo miserante atque opitulante vincamus, quo ferimur in ulciscendi cupiditatem, cum
detrahitur sive praesentibus sive absentibus nobis. Deinde, cum Christi patientiam recordamur,
tamquam ipso excitato, sicut factum est, cum dormiret in navi 23, qui perturbationem cordis nostri
tempestatemque tranquillat, animo sedato atque placato oremus etiam pro ipsis detractoribus
nostris, ut securi dicamus: Dimitte nobis, sicut et nos dimittimus 24. Sed ille dimittebat, qui
peccatum quod ei dimitteretur utique non habebat.
6. [v 5.] Sequitur autem: Et posuerunt adversum me mala pro bonis. Et quasi quaereremus, "Quae
mala? pro quibus bonis"? Et odium, inquit, pro dilectione mea. Hic est omnis et magnus reatus
illorum. Nam quid nocere potuerunt persequentes, voluntate, non necessitate morientem? Sed
ipsum odium est crimen maximum persequentis, quamvis sit voluntaria poena patientis. Satis
autem exposuit quemadmodum supra dixerit: Pro eo ut me diligerent 25, quia dilectionem non
utcumque, sed dilectioni eius debebant; cum hic addidit, pro dilectione mea. Hanc dilectionem in
Evangelio commemorat, ubi dicit: Ierusalem, Ierusalem, quoties volui colligere filios tuos, tamquam
gallina pullos suos sub alas suas et noluisti! 26.

Cum Deus punit, iustitiae dilectione movetur.
7. Deinde quae pro ipsa impietate recipiant, incipit prophetare; et eo modo illa dicit, tamquam
ulciscendi cupiditate optet ut fiant; cum dicantur futura certissima veritate, et per Dei iustitiam
super tales digne ventura. Quem modum futura praedicendi, velut specie male optandi, quidam
non intellegentes, putant odium odio, et malo animo malum animum reddi: quoniam revera
paucorum est dignoscere, quomodo placeat poena iniquorum accusatori inimicitias exsaturare
cupienti, et quam longe alio modo placeat iudici recta voluntate peccata punienti. Ille quippe reddit

763

