15. Quomodo, inquies, ex quadam parte iustus, ex quadam parte peccator? quid est quod dicis?
Laboramus, videmur loqui contraria, nisi nobis subveniat apostolica auctoritas. Audi illud ab
Apostolo, ne me malus intellector accuses: Condelector enim, inquit, legi Dei secundum interiorem
hominem 48. Ecce iustus. Annon est iustus qui condelectatur legi Dei? Unde ergo peccator? Video
aliam legem in membris meis, repugnantem legi mentis meae, et captivum me ducentem in lege
peccati 49. Adhuc bellum adversus me gero, nondum sum totus instauratus ad imaginem
fabricatoris mei; coepi resculpi, et ex ea parte qua reformor, displicet mihi quod deforme est. Ergo
quamdiu ita sum, quid spero? Infelix ego homo, quis me liberabit de corpore mortis huius? Gratia
Dei per Iesum Christum Dominum nostrum 50. Gratia Dei quae coepit iam resculpere, gratia Dei
quae infundit suavitatem, ut iam per interiorem hominem condelecteris legi Dei: inde caetera
sanabuntur, unde et ista sanata sunt. Geme adhuc vulneratus, castiga te, displice tibi.

Corpus tuum castiga.
16. Non sic pugno, inquit, quasi aerem caedens; sed castigo corpus meum et in servitutem redigo,
ne forte aliis praedicans ipse reprobus inveniar 51. Numquid qui castigat corpus, odit corpus? Si quis
castigat servum, odit servum? si quis verberat filium, odit filium? Et ut aliquid coniunctius
eloquamur, caro tua tamquam coniux tua est. Hoc ipse Apostolus dicit: Nemo unquam carnem
suam odio habuit; sed nutrit et fovet eam, sicut et Christus Ecclesiam 52. Certe caro tamquam
coniux est, et nemo carnem suam odio habet. Tamen quid alio loco? Caro concupiscit adversus
spiritum, et spiritus adversus carnem 53. Concupiscit adversus te, tamquam coniux tua; ama et
castiga, donec fiat in una reformatione una concordia. Quando istud erit? Quoniam modo clamas:
Infelix ego homo, quis me liberabit de corpore mortis huius? 54 numquid separabitur a te hoc
corpus, et tunc securus eris? Et quid est: In nobismetipsis ingemiscimus, adoptionem exspectantes,
redemptionem corporis nostri 55? Reparatur ergo a mortalitate ad immortalitatem, et iam non
resistit, quia non est mortalitas quae resistat. Propterea castiga corpus tuum; modo doma quod
postea recipias; modo deficiat, ut tunc sufficiat. Nam in hac vita reparari non potest, quamdiu
mortale geritur. Non te deponat, non te abrumpat; porta, erudi, castiga: reparabitur in fine. Et quia
nemo unquam carnem suam odio habuit, resurget et caro. Sed quomodo? etiam tunc luctaturus
sum? Oportet, inquit, corruptibile hoc induere incorruptionem, et mortale hoc induere
immortalitatem 56.

Adsentatorum laudes spernendae.
17. Ergo cum dicitur: Emendabit me, et arguet me; sive sit frater, sive sit proximus, sive sit vicinus,
sive tu ipse, in misericordia debes argui, et emendari. Oleum autem peccatoris non impinguet
caput meum. Sed quid facio, dicis mihi? Patior adulatores, non cessant perstrepere; laudant in me
quae nolo, quae ego parvipendo laudant in me, quod ego charum habeo reprehendunt in me,
adulatores, fallaces, deceptores. Magnus vir ille, verbi gratia, Gaius Seius; magnus, doctus, sapiens:
sed quare christianus? Nam magna doctrina, et magnae litterae, et magna sapientia. Si magna
sapientia, approba quod christianus est: si magna doctrina, docte elegit. Postremo quod tu
vituperas, hoc ei placet quem laudas. Sed quid? Laudatio illa non indulcat; oleum peccatoris est.
Sed non cessat dicere. Non inde impinguet caput tuum; id est, noli gaudere ad talia; id est, noli
annuere, noli consentire, noli inde gratulari: et si ille attulit oleum adulationis, sed caput tuum
integrum mansit, non inflatum est, non tumuit. Si enim inflatum fuerit et tumuerit, facit pondus et
praecipitat te. Oleum autem peccatoris non impinguet caput meum.

Nemo mundus a sorde peccati.
18. Quoniam adhuc et oratio mea in beneplacitis eorum. Exspecta; modo me vituperant, ait
Christus. In primis temporibus Christianorum, undique reprehendebantur Christiani. Adhuc
exspecta; et oratio mea in beneplacitis eorum erit. Veniet tempus, quando superent hominum millia
tundentium sibi pectus et dicentium: Dimitte nobis debita nostra, sicut et nos dimittimus
debitoribus nostris 57. Iam quot remanserunt qui sibi erubescunt pectus tundere? Ergo
reprehendant; toleremus. Reprehendant, oderint, accusent, detrahant: Adhuc et oratio mea in
beneplacitis eorum; veniet tempus, quando oratio mea placebit illis. Erigent se enim quasi iusti
viribus suis; vincentur in lucta: quia superbe se erexerunt, elidentur, trahentur a peccatis, videbunt
se iniquos, implebuntur quae dicta sunt per Prophetas; incipiet timeri iudicium, convertet se animae
acies ad conscientiam peccatorum, et placebit illa oratio: Dimitte nobis debita nostra, sicut et nos
dimittimus debitoribus nostris. O verbosa defensio iniquitatis! Certe iam hoc populi dicunt, et
populorum pectora tundentium tonitruus non quiescit. Recte nubes tonant, in quibus iam habitat

990

