ergo habere non potuit quod quaerebat, quaerebat autem vanam elationem et falsum honorem, et
quia hic non invenit quod ibi perdidit, et ipse periit. Gemebat saucius, et non consolabatur: erant
enim in conscientia eius aculei horribiles taciti. Tentavimus consolari eum de verbo Dei: sed ille non
erat de sapientibus formicis, quae sibi aestate collegerunt unde hieme vivant. Cum enim res sunt
tranquillae, tunc homo sibi colligere debet verbum Dei, et recondere in intimis cordis sui,
quemadmodum formica abscondit in cavernosis penetralibus labores aestatis 27. Per aestatem enim
vacat hoc agere: venit autem hiems, id est, supervenit tribulatio; et nisi intus invenerit quod edat,
necesse est ut fame dispereat. Iste ergo sibi non collegerat verbum Dei, supervenit hiems, non hic
invenit quod quaerebat, consolari nisi inde non poterat, de verbo autem Dei nullo modo. Intus apud
se nihil habebat, foris quod quaerebat non inveniebat: ardebat indignationum et dolorum facibus,
agitabatur mens eius violenter, et tamdiu occulte, donec etiam erumperet in quosdam gemitus, ita
ut inter fratres sonaret, et se audiri nesciret. Videbamus, et dolebamus vehementer, Deus scit,
tantam poenam animae, tantas cruces, tantas gehennas, tanta tormenta. Quid pluribus? Impatiens
loci humilis, cui si saperet, posset esse locus salubris, talis apparuit, ut etiam proiceretur. Neque
hinc desperare debemus, fratres, de aliis, qui forte elegerint veritatem, non secuti fuerint
necessitatem. Usque adeo enim de caeteris desperandum non est, ut nec de isto desperem,
quamdiu vivit. De nullo enim vivente desperandum est. Hoc ergo, fratres, ex occasione hac scire
debuit Caritas vestra, ne quis forte aliud vobis dicat. Nam subdiaconus eorum, qui, cum ei nulla
quaestio ibi commoveretur, elegit catholicam pacem et unitatem, et illis dimissis venit, venit revera
sicut eligens quod bonum est, non sicut repudiatus a malis: sic acceptus est, ut de eius conversione
gaudeamus, et eum vestris orationibus commendemus. Potens est enim Deus, qui eum faciat etiam
atque etiam meliorem. Caeterum de nullo pronuntiandum est in aliquam partem, sive in bonam,
sive in malam. Quamdiu enim hic vivitur, crastinus dies semper ignoratur. Non confundentur in
tempore malo, et in diebus famis saturabuntur: quoniam peccatores peribunt.
12. Inimici autem Domini statim ut gloriabuntur et exaltabuntur, deficientes sicut fumus deficient.
Ex ipsa similitudine rem quam insinuavit, agnoscite. Fumus a loco ignis erumpens in altum
extollitur, et ipsa elatione in globum magnum intumescit: sed quanto fuerit globus ille grandior,
tanto fit vanior; ab illa enim magnitudine non fundata et solidata, sed pendente et inflata, it in
auras atque dilabitur, ut videas ipsam ei obfuisse magnitudinem. Quanto enim plus erectus est,
quanto extentus, quanto diffusus undique in maiorem ambitum, tanto fit exilior, et deficiens, et non
apparens. Inimici autem Domini statim ut gloriabuntur et exaltabuntur, deficientes sicut fumus
deficient. De talibus dictum est: Sicut Iannes et Mambres restiterunt Moysi, sic et isti resistunt
veritati: homines mente corrupti, reprobi circa fidem. Unde autem resistunt veritati, nisi inflatione
tumoris sui, euntes in ventos, extollentes se quasi iustos et magnos? Quid autem de illis ait?
Tamquam de fumo: Sed ultra non proficient; dementia enim eorum manifesta erit omnibus, sicut et
illorum fuit 28. Inimici autem Domini statim ut gloriabuntur et exaltabuntur, deficientes sicut fumus
deficient.

Ipsa est caritas quae dicitur et voluntas bona.
13. [v 21.] Feneratur peccator, et non solvet. Accipit, et non reddet. Quid non reddet? Gratiarum
actionem. Quid enim a te vult Deus, aut quid exigit Deus, nisi quod tibi prosit? Et quanta accepit
peccator, pro quibus non solvet? Accepit ut sit, accepit ut homo sit, multumque intersit inter ipsum
et pecus; accepit corporis formam, accepit in corpore distinctionem sensuum, ad videndum oculos,
ad audiendum aures, ad odorandum nares, ad gustandum palatum, ad contrectandum manus, ad
ambulandum pedes, salutemque ipsam corporis. Sed adhuc ista et cum pecore habemus
communia: accepit etiam amplius, id est mentem quae possit intellegere, quae possit capere
veritatem, quae possit iustum ab iniusto discernere, quae possit indagare, desiderare Creatorem,
laudare et inhaerere illi. Haec omnia accepit et peccator, sed non bene vivendo non reddit quod
debet. Ergo feneratur peccator, et non solvet, non reddet ei a quo accepit, non aget gratias: imo
vero rependet mala pro bonis, blasphemias, murmur adversus Deum, indignationem. Ergo ille
feneratur, et non solvet: iustus autem miseretur, et commodat. Ille ergo nihil habet, iste habet.
Videte egestatem, videte divitias. Ille accipit, et non solvet: iste miseretur, et commodat; abundat
illi. Quid si pauper est? Etiam sic dives est. Tu tantum ad divitias eius pios oculos intende. Respicis
enim arcam inanem, conscientiam Deo plenam non respicis. Non habet extrinsecus facultatem, sed
habet intrinsecus caritatem. De caritate quanta erogat, et non finitur! Etenim si habet foris
facultatem, dat ipsa caritas, sed ex eo quod habet: si autem non invenit foris quod det, dat
benevolentiam, praestat consilium, si potest; praestat auxilium, si potest: ad extremum si nec
consilio nec auxilio adiuvare potest, vel voto adiuvat, vel orat pro contribulato, et forte magis ipse
exauditur quam qui porrigit panem. Habet semper unde det, cui plenum pectus est caritatis. Ipsa
est caritas, quae dicitur et voluntas bona. Plus a te Deus non exigit, quam quod tibi intus dedit.
Vacare enim non potest voluntas bona. Non enim habens voluntatem bonam, etsi nummus tibi

174

