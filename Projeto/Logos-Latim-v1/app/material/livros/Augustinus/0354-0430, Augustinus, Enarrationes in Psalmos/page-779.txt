et valide ex alto clamavit: Saule, Saule, quid me persequeris? 82 Sed tamen quamvis de coelo, non
diceret: Quid me persequeris? quem nemo tangebat, nisi ita in coelo ad dexteram Patris sederet, ut
et in terra in nobis quasi iaceret. Dominus a dextris tuis, conquassavit in die irae suae reges.

De perutili consilio in humilitate ambulandi.
19. [v 6.] Iudicabit in gentibus. Sed nunc: Pro occultis; erit enim et iudicium manifestum: Iudicabit
in gentibus. Modo enim fit: Periit memoria eorum cum strepitu. In ipso psalmo est: Pro occultis:
Periit memoria eorum cum strepitu, et Dominus in aeternum manet; paravit in iudicio sedem suam,
et ipse iudicabit orbem terrarum in aequitate. Ibi dictum est: Increpasti gentes, et periit impius;
nomen eorum delesti in aeternum 83: hoc occulte agitur. In die ergo irae suae conquassavit reges.
Iudicabit in gentibus. Quomodo? Audi quod sequitur: Replebit ruinas. Modo sic iudicat in gentibus,
ut repleat ruinas: nam quando in fine iudicaverit, damnabit ruinas. Replebit ruinas: quas ruinas?
Quisquis a nomine eius timuerit, cadet: cum ceciderit, evertetur quod erat, ut aedificetur quod non
erat. Iudicabit in gentibus, replebit ruinas. Quisquis contumax es in Christum, casuram turrem in
altum erexisti. Bonum est ut teipsum deicias, humilis reddaris, sedentis ad dexteram Patris pedibus
provolvaris, ut fiat in te ruina construenda. Nam si permanes in mala altitudine, tunc deicieris,
quando non aedificaberis. Etenim de talibus dicit in alio loco Scriptura: Destrue eos, et non
aedificabis eos 84. Procul dubio non diceret de quibusdam: Destrue eos, et non aedificabis eos; nisi
quosdam ita destrueret, ut aedificaret. Quod fit hoc tempore, cum Christus in gentibus ita iudicat,
ut repleat ruinas. Conquassabit capita super terram multa. Hic, super terram, in hac vita,
conquassabit capita multa. De superbis humiles facit: et audeo dicere, fratres mei, utile est capite
quassato hic humiliter ambulare, quam capite erecto in iudicium aeternae mortis incidere. Multa
capita conquassabit ruinas faciendo, sed replendo aedificabit.

Mortalitatis nostrae particeps affectus, Christus mortem devicit.
20. [v 7.] De torrente in via bibet; propterea exaltabit caput. Videamus et in via bibentem de
torrente. Primo quis est torrens? Profluxio mortalitatis humanae. Sicut enim torrens pluvialibus
aquis colligitur, redundat, perstrepit, currit, et currendo decurrit, id est, cursum finit; sic est omnis
iste cursus mortalitatis. Nascuntur homines; vivunt, moriuntur; et, aliis morientibus, alii nascuntur,
rursusque, illis morientibus, alii oriuntur: succedunt, accedunt, decedunt, nec manebunt. Quid hic
tenetur? quid non currit? quid non quasi de pluvia collectum it in abyssum? Quomodo enim fluvius
repente collectus de pluvia, de guttis imbrium, it in mare, nec apparet; nec apparebat, antequam
de pluvia colligeretur: sic hoc genus humanum de occultis colligitur, et profluit; morte rursum in
occultum pergit; medium hoc sonat, et transit. De hoc torrente bibit ille; non est dedignatus bibere
de hoc torrente. Bibere enim de hoc torrente, illi erat nasci et mori. Hoc habet torrens iste,
nativitatem et mortem: suscepit hanc Christus; natus est, mortuus est: ita de torrente in via bibit.
Exsultavit enim sicut gigas ad currendam viam 85. De torrente ergo in via bibit; quia in via
peccatorum non stetit 86. Quia ergo de torrente in via bibit; propterea exaltavit caput: id est, quia
humiliatus est, "et factus est subditus usque ad mortem, mortem autem crucis; propterea eum
Deus exaltavit a mortuis, et donavit ei nomen quod est super omne nomen, ut in nomine Iesu omne
genu flectatur, coelestium, terrestrium, et infernorum, et omnis lingua confiteatur, quia Dominus
Iesus Christus in gloria est Dei Patris 87.

135 IN PSALMUM 110
ENARRATIO
Sermo

In hac vita continentiam exerceamus, mercedem in altera accepturi.
1. Venerunt dies ut cantemus Alleluia: adeste animo, fratres, ad percipienda quae Dominus
suggerit ad exhortationem nostram, et nutriendam caritatem, qua nobis inhaerere Deo bonum
est 1. Adeste animo cantatores boni, filii laudis et gloriae sempiternae veri et incorrupti Dei. Adeste
intenti, qui nostis cantare et psallere in cordibus vestris Domino, gratias semper agentes in
omnibus 2: et laudate Deum; hoc est enim Alleluia. Et hi quidem dies veniunt transituri,
transeuntque venturi, et significant diem qui non venit et transit, quia nec hesterno praeitur ut
veniat, nec crastino urgetur ut transeat. Ad quem sane nos cum venerimus, inhaerentes ei nec nos

779

