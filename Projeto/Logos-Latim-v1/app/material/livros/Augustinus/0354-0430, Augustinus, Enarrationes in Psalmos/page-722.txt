constitutae; divisa capra, nihilominus adversus se partes constitutae; divisa vacca, sic etiam de
ipsius carne factum est: et subiecit Scriptura: Aves autem non divisit. Deinde dicitur trimus aries,
trima vacca, trima capra: de avium aetate tacetur 19. Unde, rogo vos, nisi quia significantur in
avibus quidam spiritales, quorum aetas temporalis propterea tacetur, quia aeterna meditantur, et
transgrediuntur desiderio et intellectu omnia temporalia? Spiritales viri qui de omnibus iudicant, et
a nemine iudicantur 20: itaque ipsi soli non dividuntur in haereses et schismata. In ariete
intelleguntur praepositi; ducunt enim greges: in vacca plebs intellegitur Iudaeorum; habuit enim
iugum Legis, sub quo laborabat: in capra intellegitur Ecclesia de Gentibus; quibusdam enim liberis
saltibus insultabat, et amaro pascebatur oleastro. Trima sunt dicta haec animalia, quia tertio
tempore gratia revelata est. Nam primum fuit ante Legem; secundum, ex quo Lex data est; tertium,
quod nunc est, ex quo regnum coelorum praedicatur. Quid ergo dicimus, quod aries non dividatur?
Nonne episcopi fuerunt auctores schismatum et haeresum? Porro autem si plebes ipsae non
dividerentur, id est, si vacca non divideretur, si capra non divideretur; erubuissent fortasse illi in
divisionibus suis, et ad compagem remeassent. Dividuntur duces, dividuntur et plebes, ut caecus
caecum sequatur, et simul in foveam cadant 21: ponuntur adversus invicem. Aves autem non
divisit 22. Spiritales non habent divisionem, non cogitant schismata: pax est in eis, custodiunt eam
in caeteris quantum possunt; ubi in aliis deficiunt, in se tenent. Si erit ibi, inquit, filius pacis,
requiescet super eum pax vestra; si quo minus, ad vos revertetur 23. Non est filius pacis, dividi
voluit, revertetur ad te pax tua; quia aves non divisit. Veniet et caminus: nam consedit ibi Abraham
usque ad vesperam, et venit magnus terror diei iudicii. Vespera enim illa finis est saeculi; et
caminus ille, veniens dies iudicii. Divisit inter media illa quae divisa erant, etiam caminus 24. Si inter
media transiit caminus, alia in dextram, alia in sinistram separavit. Sunt ergo quidam carnales, et
tamen Ecclesiae gremio continentur, viventes secundum quemdam modum suum, quibus timemus
ne seducantur ab haereticis: quamdiu enim carnales sunt, divisibiles sunt. Aves quippe non
divisit 25; carnales dividuntur. Non potui loqui vobis quasi spiritalibus, sed quasi carnalibus 26. Et
quomodo probatur quia carnales dividuntur? Adiungit: Cum enim dicit unusquisque vestrum: Ego
sum Pauli, ego autem Apollo, ego vero Cephae; nonne carnalis estis, et secundum hominem
ambulatis? 27 Rogo vos, fratres, audite, et proficite; excutite vos de loco carnali, pergite in turturem
et columbam: Aves enim non divisit. Sed quicumque talis permanserit, et secundum quemdam
modum vitae aptum carnalibus, et de gremio Ecclesiae non recesserit, et non fuerit seductus ab
haereticis, ut ex contraria parte dividatur; veniet caminus, et ad dextram poni sine camino non
poterit. Sed si caminum pati non vult, pergat in turturem et columbam. Qui potest capere, capiat. Si
autem non sic erit, et aedificaverit super fundamentum ligna, fenum, stipulam 28, id est, amores
saeculares fundamento fidei suae superaedificaverit; tamen si in fundamento sit Christus, ut
primum locum ipse habeat in corde, et ei nihil omnino anteponatur; portantur et tales, tolerantur et
tales: veniet caminus, incendet ligna, fenum, stipulam: Ipse autem, inquit, salvus erit, sic tamen
quasi per ignem 29. Hoc aget caminus; alios in sinistram separabit, alios in dextram quodammodo
eliquabit. Aves autem non divisit 30. Sed aves videant, si aves tales sunt quae super montes illos
inhabitent; non debent sequi altitudinem cordis sui, de qualibus dicitur: Posuerunt in coelum os
suum 31. Ne a ventis tollantur, in montibus requiescant. Habent auctoritatem sanctorum,
requiescant in montibus, in Apostolis, in Prophetis: illic inhabitent tales aves, quia in montibus
petras inveniunt, firmamenta quaedam praeceptorum. Sicut enim una illa petra, Christus Verbum
Dei; sic multa verba Dei, multae petrae, et istae petrae in montibus. Vide aves ibi habitantes: Super
illos volatilia coeli inhabitabunt.

Ecclesia ab Apostolis, non a philosophis, eruditur.
6. Sed noli putare quia ista volatilia coeli auctoritatem suam sequuntur; vide quid dicat Psalmus:
De medio petrarum dabunt vocem suam. Modo si dicam vobis: Credite, hoc enim dixit Cicero, hoc
dixit Plato, hoc dixit Pythagoras; quis vestrum non irridebit me? Ero enim avis, quae non de petra
emitto vocem meam. Quid mihi unusquisque vestrum debet dicere? quid debet dicere ille qui sic
instructus est? Si quis vobis evangelizaverit praeterquam quod accepistis, anathema sit 32. Quid
mihi dicis de Platone, et de Cicerone, et de Virgilio? Habes ante te petras montium, de medio
petrarum mihi da vocem tuam. De medio petrarum dabunt vocem suam. Audiantur qui a petra
audiunt: audiantur, quia et in illis multis petris petra auditur: Petra enim erat Christus 33. Audiantur
ergo libenter, de medio petrarum dantes vocem suam: Nihil suavius tali voce alitum. Illae sonant, et
petrae resonant: sonant illae, disputant spiritales; resonant petrae, testimonia respondent
Scripturae. Ecce inde volatilia de medio petrarum dant vocem suam; habitant enim in montibus.

Apostoli, participes Verbi, gratiae dispensatores.
722

