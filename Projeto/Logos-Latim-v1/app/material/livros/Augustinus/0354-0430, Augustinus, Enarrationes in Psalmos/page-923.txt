Non es iustus, quia non facis miracula; posses et auri dicere: Non es in corpore, quia non vides 28.
Faceres, inquit, et tu, sicut et Petrus fecit. Sed Petrus et mihi fecit, quia in eo corpore sum, in quo
Petrus fecit: in illo quod potest possum, a quo divisus non sum; quod minus possum, compatitur
mihi, et quod plus potest, congaudeo illi. Ipse Dominus desuper clamavit pro corpore suo: Saule,
Saule, quid me persequeris? 29 et ipsum nemo tangebat, sed pro corpore in terra laborante caput
de coelo clamabat.

Paulum apostolum, a satana colaphizatum, Deus purificabat.
7. Si ergo, fratres, unusquisque quod potest iuste egerit, et in eo quod alius plus potest non
inviderit, sed congratulatus fuerit tamquam in uno corpore cum eo constitutus, pertinet ad eum vox
ista Psalmi: Domine, non est exaltatum cor meum, neque in altum elati sunt oculi mei; neque
ingressus sum in magnis, neque in mirabilibus super me. Quod enim excessit vires meas, ait, non
quaesivi, non ibi me extendi, nolui ibi magnificari. Nam ista exaltatio de abundantia gratiarum
quam sit timenda, ne quis de dono Dei superbiat, sed magis servet humilitatem, et faciat quod
scriptum est: Quanto magnus es, tanto humilia te in omnibus, et coram Deo invenies gratiam 30:
quam ergo timenda sit superbia de dono Dei, etiam atque etiam commendandum est Caritati
vestrae, maxime quia Psalmus brevissimus permittit nos loqui. Paulus apostolus quamvis ex
persecutore factus sit praedicator, abundantiorem gratiam consecutus est in omni labore
apostolico, quam caeteri apostoli, ut magis Deus ostenderet suum esse quod dat, non hominis.
Quomodo solent medici potentiam suae artis in desperatis ostendere: sic Dominus Iesus Christus,
medicus et salvator noster, in desperato, qui persecutor Ecclesiae fuit, ostendit magnitudinem artis
suae, ut non solum eum christianum faceret, sed et apostolum; nec tantum apostolum, sed sicut
ipse dicit, plus omnibus illis laboraret 31. Excellentissimae ergo gratiae fuit. Et videtis, fratres, quia
modo in Ecclesia Pauli apostoli Epistolae vigent, magis quam coapostolorum eius. Alii enim non
scripserunt, sed tantum locuti sunt in Ecclesia: nam quae proferuntur ab errantibus sub nomine
ipsorum, quia non sunt ipsorum, improbantur, nec acceptantur ab Ecclesia. Alii autem qui
scripserunt, nec tantum, nec tanta gratia scripserunt. Cum ergo esset magnae gratiae, et magna
dona meruisset a Deo, quid dicit quodam loco? Propter magnitudinem revelationum ne extollar.
Intendite, rem tremendam vobis dico: Propter magnitudinem, inquit, revelationum ne extollar,
datus est mihi stimulus carnis meae, angelus satanae, qui me colaphizet 32. Quid est hoc, fratres?
Ne extolleretur tamquam iuvenis, colaphizabatur tamquam puer. Et a quo? Ab angelo satanae. Quid
est hoc? Dolore quodam corporis traditur exagitatus vehementer: dolores autem corporum
plerumque immittuntur ab angelis satanae; sed hoc non possunt nisi permissi. Nam et Iob sanctus
sic probatus est. Permissus est ad eum probandum satanas, et percussit eum vulnere, ut vermibus
putresceret 33. Immundus enim permittebatur, sed sanctus probabatur. Nescit diabolus quanta
bona de illo fiant, etiam cum saevit. Saeviens intravit in cor Iudae, saeviens tradidit Christum,
saeviens crucifixit; et crucifixo Christo, redemptus est orbis terrarum. Ecce saevitia diaboli diabolo
obfuit, nobis autem profuit. Saeviendo enim, quos tenebat amisit, redemptos sanguine Domini,
quem cum saeviret effudit. Si sciret tantum damnum se passurum, non funderet in terram pretium
quo redemptum est genus humanum. Sic ergo ille angelus satanae quasi libenter permissus est
colaphizare Apostolum; sed tamen Apostolus curabatur. Et quia illud quod medicus apposuerat,
molestum erat infirmo; rogavit medicum ut auferret. Quomodo cum medicus apponit visceribus
aliquod forte epithema molestum et ardens, unde tamen curandus est ille cuius viscera tumebant;
cum ille ardere coeperit et cruciari medicamento, rogat medicum ut auferat: medicus autem
consolatur, monet eum patientiam, quia novit quam utile sit quod apposuit. Ita et Apostolus
sequitur et dicit, cum dixisset: Datus est mihi stimulus carnis meae, angelus satanae, qui me
colaphizet. Praedixit autem quare: Ne magnitudine revelationum extollar, datus est mihi stimulus
carnis meae, angelus satanae, qui me colaphizet. Propter quod ter Dominum rogavi, ait, ut auferret
eum a me 34. Hoc est dicere: Rogavi medicum, ut auferret a me molestum epithema quod mihi
apposuerat. Sed audi vocem medici: Et dixit mihi: Sufficit tibi gratia mea; nam virtus in infirmitate
perficitur 35. Ego novi quid apposuerim, ego novi unde aegrotes, ego novi unde saneris.

Gaudeamus quia nomina nostra in caelis scripta sunt.
8. Si ergo, carissimi, potuit Paulus apostolus extolli magnitudine revelationum, nisi acciperet
angelum satanae qui se colaphizaret; quis de se possit esse securus? Tutius videtur ambulare qui
minus accepit, sed si non perverse quaerat quod recte non accepit: quaerat sine quo non potest
esse in corpore Christi, aut sine quo male est illic. Tutior est enim in corpore digitus sanus, quam
lippiens oculus. Digitus exigua quaedam res est; oculus magnifica, multum potest: et tamen melius
est digitum esse et sanum esse, quam oculum esse et perturbari, lippire, excaecari. Non ergo
quaerat quisque in corpore Christi nisi sanitatem. Secundum sanitatem habeat fidem; ex fide

923

