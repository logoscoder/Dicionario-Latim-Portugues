quod sibi eum mandasse sciebant, et quod facillime, nulla infirmitate revocante, impediente,
tardante, implere poterant, per hanc superbiam declinarunt. Et ecce tota ista dura et infelix
aerumna mortalium, quodam modo haereditaria est increpatio superborum. Quando enim dixit
Deus: Adam, ubi es? 2 non ubi esset ignorabat, sed superbum increpabat; et ubi tunc esset, id est,
ad quam miseriam pervenisset, non scire cupiebat, sed interrogando increpans admonebat. Vide
autem quemadmodum, cum dixisset: Increpasti superbos, non ait: Maledicti qui declinaverunt a
mandatis tuis; ut illud tantum primorum hominum peccatum veniret in mentem: sed ait: Maledicti
qui declinant. Oportebat enim ut omnes illo terrerentur exemplo a divinis non declinare mandatis,
et diligendo iustitiam in omni tempore, in huius mundi etiam labore recipere quod in paradisi
amisimus voluptate.

Ab impiis et superbis Dei populus impeditur.
2. [v 22.] Sed quoniam superbi nec in tanta deponunt increpatione cervicem, et cum sint deiecti
laboris mortisque supplicio, extolluntur superbiae typho, imitantes elationem cadentium, irridentes
humilitatem surgentium; pro eis orat corpus Christi, cum dicit: Aufer a me opprobrium et
contemptum, quoniam testimonia tua exquisivi. Testimonia graece martyria nuncupantur, quo
verbo iam utimur pro latino: unde illos qui propter testimonium Christi diversis passionibus humiliati
sunt, et usque ad mortem pro veritate certarunt, non testes, quod latine utique possemus, sed
graece martyres appellamus. Quoniam hoc ergo familiarius auditis et dulcius, sic accipiamus haec
verba tamquam dictum sit: Aufer a me opprobrium et contemptum, quoniam martyria tua
exquisivi. Christi corpus ista cum dicit, numquid ab impiis et superbis audire opprobrium atque
contemptum ullam deputat poenam, cum potius inde perveniat ad coronam? Cur ergo quasi grave
aliquid et intolerabile a se poscit auferri, nisi quia, ut dixi, orat pro ipsis inimicis suis, quibus esse
perspicit noxium, obicere sanctum nomen Christi tamquam opprobrium Christianis, et eius a Iudaeis
irrisam crucem totamque humilitatis christianae medicinam, qua sola tumor ille sanatur quo inflati
cecidimus et iacentes amplius intumuimus, eadem superbia permanente et crescente contemnere?
Dicat itaque corpus Christi; iam enim diligere didicit inimicos suos 3; dicat Domino Deo suo: Aufer a
me opprobrium et contemptum, quia martyria tua exquisivi: id est, opprobrium quod ideo audio, et
contemptum quo ideo contemnor, quia martyria tua exquisivi, aufer a me. Inimici enim mei, quos a
me praecipis diligi, qui magis magisque moriuntur et pereunt, cum martyria tua contemnunt et
criminantur in me, profecto reviviscent et invenientur, si martyria tua venerentur in me. Ita factum
est; hoc videmus. Ecce martyrium Christi, et apud homines et in hoc mundo, non solum non est
opprobrium, sed magnum est ornamentum: ecce non solum in conspectu Domini, verum etiam in
conspectu hominum iam pretiosa est mors sanctorum eius 4; ecce non solum non contemnuntur,
verum etiam magnis honoribus praeferuntur martyres eius. Ecce filius ille iunior qui pro porcis quos
pascebat, id est, pro immundis daemonibus quos colebat, particulam suam in paucissimis
Christianis praecedentem persequebatur; iam nunc in tam multis et magnis populis gentium
martyres, quibus ingerebat opprobrium, religiosissime praedicans, et maximis laudibus quos
contemnebat exaltans, mortuus erat et revixit, perierat et inventus est 5. Hoc tam magno lucro
correctionis, conversionis et redemptionis inimicorum suorum corpus Christi Deo dixit: Aufer a me
opprobrium et contemptum: et quasi quaereretur de qua re opprobrium, de qua re contemptum;
subiungit: Quoniam martyria tua exquisivi.

Ecclesiae inimici occidendo defecerunt, martyres moriendo vicerunt.
3. [vv 23.24.] Ubi est nunc illud opprobrium? ubi ille contemptus? Abierunt atque transierunt; et
quia inventi sunt qui perierant, illa perierunt. Sed quando Ecclesia talia precabatur, illa patiebatur.
Etenim sederunt principes, inquit, et adversum me loquebantur. Inde persecutio gravis erat, quia
eam sedentes, hoc est iudiciariis sedibus eminentes, principes decernebant. Refer hoc ad ipsum
caput; invenies sedisse principes Iudaeorum, consilium quaerentes quomodo Christum perderent 6.
Refer hoc ad corpus eius, id est Ecclesiam; invenies reges terrae excogitasse atque iussisse
quomodo Christiani nusquam essent. Etenim sederunt principes, et adversum me loquebantur:
servus autem tuus exercebatur in tuis iustificationibus. Qualis exercitatio haec fuerit, qui nosse
desideras, quod adiunxit intellege: Nam et testimonia tua meditatio mea est, et consilium meum
iustificationes tuae. Recole quod superius commendavi testimonia esse martyria. Recole in
iustificationibus Domini nullam esse difficiliorem et mirabiliorem, quam ut suos quisque diligat
inimicos. Sic ergo exercebatur corpus Christi, ut et martyria eius meditaretur, et diligeret eos a
quibus opprobrantibus et contemnentibus propter ipsa martyria persecutiones patiebatur 7. Non
enim pro se, sicut iam commendavimus, sed pro ipsis potius orabat dicens: Aufer a me opprobrium
et contemptum 8. Sederunt ergo principes, et adversum me loquebantur: servus autem tuus
exercebatur in iustificationibus tuis. Quonam modo? Nam et testimonia tua meditatio mea est, et

816

