An quia vermis de carne sine concubitu nascitur, sicut Christus de Maria virgine? Et vermis, et
tamen non homo. Quare vermis? Quia mortalis, quia de carne natus, quia sine concubitu natus.
Quare non homo? Quia in principio erat Verbum, et Verbum erat apud Deum, et Deus erat
Verbum 22.

Quae Christus passus sit et quare.
8. Opprobrium hominum et abiectio plebis: videte quanta passus est! Iam ut dicamus passionem,
et ad illam maiori gemitu veniamus, videte quanta modo patitur, et deinde videte quare! Quis enim
fructus? Ecce speraverunt patres nostri, et eruti sunt de terra Aegypti. Et sicut dixi, tam multi
invocaverunt, et statim ad tempus, non in futura vita, sed continuo liberati sunt. Ipse Iob diabolo
petenti concessus est, putrescens vermibus: tamen in hac vita recuperavit salutem, duplo accepit
quae perdiderat 23: Dominus autem flagellabatur, et nemo subveniebat; sputis deturpabatur, et
nemo subveniebat; colaphis caedebatur, et nemo subveniebat; spinis coronabatur, nemo
subveniebat; levabatur in ligno, nemo eruit; clamat, Deus meus, Deus meus, utquid me
dereliquisti? non subvenitur 24. Quare, fratres mei? quare? qua mercede tanta passus est? Omnia
ista quae passus est, pretium est. Cuius rei pretio tanta passus est, recitemus, videamus quae
dicat. Primum quaeramus quae passus sit, deinde quare: et videamus quam sint hostes Christi, qui
confitentur quia tanta passus est, et tollunt quare. Hinc audiamus totum in isto psalmo, et quae
passus sit, et quare. Tenete ista duo, quid et quare. Modo ipsum quid explicem. Non ibi immoremur,
et melius ad vos perveniunt ipsa verba psalmi. Videte quae patitur Dominus, attendite Christiani:
Opprobrium hominum et abiectio plebis.
9. [vv 8.9.] Omnes qui videbant me, subsannabant me, locuti sunt labiis, et moverunt caput.
Speravit in Dominum, eruat eum; salvum faciat eum, quoniam vult eum: sed quare dicebant ista?
Quia homo factus erat, dicebant tamquam in hominem.
10. [v 10.] Quoniam tu es qui extraxisti me de ventre: numquid dicerent talia in illud quod in
principio erat Verbum, et Verbum erat apud Deum? Verbum enim illud per quod facta sunt omnia,
non extractum est de ventre, nisi quia Verbum caro factum est, et habitavit in nobis. Quoniam tu
extraxisti me de ventre: Deus meus, ab uberibus matris meae: nam ante saecula Pater meus, ab
uberibus matris meae Deus meus.
11. [v 11.]. In te iactatus sum ex utero: id est, ut mihi tu solus esses spes, iam tamquam homo, iam
tamquam infirmus, iam Verbum caro factum. De ventre matris meae Deus meus es tu: non de te
Deus meus; nam de te Pater meus: sed de ventre matris meae, Deus meus.
12. [v 12.] Ne discedas a me: quoniam tribulatio proxima est, quoniam non est qui adiuvet: videte
desertum; et vae nobis, si ipse nos deserat, quoniam non est qui adiuvet.
13. [v 13.] Circumdederunt me vituli multi, tauri pingues obsederunt me: populus et principes;
populus, vituli multi; principes, tauri pingues.
14. [v 14.] Aperuerunt super me os suum, sicut leo rapiens et rugiens: audiamus rugitum ipsorum
in Evangelio: Crucifige, Crucifige 25!
15. [v 15.] Sicut aqua effusus sum, et dispersa sunt omnia ossa mea: ossa sua, firmos suos dicit;
ossa enim firma sunt in corpore. Quando dispersit ossa sua? Quando dixit illis: Ecce ego mitto vos
velut agnos in medio luporum 26. Firmos suos dispersit, et sicut aqua effusus est: aqua enim quando
effunditur, aut abluit, aut irrigat; effusus est Christus sicut aqua, abluti sunt sordentes, rigatae sunt
mentes. Factum est cor meum tamquam cera liquescens, in medio ventris mei: ventrem suum dicit
infirmos in Ecclesia sua. Quomodo cor ipsius factum est sicut cera? Cor ipsius Scriptura ipsius, id
est, sapientia ipsius quae erat in Scripturis. Clausa enim erat Scriptura; nemo illam intellegebat:
crucifixus est Dominus, et liquefacta est sicut cera, ut omnes infirmi intellegerent Scripturam; nam
inde et velum templi scissum est, quia quod velabatur revelatum est.
16. [v 16.] Exaruit velut testa virtus mea: magnifice quod dixit, Firmius factum est nomen meum de
tribulatione. Quomodo enim testa ante ignem mollis est, post ignem fortis; sic Domini nomen ante
passionem contemnebatur, post passionem honorificatur. Et lingua mea adhaesit faucibus meis:
quomodo membrum illud in nobis non valet nisi ad loquendum; sic praedicatores suos, linguam

64

