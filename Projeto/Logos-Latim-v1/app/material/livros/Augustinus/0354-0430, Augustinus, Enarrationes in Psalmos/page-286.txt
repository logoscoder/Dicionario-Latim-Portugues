20. [v 13.] Quid ergo de gregibus tuis adhuc cogitas? Numquid manducabo carnes taurorum, aut
sanguinem hircorum potabo? Audistis quid a nobis non quaerat, qui nescio quid nobis vult indicere.
Si de talibus cogitabatis, iam auferte cogitationes vestras a talibus rebus: nihil tale Deo offerre
cogitetis. Si habes taurum pinguem, occide pauperibus: manducent ipsi carnes taurorum, etsi non
bibent sanguinem hircorum. Quod cum feceris, imputabit tibi ille qui dixit: Si esuriero, non dicam
tibi; et dicet tibi: Esurivi, et dedisti mihi manducare 77. Numquid manducabo carnes taurorum, aut
sanguinem hircorum potabo?

Quod offerre debemus gratuitum est.
21. [v 14.] Dic ergo, Domine Deus noster, quid indicis populo tuo, Israeli tuo? Immola Deo
sacrificium laudis. Dicamus illi et nos: In me sunt, Deus, vota tua, quae reddam laudis tibi 78.
Expaveram ne aliquid indiceres quod esset extra me, quod computabam in chorte mea, et a fure
iam forte ablatum erat. Quid mihi indicis? Immola Deo sacrificium laudis. Ad me redeam, ubi
inveniam quod immolem: ad me redeam, in me inveniam laudis immolationem: sit ara tua,
conscientia mea. Immola Deo sacrificium laudis. Securi sumus, non imus in Arabiam thus quaerere,
non sarcinas avari negotiatoris excutimus: sacrificium laudis quaerit a nobis Deus. Habebat hoc
sacrificium laudis Zacchaeus in patrimonio suo, habebat vidua in saccello suo, habebat nescio quis
pauper hospes in dolio suo; alius nec in patrimonio, nec in saccello, nec in dolio aliquid habebat,
totum habebat in animo suo: salus domui Zacchaei 79; et plus misit haec vidua quam divites illi 80;
iste calicem aquae frigidae porrigens 81, non perdet mercedem suam; sed et pax in terra hominibus
bonae voluntatis 82. Immola Deo sacrificium laudis. O sacrificium gratuitum, gratia datum! Non
quidem hoc emi quod offerrem, sed tu donasti: nam nec hoc haberem. Immola Deo sacrificium
laudis. Et haec immolatio sacrificii laudis, gratias agere illi a quo habes quidquid boni habes, et
cuius misericordia tibi dimittitur quidquid tuum mali habes. Immola Deo sacrificium laudis: et redde
Altissimo preces tuas. Hoc odore Dominus delectatur. Redde Altissimo preces tuas.

De tribulatione huius vitae. Desiderium vitae aeternae.
22. [v 15.] Et invoca me in die tribulationis tuae: et eximam te, et glorificabis me. Non enim
praesumere debes de viribus tuis, omnia auxilia tua mendacia sunt. Me invoca in die tribulationis:
eruam te, et glorificabis me. Ad hoc enim permisi diem tribulationis tibi fieri: quia forte si non
tribulareris, non invocares me; cum tribularis autem, invocas me; cum invocas me, eximam te; cum
eximam te, glorificabis me, ut iam non discedas a me. Obtorpuerat quidam et friguerat a fervore
orationis, et dixit: Tribulationem et dolorem inveni, et nomen Domini invocavi 83. Invenit
tribulationem tamquam aliquid utile; putruerat tabe peccatorum suorum, iam sine sensu
remanserat, invenit tribulationem tamquam ustionem et sectionem. Inveni, inquit, tribulationem et
dolorem, et nomen Domini invocavi. Et quidem, fratres, sunt tribulationes omnibus notae. Ecce
istae quae abundant in genere humano: alius damno affectus plangit, alius orbitate percussus
luget; alius patria exsulatus moeret, et redire cupit, intolerabilem peregrinationem deputans; alteri
vinea grandinata est, attendit ad labores suos, et consumptam omnem operam incassum. Quando
homo potest non contristari? Inimicum patitur ex amico. Quae maior miseria in genere humano?
Plangunt haec omnes, et dolent, et tribulationes sunt istae: et in his omnibus invocant Dominum, et
recte faciunt. Invocent Deum, potens est vel docere tolerandum, vel sanare toleratum. Novit ille
non sinere tentari nos supra quam possumus ferre 84. Invocemus Deum etiam in istis
tribulationibus: sed hae tribulationes inveniunt nos, sicut in alio psalmo scriptum est: Adiutor in
tribulationibus quae invenerunt nos nimis 85: est quaedam quam nos debemus invenire. Inveniant
nos istae tribulationes: est quaedam tribulatio quam nos debemus quaerere, et invenire. Quae est
ista? Ea ipsa in hoc mundo felicitas, affluentia rerum temporalium: non quidem ipsa tribulatio est;
solatia sunt nostrae tribulationis. Cuius tribulationis? Nostrae peregrinationis. Hoc enim ipsum quod
cum Deo nondum sumus, hoc ipsum quod inter tentationes molestiasque versamur, quod sine
timore esse non possumus, tribulatio est: non enim est illa securitas quae nobis promissa est. Hanc
tribulationem peregrinationis suae qui non invenerit, ad patriam redire non cogitat. Tribulatio illa
est, fratres. Certe modo facimus bona opera, quando porrigimus panem esurienti, donum
peregrino, et caetera: tribulatio est et haec. Invenimus enim miseros super quos misericordiam
facimus; et miserorum miseria facit nos compatientes. Quanto melius ibi iam esses, ubi non invenis
esurientem quem pascas, ubi non invenis peregrinum quem suscipias, non nudum quem vestias,
non aegrum quem visites, non litigantem quem concordes? Omnia enim ibi summa sunt, vera sunt,
sancta sunt, aeterna sunt. Panis noster ibi iustitia est, potus noster ibi sapientia est, vestis nostra
ibi immortalitas est, domus nostra aeterna in coelis, firmitas nostra immortalitas. Numquid
aegritudo subrepit? numquid lassitudo ad somnum trahit? Nulla mors, nulla lis: ibi pax, quies,
gaudium, iustitia. Nullus intrat inimicus, nullus labitur amicus. Quae ibi quies! Si cogitemus, et

286

