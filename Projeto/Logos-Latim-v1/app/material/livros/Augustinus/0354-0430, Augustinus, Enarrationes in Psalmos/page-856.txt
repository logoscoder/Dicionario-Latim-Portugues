veritas; cum in alio psalmo legatur: Universae viae Domini misericordia et veritas 21. Sed erga
sanctos et universae viae Domini misericordia, et universae viae Domini veritas: quia et in
iudicando subvenit, atque ita non deest misericordia; et in miserando id exhibet quod promisit, ne
veritas desit. Erga omnes autem et quos liberat, et quos damnat, omnes viae Domini misericordia
et veritas; quia ubi non miseretur, vindictae veritas exhibetur. Multos quippe immeritos liberat,
immeritum autem neminem damnat.

Regnum sempiternum filiis se daturum, Deus spopondit.
9. [v 152.] Ab initio cognovi, inquit, de testimoniis tuis, quia in aeternum fundasti ea. Quod graecus
ait,
, aliqui nostri ab initio, aliqui initio, aliqui in initiis interpretati sunt. Sed qui
pluraliter hoc dicere maluerunt, graecam locutionem secuti sunt. Latinae autem linguae illud potius
usitatum est, ut ab initio vel initio dicatur, quod
graece quasi pluraliter, sed
adverbialiter dicitur: quale est apud nos, cum dicimus: Alias hoc facio; pluralem numerum feminini
generis dicere videmur, sed adverbium est, et significat Alio tempore. Quid est ergo: Ad initio
cognovi, vel potius, ut et nos adverbialiter id dicamus: Initio cognovi de testimoniis tuis, quia in
aeternum fundasti ea? Testimonia Domini in aeternum ab illo dicit esse fundata, et hoc se initio
cognovisse testatur, nec aliunde cognovisse quam de ipsis utique testimoniis. Quae sunt ista
testimonia, nisi quibus testatus est Deus daturum se regnum suis filiis sempiternum? Et quia hoc in
Unigenito se daturum esse testatus est, de quo dictum est: Et regni eius non erit finis 22; ipsa
testimonia dixit in aeternum esse fundata, quia id quod per ea Deus promisit, aeternum est. Nam
per se ipsa testimonia tunc non erunt necessaria, quando res ipsa videbitur, propter quam
credendam nunc testimonia requiruntur. Et ideo bene intellegitur dictum, fundasti ea, quia in
Christo vera monstrantur. Fundamentum enim aliud nemo potest ponere, praeter id quod positum
est, quod est Christus Iesus 23. Unde hoc ergo iste initio cognovit, nisi quia Ecclesia loquitur, quae
terris non defuit ab initio generis humani, cuius primitiae Abel sanctus est, immolatus et ipse 24 in
testimonium futuri sanguinis Mediatoris ab impio fratre fundendi? Nam et illud ab initio dictum est:
Erunt duo in carne una 25: quod magnum sacramentum apostolus Paulus exponens: Ego, inquit,
dico in Christo et in Ecclesia 26.

174 IN EUMDEM PSALMUM 118
Sermo 30

Qui se humiliat exaltabitur.
1. [v 153.] Nemo in Christi corpore constitutus a se alienam arbitretur esse hanc vocem (quoniam
re vera totum Christi corpus in hac humilitate positum dicit), unde psalmi huius incipit lectio, de qua
nunc disputare suscepimus: Vide humilitatem meam, et eripe me; quia legem tuam non sum
oblitus. Hoc loco nullam Dei legem convenientius intellegimus, nisi qua immobiliter fixum est ut
omnis qui se exaltat, humilietur, et omnis qui se humiliat, exaltetur 1. Superbus ergo malis, ut
humilietur, innectitur; humilis a malis, ut exaltetur, eripitur.
2. [v 154.] Iudica, inquit, iudicium meum, et redime me. Superior quodammodo sententia repetita
est. Quod enim ait: Vide humilitatem meam; hoc est: Iudica iudicium meum: et quod ait, et eripe
me; hoc est, et redime me. Quod vero supra dictum est, quia legem tuam non sum oblitus; huic
congruit quod infra est, propter eloquium tuum vivifica me. Ipsum enim eloquium est lex Dei, quam
non est oblitus, ut se exaltandus humiliaret. Ad ipsam vero exaltationem pertinet quod ait: Vivifica
me; quia sanctorum exaltatio vita aeterna est.

Omnia bona a Deo salvante accepimus.
3. [v 155.] Longe est, inquit, a peccatoribus salus; quia iustificationes tuas non exquisierunt. Quis
enim te discernit, o tu qui dixisti: Longe est a peccatoribus salus? quis te discernit a peccatoribus,
ut non a te longe, sed tecum sit salus? Hoc te nempe discernit, quia id quod isti non egerunt, ipse
fecisti, hoc est, Dei iustificationes exquisisti. Quid autem habes quod non accepisti? 2 Nonne tu es
qui paulo ante dicebas: Clamavi in toto corde meo; exaudi me, Domine: iustificationes tuas
exquiram 3? Ergo ab illo ad quem clamasti, ut eas exquireres accepisti. Ipse te igitur discernit ab eis
a quibus propterea longe est salus, quia iustificationes Dei non exquisierunt.

856

