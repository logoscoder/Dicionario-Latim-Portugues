manere. Et si manent quaedam cum Deo, quae facta sunt a Deo, non manent in se, sed in Deo, non
recedendo a Deo. Quid enim? dicturi sumus, fratres, quod Angeli perituri sunt igne, quo incendetur
mundus? Absit. Sed quid? dicemus quod Angelos Deus non fecerit? Absit. Sed quid dicemus? Et
unde essent, si non ab illo facti essent? Ipse dixit, et facta sunt; ipse mandavit et creata sunt 37.
Dictum est enim hoc, cum operum eius commemoratio fieret, in quibus et Angeli nominati sunt.
Erunt ergo cum illo Angeli, etiam mundo igne flagrante; et erit incendium mundi, non incendens
sanctos Dei: quod fuit caminus regis tribus pueris 38, hoc erit ardens mundus iustis in Trinitate
signatis.

Ad Deum mutantem, non mutatum, veniemus cum fuerimus mutati.
14. Forte hic coelos etiam non importune intellegimus ipsos iustos, sanctos Dei, in quibus manens
Deus intonuit praeceptis, coruscavit miraculis, imbrificavit terram sapientia veritatis; coeli enim
enarraverunt gloriam Dei 39. Sed numquid etiam ipsi peribunt? An secundum quemdam modum
peribunt? Secundum quem modum? Secundum vestimentum. Quid est, secundum vestimentum?
Secundum corpus. Vestimentum enim animae corpus; Dominus enim vestimentum nominavit, ubi
ait: Nonne anima plus est quam esca, et corpus plus quam vestimentum? 40 Quomodo ergo perit
vestimentum? Etsi exterior homo noster corrumpitur, sed interior renovatur de die in diem 41. Ergo
ipsi peribunt, sed secundum corpus: Tu autem permanes. Si ergo secundum corpus peribunt, ubi
ergo resurrectio carnis? ubi exemplum membrorum quod praecessit in capite? ubi? Vis audire?
Mutabitur; non tale erit quale fuit. Audi Apostolum dicentem: Et mortui resurgent incorrupti, et nos
immutabimur. Quomodo immutabimur? Seminatur corpus animale, surget corpus spiritale 42. Ergo
seminatur mortale, resurget immortale; seminatur corruptibile, resurget incorruptibile. Mutationem
itaque exspectamus: ita peribunt coeli, et immutabuntur coeli. Sed fortasse sanctorum corpora non
recte dicuntur coeli? Si non portant Deum, non sint coeli. Et unde, inquit, mihi probas quia portant
Deum? Usque adeone excidit tibi: Glorificate et portate Deum in corpore vestro 43? Ergo tales coeli
peribunt, sed non in aeternum; peribunt ut mutentur. An non hoc dicit Psalmus? Lege sequentia: Et
omnes sicut vestimentum veterascent, et sicut opertorium mutabis eos, et mutabuntur; tu autem
idem ipse es, et anni tui non deficient. Vestem audis, coopertorium audis, et aliud quam corpus
intellegis? Speremus ergo etiam immutationem corporum nostrorum, sed tamen ab illo qui erat et
ante nos, et manet post nos; a quo sumus quod sumus, ad quem veniemus cum fuerimus mutati;
mutantem, non mutatum; facientem, non factum; et moventem, sed manentem; et quomodo
intellegi a carne et sanguine potest: Ego sum qui sum: Tu vero idem ipse es, et anni tui non
deficient. Sed nos ad illos annos cum his pannosis annis quid sumus? Et illi qui sunt? Nec tamen
desperare debemus. Iam enim magnitudine quadam et excellentia sapientiae dixerat: Ego sum qui
sum; et tamen ad nos consolandos: Ego sum, inquit: Deus Abraham, et Deus Isaac, et Deus
Iacob 44: et nos Abrahae semen sumus 45: et nos quamvis abiecti, quamvis terra et cinis, in illo
speramus. Servi sumus; sed propter nos Dominus noster formam servi accepit 46: propter nos
mortales immortalis mori voluit, propter nos hoc exemplum resurrectionis ostendit. Ergo speremus
venturos nos ad hos annos stantes, in quibus non circuitu solis peraguntur dies, sed manet quod est
sicuti est, quia hoc solum vere est.

In terram promissionis homo intrat innovatus.
15. [v. 29.] Nos autem utrum aliquando ibi esse possimus dic. Audi, et vide utrum debeas
desperare; audi quod sequitur: Filii servorum tuorum in habitabunt. Ubi nisi in annis non
deficientibus? Filii servorum tuorum inhabitabunt; et semen eorum in saeculum dirigetur: in
saeculum saeculi, in saeculum aeternum, in saeculum manens. Sed filii, inquit, servorum tuorum:
metuendum ne nos servi Dei simus, et filii nostri ibi futuri sint, non nos? Aut si nos filii sumus
servorum, quia filii sumus Apostolorum, quid dicturi sumus? Quaenam tandem audacia tam infelix
filiorum subnascentium, et recenti successione gloriantium, quae audeat dicere: Nos ibi erimus;
Apostoli ibi non erunt? Absit hoc a pietate filiorum, absit a fide parvulorum, absit ab intellegentia
grandium. Ibi erunt et Apostoli: arietes praecedunt, agni sequuntur. Quare ergo: Filii servorum
tuorum; et non de compendio: Servi tui? Et illi servi tui, et filii eorum servi tui, et istorum filii
nepotes illorum, quid, nisi servi tui? Omnes compendio includeres, si diceres: Servi tui inhabitabunt.
Videamus quid nos voluerit admonere. Est enim quiddam gestum in prioribus saeculis. Per
quadraginta annos filii Israel attriti sunt in eremo: nullus eorum intravit in terram promissionis, sed
filii eorum; intrarunt sane, quia ita recordamur, nisi fallor, duo, caeteri non 47. Intrarunt de tot
millibus duo. Laboratum est cum eis tantum: sed Deus non laborat; certe laboraverunt servi ipsius.
Quanta pertulit, quanta audivit Moyses pro hominibus non intraturis in terram promissionis?
Intrarunt filii eorum, quid significat? Intrarunt novi homines, veteres non intrarunt. Inde tamen
intrarunt duo, unus et unitas, tamquam caput et corpus, Christus et Ecclesia, cum omni illa

695

