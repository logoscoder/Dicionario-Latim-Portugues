sed de bonitate. Ipsa est enim vera contentio, vel potius certamen salubre, ut sit bonus contra
malum, non ut sint duo mali.

Solus Deus novit diem vindictae.
2. [vv 12.13.] Ergo ad psalmum respicite. Primae partes iam tractatae sunt, sequuntur haec.
Observabit peccator iustum, et stridet super eum dentibus suis: Dominus autem irridebit eum.
Quem? Utique peccatorem stridentem super iustum dentibus suis. Unde autem Dominus irridebit
eum? Quoniam prospicit quod veniet dies eius. Acerbus videtur, cum minatur iusto nesciens horam
sui crastinam: Dominus autem videt, et prospicit diem eius. Quem diem? Quo reddet unicuique
secundum opera sua 3. Thesaurizat enim sibi iram in die irae et revelationis iusti iudicii Dei 4. Sed
Dominus prospicit, tu autem non prospicis; indicavit tibi qui prospicit. Tu diem iniusti quo poenas
pensurus est ignorabas: sed qui scit, non te celavit. Non parva pars scientiae est, scienti coniungi.
Ille habet oculos cognitionis, tu habeto credulitatis. Quod videt Deus, crede tu. Veniet enim dies
iniusti, quem prospicit Deus. Qui dies? Cuiusque vindictae. Necesse est enim ut vindicetur in
impium, vindicetur in iniustum, sive convertat se, sive non se convertat. Si enim se converterit, hoc
ipsum in illo vindicatur; quod periit iniquitas. Nonne irrisit Dominus prospiciens dies iniquorum
duorum, et Iudae traditoris et Sauli persecutoris 5? Unius diem prospexit ad poenam, alterius ad
iustitiam. In utrumque vindicatum est: ille est gehennae ignibus deputatus, iste coelesti voce
prostratus. Ergo et tu quem pateris iniquum, per oculos fidei prospice cum Deo dies eius; et cum
eum videris in te saevientem, die tibi: Iste aut correctus, mecum erit; aut perseverans, mecum non
erit.

Nunc iusti patientur, tunc persecutores punientur.
3. [vv 14-16.] Quid enim? Iniustitia iniusti tibi nocet, et illi non nocet? Unde fieri potest, ut iniquitas
eius, quae per eius indignationem et odium procedit ad laedendum te, non prius ipsum vastet intus,
quam te tentet foris? Tuum corpus premit adversitas, illius animum putrefacit iniquitas. Nam et
quidquid in te profert, in illum redit. Eius enim persecutio te facit purgatum, illum reum. Cui ergo
plus nocet? Ecce saeviendo exspoliavit te: quis damno graviore percutitur, qui amittit pecuniam, an
qui amittit fidem? Norunt dolere damna ista, qui habent oculum interiorem. Multis enim fulget
aurum, fides non fulget. Habent quippe oculos unde aurum videant: unde fidem videant, non
habent. Nam si haberent et viderent, utique plus amarent: et tamen quando eis frangitur fides,
clamant, invidiam faciunt, et dicunt: O fides! ubi est fides? Amas eam ut exigas; ama ut exhibeas.
Ergo quia omnes qui persequuntur iustos, graviore damno feriuntur, et graviore pernicie
afflictantur, cum in eis vastatur ipse animus; sequitur, et ostendit hoc psalmus: Gladium eduxerunt
peccatores, intenderunt arcum suum: ut deiciant inopem et pauperem, ut trucident rectos corde.
Framea eorum intret in cor ipsorum. Facile est ut framea eius, id est, gladius eius perveniat ad
corpus tuum, sicut pervenit gladius persecutorum ad corpora martyrum; sed percusso corpore, cor
mansit illaesum: illius autem cor qui gladium eduxit in corpus iusti, non plane mansit illaesum. Hoc
psalmus iste testatur. Framea eorum non intret, dixit, in corpus eorum: sed: Framea eorum intret in
cor ipsorum. In corpore occidere voluerunt, in anima moriantur. Illos enim quorum corpora
interficere voluerunt, securos Dominus fecit, dicens eis: Nolite timere eos qui corpus occidunt,
animam autem non possunt occidere 6. Quale est autem saevire gladio, nec posse occidere nisi
corpus inimici, et posse occidere animam suam? Desipiunt, contra se saeviunt, insaniunt, non se
vident: tamquam si vellet aliquis per corpus suum ferrum traicere, ut conscinderet tunicam alterius.
Attendis quo pervenisti, et non attendis qua traiecisti: illius conscidisti vestem, tuam carnem.
Constat ergo plus esse quod se laedunt iniqui, et quod sibi nocent, quam quod sibi videntur nocere
illis quos oderunt. Framea ergo eorum intret in cor ipsorum. Sententia Domini est aliter fieri non
potest. Et arcus eorum conteratur. Quid est, arcus eorum conteratur? Insidiae ipsorum frustrentur.
Superius enim dixerat: Gladium eduxerunt peccatores, intenderunt arcum suum. Gladii eductionem,
intellegi voluit apertam oppugnationem: arcus autem intentionem, occultas insidias intellegi voluit.
Ecce gladius eius perimit eum, et dispositio insidiarum eius frustratur. Quid est, frustratur? Nihil
nocet iusto. Quomodo ergo nihil ei nocuit, verbi gratia, quem sic exspoliavit, cui tollendo res suas
ad angustias perduxit? Habet quod cantet: Melius est modicum iusto super divitias peccatorum
multas.

Proponitur exemplum passionis Christi.
4. [v 17.] Sed potentes sunt iniqui, et multa faciunt, et suppetit eis rerum effectus; agendi celeritas,
iussionem obedientia sequitur. Numquid semper sic? Quoniam brachia peccatorum conterentur.
Brachia ergo eorum, potentia eorum. Quid facturus est in gehenna? An quod facit ille dives, qui

171

