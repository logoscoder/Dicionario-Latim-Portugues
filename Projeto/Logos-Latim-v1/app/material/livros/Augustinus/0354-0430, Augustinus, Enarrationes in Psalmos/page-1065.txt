gemitu: Inveteravi in omnibus inimicis meis 2. Inveteravit homo per peccatum, innovatur per
gratiam. Omnes ergo qui innovantur in Christo, ut ad vitam aeternam incipiant pertinere, canticum
novum cantant.

Peccatorum canticum vetus est; cantemus nos canticum novum.
2. Et hoc canticum pacis est, canticum hoc caritatis est. Quisquis se a coniunctione sanctorum
separat, non cantat canticum novum. Secutus est enim veterem animositatem, non novam
caritatem. In nova caritate quid est? Pax, vinculum sanctae societatis, compago spiritalis,
aedificium de lapidibus vivis. Ubi est hoc? Non in uno loco, sed per universum orbem terrarum. Audi
hoc de alio psalmo: sic dicit: Cantate Domino canticum novum; cantate Domino, omnis terra 3. Ex
hoc intellegitur quia qui non cum omni terra cantat, canticum vetus cantat, quaelibet verba de ore
eius procedant. Quid enim attendo quid sonet, cum video quid cogitet? Et tu, inquis, vides quid
cogitet? Facta indicant. Nam oculus in conscientiam non penetrat. Attendo quid agat, et ibi
intellego quid cogitet. Neque enim si quisque, verbi gratia, comprehenderit hominem in furto, in
homicidio, in adulterio, cogitationes ipsius in corde videt, sed in factis. Sunt quaedam quae intus
latent; sed sunt et multa quae procedunt in opera, et manifesta fiunt etiam hominibus. Cum ergo
essent illi qui se a compage Christi caritatis et societate sanctae Ecclesiae separarunt, mali intus
apud se, non noverat nisi Deus. Venit tentatio; separavit illos, et patefecit hominibus quod noverat
Deus. Non enim fructus ostenditur nisi in factis. Unde dictum est: Ex fructibus eorum cognoscetis
eos 4. Dixit enim Dominus ad quosdam, qui ovium vestitu se induunt, intus autem sunt lupi
rapaces 5; et ne forte fragilitas humana dignoscere non posset lupum sub ovina pelle, ait: Ex
fructibus eorum cognoscetis eos. Quaerimus fructus caritatis, invenimus spinas dissensionis. Ex
fructibus eorum cognoscetis eos. Ergo canticum eorum vetus est: cantemus nos canticum novum.
Iam diximus, fratres, omnis terra cantat canticum novum. Qui cum omni terra non cantat canticum
novum, dicat quod vult, linguis sonet Alleluia, dicat tota die, dicat tota nocte; non valde aures meae
inclinantur ad vocem cantantis, sed quaero mores operantis. Interrogo enim, et dico: Quid est quod
cantas? Respondet: Alleluia. Quid est, Alleluia? Laudate Dominum. Veni, simul laudemus Dominum.
Si tu laudas Dominum et ego laudo Dominum; quare in discordia sumus? Caritas laudat Dominum,
discordia blasphemat Dominum.

Bona grana, inter paleas nunc gementia, ventilatorem exspectant.
3. Et vultis iam nosse ubi cantetis canticum novum? Quae dicturus est in ipso Psalmo, videte
quomodo fiant, et ubi fiant; utrum per omnes gentes fiant ista, an in una aliqua parte terrarum: et
hinc plenius intellegetis ad quem pertineat canticum novum. Iam quidem manifestum est illud quod
de alio psalmo commemoravi: Cantate Domino canticum novum 6: Et ut ostenderet in cantico novo
esse fructum caritatis et unitatis, addidit: Cantate Domino, omnis terra 7. Nemo se separet, nemo
se disiungat: triticum es, ferto paleam quousque ventiletur. De arca vis excuti? Etsi triticum esses
foris ab area, invenirent te volatilia, et colligerent te 8. Adde quia eo ipso quo discedis et volas,
paleam te esse indicas: et quia levis eras, venit ventus, et de sub pedibus boum ablatus es. Qui
autem triticum sunt, ferunt trituram; gaudent, quia grana sunt, gemunt inter paleam, exspectant
ventilatorem, quem cognoscunt redemptorem. Cantate Domino canticum novum: laus eius in
Ecclesia sanctorum. Haec est Ecclesia sanctorum, Ecclesia frumentorum toto terrarum orbe
diffusorum; per agrum Domini seminata, quod est hic mundus, ipso Domino exponente, cum de
seminante diceret: Quia homo seminavit bonum semen in agro suo, et venit inimicus, et
superseminavit zizania; et dixerunt servi patrifamilias: Nonne bonum semen seminasti in agro tuo?
unde hic sunt zizania? Respondit ille: Inimicus homo hoc fecit 9. Voluerunt colligere zizania, et
compescuit illos dicens: Sinite utraque crescere usque ad messem; et in tempore messis dicam
messoribus: Colligite primum zizania, et alligate fasciculos ad comburendum ea: triticum autem
meum reponite in horreo 10. Postea interrogaverunt eum discipuli dicentes: Narra nobis parabolam
zizaniorum 11. Et ipse exponit omnia, ut nullus homo cordi suo tribuat quod ibi intellexerit, sed
Magistro coeli exponenti. Nemo dicat: Exposuit sibi quomodo voluit. Si parabolam prophetae
exponeret Dominus, quando ipse per eos loquebatur quod dicebant; quis auderet dicere, non sic
debere exponere? Multo magis, quando ipse exposuit quod proposuit ipse, quis audet contradicere
manifestae veritati? Cum ergo hanc parabolam Dominus exponeret, ait: Qui autem seminat bonum
semen, est Filius hominis 12: se utique demonstrans. Bonum vero semen, filii sunt regni 13: ipsa est
Ecclesia sanctorum. Zizania autem, filii sunt maligni. Ager est hic mundus 14. Iam videte, fratres,
quia per mundum seminatum est bonum semen, et per mundum seminata sunt zizania. Numquid in
parte triticum, et in parte zizania? Per totum triticum, et per totum zizania. Ager Domini mundus
est, non Africa. Non quomodo terrae istae: Getulia fert sexagenum aut centenum, et Numidia fert
denum: non sic est Deo ager suus. Ubique illi fertur fructus, et centenus, et sexagenus, et tricenus:

1065

