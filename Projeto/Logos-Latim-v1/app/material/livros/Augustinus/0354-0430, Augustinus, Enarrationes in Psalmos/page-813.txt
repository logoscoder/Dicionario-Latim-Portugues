3. Nusquam ergo se extollat humana superbia: donis suis Deus retribuit bona praemia. Sed iste qui
iam orat et dicit: Retribue servo tuo, vivam; si penitus esset mortuus, non oraret: sed ab illo accepit
initium bonae concupiscentiae, a quo vitam poscit obedientiae. Habebant enim aliquam fidem, qui
dicebant: Domine, auge nobis fidem 17. Ille vero et incredulitatem suam confitebatur, nec fidem
diffitebatur, qui cum esset interrogatus utrum crederet, ait: Credo, Domine; adiuva incredulitatem
meam 18. Iam utique vivere incipiens postulat vitam, qui credens orat obedientiam: non pro ea
servata praemium; sed ut servetur, auxilium. Vita quippe crescente vivescit per omnem diem, qui
renovatur de die in diem 19.
4. [v 18.] Sciens autem verba Dei non posse custodiri per obedientiam, nisi videantur per
intellegentiam, hoc quoque orationi addit et dicit: Revela oculos meos, et considerabo mirabilia de
lege tua. Ad hoc etiam illud pertinet, quod adiungit: Inquilinus ego sum in terra: sive, ut nonnulli
codices habent: Incola ego sum in terra; ne abscondas a me mandata tua. Quod enim ait superius:
Revela oculos meos; hoc postea dixit, ne abscondas a me: et quod ibi dixerat, mirabilia de lege tua;
hoc alio modo repetens ait, mandata tua. Nihil est autem mirabilius in mandatis Dei, quam: Diligite
inimicos vestros 20; hoc est, retribuite bona pro malis. Sed de isto inquilinatu vel incolatu non est
sermo coarctandus; et ideo non iste de hac re, sed alius exspectandus, et Domino adiuvante
reddendus est.

152 IN EUMDEM PSALMUM 118
Sermo 8

Deum per fidem ambulamus peregrinamur a Domino.
1. [v 19.] Exspectationi Caritatis vestrae de sequentibus huius maximi psalmi sermo reddendus est,
ab illo versu scilicet, ubi ait: Incola ego sum in terra; non abscondas a me mandata tua: sive, ut
nonnulli codices habent: Inquilinus ego sum in terra. Quod enim est in graeco
, aliqui
nostri inquilinus, aliqui incola, nonnunquam etiam advena interpretati sunt. Inquilini non habentes
propriam domum, habitant in aliena; incolae autem vel advenae, utique adventitii perhibentur. Ubi
magna de anima exoritur quaestio. Neque enim secundum corpus dictum videri potest: Incola, vel
advena, vel inquilinus sum in terra; cum de terra corpus originem ducat. Sed in hac profundissima
quaestione nihil audeo definire. Sive enim propter animam merito dici potuerit: Inquilinus, vel
incola, vel advena ego sum in terra; sive secundum totum hominem, quia paradisi aliquando civis
fuit, ubi utique non erat qui ista dicebat; sive quod est ab omni controversia liberius, non omnis
homo possit hoc dicere, sed cui patria promissa est aeterna in coelis: hoc scio, quia tentatio est vita
humana super terram 1; et iugum grave est super filios Adam 2. Verum me plus delectat secundum
istam disputare sententiam, ut ideo nos in terra inquilinos vel incolas esse dicamus, quia supernam
patriam, unde pignus accepimus, et quo pervenientes nunquam inde migremus, invenimus. Nam et
ille qui in alio psalmo dicit: Inquilinus ego sum apud te et peregrinus, sicut omnes patres mei 3; non
ait: Sicut omnes homines; sed dicendo, sicut omnes patres mei, iustos procul dubio vult intellegi,
qui eum tempore praecesserunt, et in hac peregrinatione gemitu pio supernae patriae suspirarunt.
De quibus scriptum est ad Hebraeos: Secundum fidem mortui sunt hi omnes, cum non accepissent
promissiones, sed longe eas videntes et salutantes, et confitentes quia hospites et peregrini sunt
super terram. Qui enim talia dicunt, ostendunt quia patriam quaerunt. Et si quidem eius memores
essent a qua discesserant, habuissent tempus revertendi; nunc autem meliorem appetunt, id est
coelestem: ideo non confunditur de his Deus vocari Deus eorum; praeparavit enim eis civitatem 4.
Et illud quod legimus: Quamdiu sumus in corpore, peregrinamur a Domino 5; potest intellegi hoc
non esse omnium, sed fidelium: Non enim omnium est fides 6. Et videmus quid his verbis Apostolus
iungat. Cum enim dixisset: Quamdiu sumus in corpore, peregrinamur a Domino: Per fidem enim
ambulamus, inquit, non per speciem 7; ut intellegeremus eorum esse istam peregrinationem, qui
ambulant per fidem. Infideles autem, quos Deus non praescivit nec praedestinavit conformes fieri
imaginis Filii sui 8, non possunt veraciter dicere se in terra peregrinos, quando ibi sunt, ubi
secundum carnem nati sunt: non enim habent alibi civitatem; ac per hoc non sunt in terra
alienigenae, sed terrigenae. Unde ait alia Scriptura de quodam: Posuit enim apud mortem domum
suam, et apud inferos cum terrigenis axes suos 9. Sunt autem et ipsi peregrini et inquilini, non huic
terrae, sed populo Dei, a quo sunt alienigenae. Unde credentibus, et sanctam civitatem, quae non
est de hoc mundo, habere incipientibus Apostolus dicit: Igitur iam non estis peregrini et inquilini;
sed estis cives sanctorum et domestici Dei 10. Ipsi ergo sunt cives terreni, qui sunt Dei populo
peregrini: qui vero cives sunt in populo Dei, ipsi sunt in terra peregrini; quia totus idem populus,

813

