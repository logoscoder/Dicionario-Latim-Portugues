7. [v 13.] Ipsi montes et illae petrae unde habent vocem? Ut enim rigemur Scripturis, confugimus
ad apostolum Paulum. Ille unde habet? Confugimus ad Isaiam. Isaias unde? Audi unde: Rigans
montes de superioribus suis. Modo si ad nos venerit homo gentilis incircumcisus, crediturus Christo,
damus ei Baptismum, nec revocamus ad illa opera Legis. Et si nos interroget Iudaeus quare ita
faciamus, sonamus de petra, dicimus: Hoc fecit Petrus, hoc fecit Paulus: de medio petrarum damus
vocem nostram. Illa autem petra, ipse Petrus mons magnus, quando orabat et illum visum videbat,
de superioribus rigabatur. Paulus apostolus dicit Gentibus: Si circumcidamini, Christus vobis nihil
proderit 34. Dicit hoc Paulus, tamquam mons: inde nos dicimus, sonantes de petra. Riget Dominus
ipsam petram de superioribus suis. Nam cum ista petra adhuc esset in infidelitate aspera, volens
eam rigare de superioribus suis ut flueret aqua in convalle, clamavit: Saule, Saule quid me
persequeris? 35 Non ei legit prophetam, non ei legit alterum apostolum; omnia enim ista
contemneret mons magnus: rigavit illum de superioribus suis; et statim rigatus et manare iam
volens: Domine, ait, quid me iubes facere 36? Accipe illum montem vel petram, unde possis dare
vocem tuam; accipe illum, et vide rigari de superioribus, et effluere in inferioribus. Audi hoc et in
uno loco: Sive, inquit, mente excessimus Deo, sivi temperantes sumus vobis 37. Quod ait, mente
excessimus; vos capere non potestis: excessimus enim omnia ista carnalia, vos adhuc carnales
estis. Deo ergo mente excessimus; et quod videmus cum mente excedimus, effari non possumus:
ibi enim audivit ineffabilia verba, quae non licet homini loqui 38. Quid ergo, inquiunt illi carnales, illi
lepores, nos non irrigabimur? ad nos nihil perveniet? Et quomodo emittit fontes in convallibus? et
quomodo in medio montium pertransibunt aquae? Ad hoc ergo pertinet: Sive temperantes sumus
vobis. Unde hoc? quem imitamur? Caritas, inquit: Christi compellit nos 39. Tu particeps Verbi, etsi
hodie spiritalis, heri carnalis, ad carnales dedignaris descendere, cum ipsum Verbum caro factum
sit, ut habitaret in vobis 40.

Apostoli, Dei et Ecclesiae servi, spiritalia dant, temporalia accipiunt.
8. Benedicamus ergo Dominum, et laudemus eum qui rigat montes de superioribus suis. Inde
veniet irrigatio ad terram, inde et humilia satiabuntur: sequitur enim: De fructu operum tuorum
satiabitur terra. Quid est: De fructu operum tuorum? Nemo glorietur in operibus suis; sed qui
gloriatur, in Domino glorietur 41. Gratia tua satiatur, cum satiatur: non dicat meritis suis datam
gratiam fuisse. Si gratia dicitur, gratis datur: si operibus redditur, merces redditur 42. Gratis ergo
accipe, quia impius iustificaris. De fructu operum tuorum satiabitur terra.
9. [v 14.] Producens fenum iumentis, et herbam servituti hominum. Verum est, video, agnosco
creaturam: producit terra fenum iumentis, et herbam servituti hominum. Sed video et alia iumenta
Domini, quae significantur, cum dicitur: Bovi trituranti os non infrenabis 43: dicit enim ipsum
iumentum: Numquid de bobus pertinet ad Deum? 44 Propter nos ergo Scriptura dicit. Quomodo ergo
producit terra fenum iumentis? Quia Dominus constituit ut qui Evangelium annuntiant, de Evangelio
vivant 45. Misit praedicatores, et ait illis: Omnia quae ab ipsis apponuntur vobis, manducate; dignus
est enim operarius mercede sua 46. Cum enim dixisset: Quae apponuntur vobis, manducate; ne illi
dicerent: Improbi erimus ad mensas alienas cum indigebimus, vis nos ita esse frontosos? Non,
inquit, non est illa donatio eorum, sed vestra merces. Cuius rei merces? Quid dant? quid accipiunt?
Dant spiritalia, accipiunt carnalia; dant aurum, accipiunt fenum. Omnis enim caro fenum, et claritas
carnis ut flos feni 47. Omnia temporalia quae tibi superfluunt et redundant, fenum iumentorum est.
Quare? Quia carnalia sunt. Audi quorum iumentorum sit fenum. Si nos vobis spiritalia,
seminavimus, magnum est si carnalia vestra metamus? 48 Hoc Apostolus dixit, talis annuntiator tam
laboriosus, tam impiger, tam exercitatus, ut ipsum fenum donaret terrae. Ego, inquit, nullius horum
usus sum 49. Ostendit sibi deberi, et non accepit; nec condemnavit eos qui acceperunt quod
debebatur. Condemnandi enim erant exigentes indebita, non accipientes mercedem suam: ille
tamen et ipsam mercedem suam donavit. Non quia alius tibi donavit, non debes alteri; alioquin non
eris irrigata terra quae producit fenum iumentis. De fructu operum tuorum, inquit, satiabitur terra:
producens fenum iumentis. Tu noli esse sterilis, produc fenum iumentis: si nolunt iumenta fenum
tuum, non te tamen sterilem inveniant. Accipis spiritalia, redde carnalia: debita sunt militi, militi
reddis; provincialis Christi es. Quis militat suis stipendiis unquam? quis plantat vineam, et de fructu
eius non edit? quis pascit gregem, et de lacte eius non percipit? 50 Non ideo dico, ut ista fiant in me.
Fuit quidam miles qui etiam provinciali donaret annonam: sed tamen reddat provincialis annonam.
Ut autem hinc dicam potius; iumenta sunt: Bovi trituranti os non infrenabis 51. Producens, inquit,
fenum iumentis; et quasi hoc exponens adiecit: Et herbam servituti hominum: ne non intellegeres
quod dictum est: Producens fenum iumentis, repetitione exposuit quod praemisit. Quod enim dixit
supra fenum, postea herbam nominavit; quod autem dixerat iumentis, hoc servituti hominum dixit.
Ergo servituti, et non libertati. Ubi ergo est: Vos in libertatem vocati estis? Sed audi eumdem ipsum:

723

