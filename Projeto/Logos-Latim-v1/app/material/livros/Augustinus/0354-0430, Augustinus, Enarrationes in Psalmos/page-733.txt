semitam stravit Deus; quidquid extra illam, lubricum est. Propterea lumen est Christus, et via est
Christus: Erat lumen verum quod illuminat omnem hominem venientem in hunc mundum 18; et: Ego
sum via, et veritas, et vita 19. Per me is, ad me is. Si ergo ipse est lumen, et ipse est via; si ab illo
recesseris, nec in lumine eris, nec in via. Et quid te sequitur? Quod dicit de impiis quidam psalmus:
Fiat via illorum tenebrae et lubricum 20.

Diabolus, in paradiso quondam victor, a sancto viro Iob vincitur.
7. Hic ergo draco, antiquus hostis noster, ira fervidus, insidiis astutus, in mari magno est. Draco hic
quem finxisti ad illudendum ei. Iam tu illude draconi: ad hoc enim hic factus est draco. Ipse cadens
peccato suo de sublimi habitatione coelorum, et ex angelo factus diabolus, accepit quemdam locum
suum in hoc mari magno et spatioso. Regnum eius quod putas, carcer eius est. Multi enim dicunt:
Quare tantam potestatem diabolus accepit, ut dominetur in isto saeculo, et tantum valeat, tantum
possit? Quantum valet, aut quantum potest? Nisi permissus, nihil potest. Tu sic age, ne permittatur
in te; aut si permissus fuerit ad tentandum, victus abscedat, et non possideat. Permissus est enim
ad tentandos quosdam sanctos viros famulos Dei: superaverunt eum, quia de via non recesserunt,
non lapsi sunt, quorum observabat calcaneum. Iob ille sanctus sedebat in stercore, et currebat in
via: videte quomodo observaverit caput eius, et quemadmodum ille calcaneum eius attendebat. Ille
repellebat suggerentem, ille sperabat labentem: cepit et eius mulierculam; subtraxit omnia quae
habebat, solam dimisit adiutricem suam, non mariti consolatricem, sed potius tentatricem; cepit
etiam ipsam non observantem caput eius. Adhuc enim illa Eva erat; sed iam ille Adam non erat.
Ablatis omnibus, remansit Iob cum uxore, per quam tentaretur; et cum Deo, a quo regeretur. Quid
illo pauperius subito factum, si domum eius consideres? Quid illo ditius, si cor eius cogites? Vide
paupertatem domus: ablata sunt omnia. Vide divitias cordis: Dominus dedit, Dominus abstulit; sicut
Domino placuit, ita factum est: sit nomen Domini benedictum 21. Dominus dedit, Dominus abstulit:
noverat rectorem suum, et tentatorem suum; permissorem tentatoris sui noverat. Nihil sibi, inquit,
diabolus tribuat; voluntatem habet nocendi, potestatem autem nisi acciperet, non haberet;
quantum accepit ille potestatis, tantum ego patior: non ergo ab illo patior, sed ab eo qui
potestatem dedit; contemnatur superbia tentatoris mei, sustineantur flagella patris mei. Repulsus
est tentator, observatum est caput eius, penetrare non potuit in cor. Muratam civitatem forinsecus
oppugnavit, sed non expugnavit. Accessit alia tentatio: permissus est ad corpus eius, percussit
gravi vulnere a capite usque ad pedes; contabescebat putredine, scatebat vermibus, amissa domo
sedebat in stercore. Ibi Eva captivata, a diabolo non ad adiutorium marito supposita, sed ad
lapsum, suggerit ut blasphemetur Deus. Primo suggessit in paradiso ut contemneretur Deus, modo
ut blasphemetur Deus. Valuit tunc in integrum, nunc victus est a putri: in paradiso deiecit, in
stercore superatus est. Attendebat autem ille draco utrum Iob lingua laberetur. Omnis enim homo
in actu suo pedes habet in eo quod agit; in quo movetur, ibi tamquam ambulat. Dicebat ille multa;
quanta enim dixit Iob, qui legunt, noverunt: in tam multis illis verbis observabat serpens calcaneum
labentis. Ille autem qui caput observabat serpentis, repulit omnem suggestionem. Respondit et
mulieri, sicut dignum erat respondere mulieri: Locuta es, inquit, tamquam una de insipientibus
mulieribus: si bona percepimus de manu Domini, mala non sustinebimus? Et inter illa omnia quae
dixit, nusquam lapsus est 22. Quod multi in illis verbis non intellegunt, et quaedam ibi sic accipiunt,
quasi aliquid durum dixerit Iob in Deum.

Quae Iob dixit aspera et blasphema recte intelligantur.
8. Nam inter multa etiam hoc dixit, velut stomachans adversus Deum, sicut videbatur non
intellegentibus: ille autem gestabat personam magnam magnae prophetiae: Utinam, inquit loquens
ad Deum, utinam esset nobis arbiter! 23 Quid est: Utinam nobis esset arbiter? Quasi qui inter nos
iudicaret, et quo iudicante causa mea vinceret. Sic accipitur ad primum sonum: sed discute te, ne
labaris; attendit enim serpens ille semper calcaneum tuum. Quid visus est dixisse Iob? Utinam
esset nobis arbiter! utinam esset medius aliquis qui iudicaret inter me et te! Hoc Deo homo, hoc in
stercore homo, hoc vel in coelo angelus Deo: Utinam esset nobis arbiter! Sed quid praevidebat?
quid optabat? Multi, inquit Dominus, iusti et prophetae voluerunt videre quae videtis, et non
viderunt 24. Arbitrum desiderabat. Quid est arbiter? Medius ad componendam causam. Nonne
inimici eramus Dei, et malam causam habebamus adversus Deum? Quis finiret causam istam
malam, nisi ille medius arbiter, qui nisi veniret, misericordiae perierat iter? De quo Apostolus dicit:
Unus enim Deus et mediator Dei et hominum, homo Christus Iesus 25. Si non homo, non mediator;
quia aequalis Patri Deus. Dicit alio loco: Mediator autem unius non est; Deus autem unus est 26.
Inter duos mediator: ergo Christus mediator inter hominem et Deum. Non quia Deus, sed quia
homo: nam quia Deus, aequalis Patri; sed aequalis Patri, non mediator. Ut autem sit mediator,
descendat a superiore ad inferiorem, ab aequalitate Patris; faciat quod ait Apostolus: Semetipsum

733

