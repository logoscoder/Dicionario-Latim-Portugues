201 IN PSALMUM 143
ENARRATIO
Sermo ad plebem

David Christum caput et corpus repraesentans.
1. [v 1.] Psalmi huius titulus brevis est numero verborum, sed gravis pondere mysteriorum: Ipsi
David ad Goliam. Praelium hoc factum tempore patrum nostrorum, de Scripturis sanctis recolit
mecum Caritas vestra. Cum enim adversus populum Dei alienigenae dimicarent, provocavit unus
unum, Golias David 1: in quo certamine voluntas Dei pro cuiusque partis victoria probaretur. Sed
quid de victoria satagimus, quando provocantem provocatumque cernamus? Provocavit impietas
pietatem, provocavit superbia humilitatem, postremo provocavit diabolus Christum. Quid miramini
diabolum victum? Ille erat grandis statura corporis; iste autem statura parvus, fide magnus. Accepit
arma bellica sanctus David, ut adversus Goliam procederet. Haec arma per aetatem, et parvam, ut
diximus, staturam corporis, portare non valuit. Abiecit onerantia, non adiuvantia: accepit quinque
lapides de flumine, et posuit in vase pastorali. His armatus corporaliter, nomine autem Dei
spiritaliter, processit, et vicit. Hoc quidem ille David: sed mysteria perscrutemur. Proposueramus
enim titulum istum brevem numero verborum, sed gravem pondere mysteriorum. Veniat in
mentem apostolica illa sententia: Omnia haec in figura contingebant in illis 2; ne impudenter
videamur quaerere aliquid absconditum, ubi possit dici totum sine mysterii profunditate simpliciter
dictum. Habemus ergo auctoritatem facientem nos intentos ad quaerendum, vigiles ad
investigandum, devotos ad audiendum, fideles ad credendum, impigros ad faciendum. In David
Christus: sed sicut soletis intellegere eruditi in schola eius, Christus caput et corpus. Non ergo sic
audiatis aliquid ex persona Christi, quasi ad vos non pertineat, qui estis membra Christi. Hoc
tamquam fundamento posito, videte quae sequantur.

Pugna inter David et Goliam allegorice explicatur.
2. Nostis multis sacramentis visibilibus et corporalibus oneratum esse populum primum;
circumcisione, negotioso illo quodam sacerdotio, et templo figuris pleno, multiplicibus
holocaustorum sacrificiorumque generibus. Haec David noster tamquam arma prementia, non
adiuvantia, posuit. Si enim data esset lex quae posset vivificare, vere ex Lege esset iustitia 3.
Utquid ergo Lex? Sequitur: Sed conclusit Scriptura omnia sub peccato, ut promissio ex fide Iesu
Christi daretur credentibus 4. Denique iste David, scilicet Christus caput et corpus, tempore
revelationis Novi Testamenti, tempore insinuandae et commendandae gratiae Dei, quid fecit? Arma
posuit, quinque lapides tulit 5: arma, ut diximus, onerantia posuit; ergo sacramenta Legis,
sacramenta illa Legis, quae non sunt imposita Gentibus, posuit, quae non observamus. Meministis
enim quanta in Veteri Lege legamus, et non observemus; sed tamen ad aliquam significationem
praemissa et proposita intellegamus: non ut abiciamus Legem Dei, sed ut sacramenta promittentia,
impleta promissione non celebremus. Quod enim promittebant, venit. Gratia enim Novi Testamenti
in Lege velabatur; in Evangelio revelatur. Velum removimus, quod velabatur agnovimus: agnovimus
autem in gratia Domini nostri Iesu Christi, capitis et Salvatoris nostri, qui pro nobis crucifixus est;
quo crucifixo etiam velum templi conscissum est 6. Denique arma ille posuit, tamquam onera
sacramentorum Veteris Legis; et ipsam Legem accepit. Quinque enim lapides quinque libros Moysi
significant. Tulit ergo illos quinque lapides de flumine. Nostis quid sit fluvius. Labitur enim mortale
saeculum, et praeterfluit quidquid venit in mundum. Erant ergo in flumine, tamquam in populo illo
primo, lapides; illic erant inutiles, vacabant, nihil proderant, transibant super fluvios. Quid fecit
David, ut Lex ipsa utilis esset? Accepit gratiam. Lex enim sine gratia impleri non potest: Plenitudo
enim Legis caritas 7. Et unde ista caritas? Vide si non ex gratia. Caritas, inquit: Dei diffusa est in
cordibus nostris per Spiritum sanctum, qui datus est nobis 8. Quia ergo gratia fecit impleri Legem,
significatur autem gratia lacte; hoc enim est in carne gratuitum, ubi mater non quaerit accipere,
sed satagit dare; hoc mater gratis dat, et contristatur si desit qui accipiat: quomodo ergo ostendit
David Legem sine gratia operari non posse, nisi cum illos lapides quinque, quibus significabatur Lex
in libris quinque, coniungere volens gratiae, posuit in vase pastorali, quo lac mulgere consueverat?
His armatus, gratia utique armatus, et ideo praesumens non de se, sed de Domino suo, processit
adversus Goliam superbum, se iactantem, de se praesumentem. Tulit unum lapidem, iecit,
inimicum in fronte percussit; cecidit ex eo loco corporis, ubi signum Christi non habuit. Hoc quoque
licet attendas: quinque lapides posuit, unum misit. Libri quinque lecti sunt, sed unitas vicit.
Plenitudo enim Legis, ut paulo ante commemoravimus, caritas: et Apostolus ait: Sufferentes

1007

