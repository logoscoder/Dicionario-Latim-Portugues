22. [v 16.] Et quid sequitur? Si dicebam, narrabo sic: ecce generationem filiorum tuorum reprobavi.
Ergo ne reprobaret, quid fecit? Et suscepi cognoscere. Suscepit cognoscere: Deus illi adsit, ut
cognoscat. Interim, fratres, a magno lapsu revocatur, quando non se iam scientem praesumit, sed
suscepit cognoscere quod nesciebat. Iam enim volebat quasi sciens videri, et praedicare nullam
esse Deo curam de rebus humanis. Facta est enim ista iniquorum nequissima et impia doctrina.
Sciatis, fratres, multos disputare, et dicere quia Deus res humanas non curat, quia casibus reguntur
omnia, vel quia stellis subiectae sunt voluntates nostrae, quia unusquisque non pro meritis agitur,
sed necessitate stellarum suarum: doctrina mala, doctrina impia! In haec iste ibat, cuius pene
commoti sunt pedes, et cuius paulo minus effusi sunt gressus 24; in hunc ibat errorem: sed quia non
concinebat generationi filiorum Dei, suscepit cognoscere; et damnavit scientiam in qua iustis Dei
non congruebat. Et quid dicat audiamus; quia suscepit cognoscere, et adiutus est, et didicit aliquid,
et indicavit nobis. Et suscepi, inquit, cognoscere. Hoc labor est ante me. Vere magnus labor,
cognoscere quomodo et Deus curet res humanas, et bene sit malis, et laborent boni! Magna vis
quaestionis! ideo: Hoc labor est ante me. Quasi stat mihi in facie murus quidam: sed habes vocem
psalmi: In Deo meo transgrediar murum 25. Hoc labor est ante me.

Omnis massa mortalitatis ventura est ad examen.
23. [v 17.] Verum dicis: labor est ante te; sed ante Deum non est labor: fac te ante Deum ubi non
est labor, et nec tibi erit labor. Et fecit hoc; nam dicit quamdiu labor ante se: Donec introeam in
sanctuarium Dei, et intellegam in novissima. Magna res, fratres. Iam diu laboro, inquit, et ante
faciem meam laborem quemdam quasi inextricabilem video, ut cognoscam quomodo et iustus sit
Deus, et res humanas curet, et non sit iniquus, quod peccantes et scelera facientes felicitatem
habent in hac terra; pii vero et Deo servientes in tentationibus plerumque et in laboribus fatigantur:
magna difficultas est hoc scire; sed donec introeam in sanctuarium Dei. In sanctuario enim Dei quid
tibi praestatur, ut hanc solvas quaestionem? Et intellegam, inquit, in novissima; non in praesentia.
Ego, inquit, de sanctuario Dei intendo oculum in finem; praesentia transgredior. Totum hoc quod
vocatur humanum genus, omnis ista massa mortalitatis ventura est ad examen, ventura est ad
libram; appendentur ibi opera hominum. Cuncta modo nubes involvit; sed Deo cognita sunt merita
singulorum. Et intellegam, inquit, in novissima: sed non a me; nam ante me labor est. Unde
intellegam in novissima? Intrem in sanctuarium Dei. Ibi ergo intellexit, et unde modo isti felices.

Peccatorum tristia et insensata lucra.
24. [v 18.] Verumtamen propter dolositatem posuisti eis. Quia dolosi sunt, id est fraudulenti; quia
dolosi sunt, dolos patiuntur. Quid est hoc, quia fraudulenti sunt, fraudem patiuntur? Fraudem volunt
facere generi humano in omnibus nequitiis suis; fraudem et ipsi patiuntur, ut terrena bona eligant,
et relinquant aeterna. Ergo, fratres, in eo quod fraudem faciunt, fraudem patiuntur. Quod
iamdudum dixi, fratres; quale cor habet, qui ut lucretur vestem, perdit fidem? Ille cui tulit vestem
passus est fraudem, an iste qui tanto damno percutitur? Si pretiosior est vestis quam fides, maiore
damno ille afficitur: si autem incomparabiliter fides excedit totum mundum, ille videbitur damnum
vestis perpeti; huic autem dicitur: Quid prodest homini, si totum mundum lucretur; animae autem
suae damnum patiatur? 26 Ergo quid illis contigit? Propter dolositatem posuisti eis: deiecisti eos
dum extollerentur. Non dixit: Deiecisti eos, quia elati sunt: non quasi posteaquam elati sunt,
deiecisti illos; sed in eo ipso quod elati sunt, deiecti sunt. Sic enim efferri, iam cadere est: Deiecisti
eos dum extollerentur.
25. [v 19.] Quomodo facti sunt in desolationem subito! Admiratur super eis, intellegens in
novissima. Defecerunt: vere quomodo fumus, qui dum extollitur, deficit, defecerunt. Quomodo dicit,
defecerunt? Quomodo qui intellegit in novissima. Defecerunt: perierunt propter iniquitatem suam.

Divitiis honeste utendum.
26. [v 20.] Veluti somnium exsurgentis. Quomodo defecerunt? Quomodo deficit somnium
exsurgentis. Fac hominem in somnis videre se invenisse thesauros: dives est, sed donec evigilet.
Veluti somnium exsurgentis: sic defecerunt, quomodo somnium evigilantis. Quaeritur igitur, et non
est: nihil in manibus, nihil in lecto. Pauper dormierat, dives in somnis factus fuerat; si non
evigilasset, dives esset: evigilavit, invenit aerumnam quam dimiserat dormiens. Et isti invenient
miseriam quam sibi comparaverant: cum evigilaverint de hac vita, transit illud quod quasi in somno
tenebatur, veluti somnium exsurgentis. Et ne diceretur: Quid ergo? parva tibi videtur claritas
eorum, parva tibi videtur pompa eorum, parvi tibi videntur tituli, imagines, statuae, laudes, cunei

481

