civitatis Sion, cuius Dominus portas diligit, sicut consequenter dicit, super omnia tabernacula Iacob.
Sed quid est: Fundamenta eius in montibus sanctis? qui sunt montes sancti super quos fundata est
ista civitas? Alter quidam civis planius hoc dixit, apostolus Paulus. Civis inde Propheta, civis inde
Apostolus: et hi propterea loquebantur, ut caeteros cives exhortarentur. Sed hi, id est Prophetae et
Apostoli, quomodo cives? Fortasse ita ut etiam ipsi sint montes, super quos fundamenta sunt huius
civitatis, cuius portas diligit Dominus. Dicat ergo alius civis hoc aperte ne nos suspicari videamur.
Loquens ad Gentes, et commemorans ut redirent, et quasi construerentur in fabricam sanctam:
Superaedificati, inquit, super fundamentum Apostolorum et Prophetarum 3. Et quia nec ipsi Apostoli
aut Prophetae, in quibus fundamentum est civitatis, se tenerent in se; secutus ibi ait: Ipso summo
existente lapide angulari Christo Iesu. Ne itaque putarent Gentes non se pertinere ad Sion: erat
enim quaedam civitas Sion terrena, quae per umbram gestavit imaginem cuiusdam Sion de qua
modo dicitur, coelestis illius Ierusalem de qua dicit Apostolus: Quae est mater omnium nostrum 4:
ne ergo illi non pertinere dicerentur ad Sion, quia non erant de populo Iudaeorum, hoc eis dixit:
Igitur iam non estis peregrini et inquilini; sed estis cives sanctorum, et domestici Dei,
superaedificati super fundamentum Apostolum et Prophetarum. Habes constructionem tantae
civitatis. Sed omnis ista compages ubi innititur, ubi incumbit, ut nusquam cadat? Ipso, inquit,
summo angulari lapide existente Christo Iesu 5.

Christus fundamentum fundamentorum.
3. Dicet fortasse aliquis: Si angularis lapis est Christus Iesus, in illo quidem duo parietes
compaginantur. Neque enim angulum faciunt, nisi duo parietes in unum de diverso venientes: sic et
populi duo ex circumcisione et ex praeputio, ad pacem christianam sibimet connexi in una fide, una
spe, una caritate. Sed si angulus summus Christus Iesus, quasi videntur priora fundamenta et
posterior lapis angularis. Potest ergo aliquis dicere quia magis Christus super Prophetas et
Apostolos incumbit, non illi super illum, si illi sunt in fundamento, ipse in angulo. Sed cogitet qui hoc
dicit, angulum et in fundamento esse. Neque enim ibi est tantum angulus ubi videtur, ut surgat in
apicem: a fundamento enim incipit. Nam ut noveritis quia et fundamentum Christus et primum et
maximum: Fundamentum, inquit Apostolus, nemo potest ponere praeter id quod positum est, quod
est Christus Iesus 6. Quomodo ergo fundamenta Prophetae et Apostoli, et quomodo fundamentum
Christus Iesus, quo ulterius nihil est? Quomodo putamus, nisi quemadmodum aperte dicitur sanctus
sanctorum, sic figurate fundamentum fundamentorum? Si ergo sacramenta cogites, Christus
sanctus sanctorum: si gregem subditum cogites, Christus pastor pastorum: si fabricam cogites,
Christus fundamentum fundamentorum. In aedificiis istis non potest esse idem lapis in imo et in
summo: si fuerit in imo, in summo non erit; si in summo fuerit, in imo non erit. Angustias enim
omnia pene corpora patiuntur; nec ubique esse possunt, nec semper: Divinitas autem quae ubique
praesto est, undique ad eam potest duci similitudo; et totum potest esse in similitudinibus, quia
nihil horum est in proprietatibus. Numquid Christus ianua est, quemadmodum videmus ianuas
factas a fabro? Non utique: et tamen dixit: Ego sum ianua. Aut numquid sic est pastor, quomodo
videmus pastores istos praepositos pecorum? Ex dixit: Ego sum pastor. Et uno loco ambas res dixit.
In Evangelio dixit quia pastor per ianuam intrat: et ibi dixit: Ego sum pastor bonus; et ibi dixit: Ego
sum ianua 7. Pastor intrat per ianuam: et quis est pastor qui intrat per ianuam? Ego sum pastor
bonus. Et quae est ergo ianua qua intras tu, pastor bone? Ego sum ianua. Quomodo ergo tu omnia?
Quomodo per me omnia. Verbi gratia, cum Paulus intrat per ianuam, nonne Christus intrat per
ianuam? Quare? Non quia Paulus Christus; sed quia in Paulo Christus, et per Christum Paulus. Ipse
dixit: An experimentum eius vultis accipere, qui in me loquitur Christus? 8 Cum sancti eius et fideles
eius intrant per ianuam, nonne Christus intrat per ianuam? Quomodo probamus? Quia ipsos sanctos
eius persequebatur Saulus, nondum Paulus, quando ei clamavit de coelo: Saule, Saule, quid me
persequeris? 9 Ergo fundamentum et lapis angularis ipse est, ab imo surgens; si tamen ab imo.
Etenim origo fundamenti huius summitatem tenet: et quemadmodum fundamentum corporeae
fabricae in imo est; sic fundamentum spiritalis fabricae in summo est. Si ad terram aedificaremur,
in imo nobis ponendum erat fundamentum: quia coelestis fabrica est, ad coelos praecessit
fundamentum nostrum. Ipse ergo angularis lapis, montesque Apostoli, Prophetae magni, portantes
fabricam civitatis, faciunt vivum quoddam aedificium. Hoc aedificium modo clamat de cordibus
vestris? hoc agit artificiosa manus Dei etiam per linguam nostram, ut ad illius aedificii fabricam
conquadremini. Non enim frustra etiam de lignis quadratis aedificata est arca Noe 10, quae
nihilominus figuram gestabat Ecclesiae. Quid est enim quadrari? Attendite similitudinem quadrati
lapidis: similis debet esse christianus. In omni tentatione sua christianus non cadit; etsi impellitur,
et quasi vertitur, non cadit: nam quadratum lapidem quacumque verteris, stat. Cadere visi sunt
Martyres, cum percuterentur; sed quid dixit quaedam vox Cantici? Cum ceciderit iustus non
conturbabitur; quoniam Dominus confirmat manum eius 11. Sic ergo conquadramini, ad omnes
tentationes parati; quidquid impulerit, non vos evertat. Stantem te inveniat omnis casus. Erigeris
ergo in hanc fabricam affectu pio, religione sincera, fide, spe, caritate; et ipsum aedificari ambulare

578

