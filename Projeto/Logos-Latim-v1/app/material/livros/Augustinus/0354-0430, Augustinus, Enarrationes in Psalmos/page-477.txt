nostram; sed non defecturam, non enim ibi deficient hymni David. Hoc modo audiant omnes
fideles; sciant ubi sint: in eremo sunt; patriae suspirant. Mortui sunt hostes in Baptismo; sed
insequentes a tergo. Quid est, insequentes a tergo? Ante faciem futura habemus; a tergo
praeterita: omnia praeterita peccata deleta sunt in Baptismo; quibus modo tentamur, non a tergo
insequuntur, sed in via insidiantur. Unde Apostolus, adhuc in via huius eremi constitutus: Quae
retro, inquit, oblitus, in ea quae ante sunt extentus, secundum intentionem sequor ad palmam
supernae vocationis Dei 17; tamquam diceret: Ad patriam supernae promissionis Dei. Et ibi iam,
fratres, in eremo quidquid passus est ille populus, et quidquid eis Deus largitus est; quaecumque
illa flagella fuerunt, quaecumque dona, significationes sunt rerum quas in hac solitudine huius
vitae, ambulantes in Christo, quaerentes patriam, et accipimus ad consolationem, et patimur ad
probationem. Non ergo mirum quia illud defecit quod figurabat futurum. Nam perductus est populus
ad patriam promissionis; numquid semper staturam? Si hoc esset, non esset figura, sed res. Quia
vero figura erat, ad temporale quiddam perductus est ille populus. Si ad temporale quiddam
perductus est, oportebat ut deficeret, et defectu suo cogeretur quaerere quod nunquam deficeret.

Populus Israel Deum propter terrestria bona colebat.
6. Synagoga ergo, id est, qui Deum ibi pie colebant, sed tamen propter terrenas res, propter ista
praesentia: sunt enim impii qui praesentium rerum bona a daemonibus quaerunt; hic autem
populus ideo melior erat Gentibus, quod quamvis praesentia bona et temporalia, tamen ab uno Deo
quaerebat, qui est creator omnium, et spiritalium, et corporalium: cum ergo illi pii secundum
carnem attenderent, id est, illa Synagoga quae erat in bonis, pro tempore bonis, non spiritalibus,
quales erant ibi Prophetae, quales pauci intellectores regni coelestis, aeterni; ergo illa Synagoga
animadvertit quae acceperit a Deo, et quae promiserit Deus populo illi, abundantiam rerum
terrenarum, patriam, pacem, felicitatem terrenam: sed in his omnibus figurae erant; et non
intellegens quid ibi lateret in rebus figuratis, putavit hoc pro magno dare Deum, nec habere melius
quod dare posset diligentibus se et servientibus sibi. Attendit, et vidit quosdam peccatores, impios,
blasphemos, servos daemonum, filios diaboli, viventes in magna nequitia et superbia, abundare
rebus talibus terrenis, temporalibus, pro qualibus rebus ipsa Deo serviebat: et nata est cogitatio
pessima in corde, quae faceret nutare pedes, et prope labi a Dei via. Et ecce ista cogitatio in populo
erat Veteris Testamenti: utinam non sit in carnalibus fratribus nostris, cum iam aperte praedicatur
felicitas Novi Testamenti! Quid enim dixit illa tunc Synagoga? quid dixit ille populus? Nos servimus
Deo, et corripimur, flagellamur; subducuntur nobis ea quae diligimus, et quae pro magno a Deo
acceperamus; illi autem scelerati homines nequissimi, superbi, blasphemi, inquieti, abundant
omnibus rebus, propter quas nos Deo servimus: puto sine causa servitur Deo. Hic sensus est
Psalmi, deficientis populi et nutantis: dum considerat bona terrena propter quae serviebat Deo,
abundare his qui non servirent Deo, nutat, et prope labitur: et cum hymnis illis deficit, quia in
talibus cordibus hymni deficiebant. Quid est, in talibus cordibus hymni deficiebant? Quia iam talia
cogitabant, Deum non laudabant. Quomodo enim laudarent Deum, quibus quasi perversus
videbatur, dans impiis tantam felicitatem, et auferens eam a servientibus sibi? Non illis bonus
videbatur Deus: et quibus Deus bonus non videbatur, non utique ab eis laudabatur; a quibus autem
Deus non laudabatur, defecerunt in illis hymni. Postea vero populus iste intellexit quid eum
admoneret Deus quaerere, cum ista temporalia subtraheret servis suis, et donaret ea inimicis suis,
blasphemis, impiis: admonitus intellexit quia prae omnibus quae dat Deus, et bonis, et malis, et
aliquando aufert, et bonis, et malis, prae omnibus servat aliquid bonis. Quid est, servat aliquid
bonis? quid illis servat? Seipsum. Iam quantum arbitror, curritur in Psalmo; intellectus est in nomine
Domini. Audi recordantem et poenitentem qui erraverat, putando Deum non bonum qui dat bona
terrena malis, et aufert illa a servis suis. Intellexit enim quid Deus servaret servis suis; et
recogitans, seque castigans erupit hoc modo.

Deus bonorum gaudium, malorum poena.
7. Quam bonus Deus Israel! Sed quibus? Rectis corde. Perversis quid? Perversus videtur. Sic et in
alio psalmo dicit: Cum sancto sanctus eris, et cum viro innocente innocens eris, et cum perverso
perversus eris 18. Quid est, perversus eris cum perverso? Perversum te putabit perversus. Non quod
ullo modo pervertatur Deus. Absit: quod est, est. Sed quemadmodum sol, oculos puros, sanos,
vegetos fortes habenti, tranquillus apparet, in oculos autem lippos quasi tela aspera iaculatur;
intuentem illum vegetat, hunc excruciat, non mutatus, sed mutatum: sic cum coeperis esse
perversus, et tibi Deus perversus videbitur; tu mutatus es, non ille. Erit ergo tibi poena, quod bonis
gaudium. Hoc iste recolens: Quam bonus, inquit, Deus Israel rectis corde!

477

