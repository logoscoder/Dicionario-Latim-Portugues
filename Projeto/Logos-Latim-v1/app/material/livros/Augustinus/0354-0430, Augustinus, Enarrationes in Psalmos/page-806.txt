respondet: Nonne legistis ubi confiteor, dicens: Non enim quod volo facio bonum, sed quod nolo
malum, hoc ago 15? Et hoc audivimus: iam itaque illud interrogamus: Quomodo in viis Domini
ambulabas, si malum quod nolebas hoc agebas; cum Psalmus sanctus insonet dicens: Non enim qui
operantur iniquitatem, in viis eius ambulaverunt? Audi continuo respondentem per sententiam
consequentem: Si quod nolo, inquit, ego hoc facio, iam non ego operor illud, sed quod habitat in me
peccatum 16. Ecce quemadmodum qui ambulant in viis Domini, non operantur peccatum, et tamen
non sunt sine peccato; quia iam non ipsi operantur illud, sed quod habitat in eis peccatum.
3. Hic dicet aliquis: Quomodo agebat quod nolebat malum, et quomodo ipse non id agebat, sed
quod habitabat in illo peccatum? Interim iam ista quaestio soluta est, satisque apparuit Scripturae
auctoritate canonicae, fieri posse ut ambulantes in viis Domini, quamvis non sint sine peccato, non
tamen id operentur ipsi. Non enim qui operantur iniquitatem, hoc est peccatum, quia peccatum
iniquitas est, in viis eius ambulaverunt. Iam vero qua ratione possit intellegi, et agens illud propter
corpus mortis huius, in quo lex peccati habitat, et non ipse agens illud propter vias Domini in quibus
ambulat; alius sermo necessarius est, quia iste claudendus est.

147 IN EUMDEM PSALMUM 118
Sermo 3

Inter actum humanum et actum hominis distinguendum.
1. [v 3.] Propter id quod in psalmo isto scriptum est: Non enim qui operantur iniquitatem, in viis
eius ambulaverunt, quoniam peccatum iniquitas est 1, sicut Ioannes apostolus dicit, exorta difficilis
quaestio: Quomodo possint sancti in hac vita et non esse sine peccato, quia et illud verum est: Si
dixerimus quia peccatum non habemus, nos ipsos seducimus, et veritas in nobis non est 2; et tamen
ambulare vias Domini, quas non ambulant qui operantur iniquitatem: soluta est, dicente apostolo
Paulo: Iam non ergo operor illud, sed id quod in me habitat peccatum 3. Quomodo enim est sine
peccato, in quo habitat peccatum? Ambulat tamen vias Domini, quas non ambulant qui operantur;
quia iam non ipse operatur illud, sed quod in eo habitat peccatum. Verumtamen ita soluta est
quaestio ista, ut difficilior altera nasceretur: Quomodo agat homo quod ipse non agit. Utrumque
enim dixit; et: Non quod volo, ago; et: Non ego operor illud, sed quod habitat in me peccatum 4.
Unde intellegere debemus, quando peccatum quod habitat in nobis, operatur in nobis, tunc nos id
non operari; quando nequaquam ei voluntas nostra consentit, et tenet etiam corporis membra, ne
obediant desideriis eius. Quid enim operatur peccatum nolentibus nobis, nisi sola illicita desideria?
Quibus si voluntatis non adhibeatur assensus; movetur quidem nonnullus affectus, sed nullus ei
relaxatur effectus. Hoc praecepit idem apostolus, ubi dicit: Non ergo regnet peccatum in vestro
mortali corpore, ad obediendum desideriis eius; nec exhibeatis membra vestra arma iniquitatis
peccato 5. Sunt itaque desideria peccati, quibus nos prohibuit obedire. Operantur ergo peccatum
haec desideria; quibus si obedimus, et nos operamur: si autem obtemperantes Apostolo non
obedimus eis, non illud nos operamur, sed quod in nobis habitat peccatum. Si autem desideria nulla
haberemus illicita, nec nos, nec peccatum mali aliquid operaretur in nobis. Motum porro illiciti
desiderii, cui non obediendo non eum nos operamur, ideo et nos agere dicimur, quoniam non est
naturae vigor alienae, sed languor est nostrae: a quo languore omnimodo salvi erimus, cum et
animo et corpore immortales facti fuerimus. Quapropter et quia in viis Domini ambulamus, non
obedimus desideriis peccati; et quia non sumus sine peccato, habemus desideria peccati. Ac per
hoc iam nos ea non operamur, non eis obediendo; sed quod in nobis habitat peccatum, eadem
commovendo. Non enim qui operantur iniquitatem, id est, obediunt desideriis peccati, in viis Domini
ambulaverunt.

Debita multa nobis a Patre dimittenda.
2. Sed adhuc quaerendum est quae petamus dimitti nobis, quando dicimus Deo: Dimitte nobis
debita nostra 6: utrum quae nos operamur, quando peccati desideriis obedimus; an ipsa desideria
nobis dimitti volumus, quae nos non operamur, sed quod habitat in nobis peccatum. Quantum
quidem ego sapere possum, languoris illius et infirmitatis, unde illicita desideria commoventur,
quod peccatum 7 appellat Apostolus, universus reatus sacramento Baptismatis est solutus, cum
omnibus quae illi obedientes fecimus, diximus, cogitavimus; nec nobis deinceps languor iste
obesset, quamvis inesset, si desideriis eius illicitis nullis unquam obedientiam praeberemus, sive
operatione, sive locutione, sive tacita assensione; donec etiam ipse sanaretur, cum id quod

806

