restat, nisi quare factum est? Si enim data esset lex quae posset vivificare, omnino ex Lege esset
iustitia: sed conclusit Scriptura omnia sub peccato, ut promissio ex fide Iesu Christi daretur
credentibus. Lex autem subintravit, ut abundaret delictum 15. Accepisti verbum, accepisti
praeceptum, nec desinis facere quod male faciebas; et accepto praecepto, auges peccata per
praevaricationem. Superbe, si te ignorabas, vel disce te humiliatus: clamabis, a necessitate
liberaberis; liberatus miserationes Domini confiteberis. Et clamaverunt ad Dominum, cum
tribularentur, et de necessitatibus eorum salvos fecit eos. Liberati sunt de secunda tentatione,
restat taedii atque fastidii. Sed primo quid istis praestitit liberatis, videte. "Et eduxit eos de tenebris
et umbra mortis, et vincula eorum disrupit. Confiteantur Domino miserationes eius, et mirabilia eius
filiis hominum." Quare? quas difficultates vicit? "Quia contrivit portas aereas, et vectes ferreos
confregit. Suscepit eos de via iniquitatis eorum: propter iniustitias enim suas humilati sunt." Quia
sibi tribuebant, non Deo: quia suam iustitiam constituebant, ignorantes Dei iustitiam, humiliati sunt.
Invenerunt se non posse sine eius adiutorio, qui de suis solis viribus praesumebant.

Quod te delectat Verbum Dei, noli ipsi tibi tribuere.
11. [vv 18-22.] Sed quod aliud genus restat? Omnem escam abominata est anima eorum. Iam
fastidium patiuntur, fastidio languent, fastidio periclitantur: nisi forte putas occidi eos fame
potuisse, et non posse fastidio. Vide quid sequatur, cum dixisset: Omnem escam abominata est
anima eorum; ne quasi eos putares de satietate securos, non magis videres de fastidio morituros:
Et appropinquaverunt, inquit, usque ad portas mortis. Quid ergo restat? Ut quod te delectat verbum
Dei, non tibi tribuas, neque hinc aliqua infleris arrogantia, et avidus cibi, in eos qui fastidio
periclitantur superbe insilias. Intellege etiam tibi praestitum esse hoc, non a te tibi esse. Quid enim
habes quod non accepisti 16? Hoc ergo intellegens, et hoc vitio atque languore periclitans, fac quod
sequitur: Et exclamaverunt ad Dominum, cum tribularentur, et de necessitatibus eorum liberavit
eos. Et quia languor erat non delectari: Misit verbum suum, et sanavit eos. Vide quid mali habeat
fastidium; vide unde liberat ille, ad quem clamat fastidiens. Misit verbum suum, et sanavit eos: et
eripuit eos. Unde? Non de errore, non de fame, non de difficultate vincendi peccata, sed de
corruptela eorum. Quaedam corruptela mentis est, fastidire quod dulce est. Ergo et de hoc
beneficio, sicut de caeteris superioribus: Confiteantur Domino miserationes eius, et mirabilia eius
filiis hominum. Et sacrificent sacrificium laudis. Iam enim ut laudetur, suavis est Dominus. Et
enuntient opera eius in exsultatione: non cum taedio, non cum moerore, non cum anxietate, non
cum fastidio, sed in exsultatione.

Deum Petri navem quatiunt procellae, vigilet gubernator.
12. [vv 23-31.] Quarta illa restat, in qua omnes periclitamur. Omnes enim in navi sumus: alii
operantur, alii portantur; simul tamen omnes et in tempestate periclitantur, et in portu salvantur.
Post haec enim omnia sequitur: Qui descendunt mare in navibus, facientes operationem in aquis
multis: id est, in populis multis. Aquas enim saepe pro populis poni, testis est Apocalypsis Ioannis,
ubi interrogans Ioannes quid illae aquae essent, responsum est ei: Populi sunt 17. Qui ergo faciunt
operationem in aquis multis, ipsi viderunt opera Domini, et mirabilia eius in profundo. Quid enim
profundius cordibus humanis? Inde plerumque venti erumpunt, tempestates seditionum, et
dissensionum navem perturbant. Et quid agitur in his? Volens Deus ut ad eum clamarent et hi qui
gubernant, et hi qui portantur: Dixit, et stetit spiritus procellae. Quid est, stetit? Permansit,
perduravit: adhuc turbat, diu iactat, saevit, et non transit. Dixit enim, et stetit spiritus procellae. Et
quid egit iste spiritus procellae? Et exaltati sunt fluctus eius. Ascendunt usque ad coelos, audiendo:
descendunt usque in abyssos, timendo. Ascendunt usque in coelos, descendunt usque in abyssos:
foris pugnae, intus timores. Anima eorum in malis tabescebat. Turbati sunt, et moti sunt, sicut
ebrius. Qui sedent ad gubernacula, et qui fideliter navem amant, sentiunt quod dico: Turbati sunt,
et moti sunt sicut ebrius. Certe quando loquuntur, quando legunt, quando tractant, sapientes
apparent: vae a tempestate! Et omnis, inquit, sapientia eorum absorpta est. Aliquando deficiunt
omnia humana consilia: quacumque se quisque converterit, fluctus fremunt, tempestas saevit,
brachia deficiunt; quo prora impingatur, cui fluctui latus nudetur, quo navis impulsa dimittatur, a
quibus saxis ne pereat refrenetur, omnino a rectoribus non videtur. Et quid restat, nisi quod
sequitur? Et exclamaverunt ad Dominum, cum tribularentur, et de necessitatibus eorum eduxit eos.
Et imperavit procellae, et stetit in auram. Non stetit in tempestatem, sed in auram. Et siluerunt
fluctus eius. Audite de hac re vocem cuiusdam gubernatoris periclitati, humiliati, liberati: Nolo,
inquit, vos ignorare, fratres, de pressura nostra, quae facta est in Asia, quia supra vires gravati
sumus, et supra modum, (video omnem sapientiam eius absorptam) ita ut taederet nos, inquit,
etiam vivere. Et quid? ille ita deficientes desereret? aut non propterea illi defecerunt, ut ille apud
eos gloriam reperiret? Denique quid sequitur? Sed ipsi in nobismetipsis responsum mortis

758

