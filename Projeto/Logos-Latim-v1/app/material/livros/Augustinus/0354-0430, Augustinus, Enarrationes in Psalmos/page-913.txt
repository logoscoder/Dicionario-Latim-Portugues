expugnaverunt me, addidit, a iuventute mea? Iam modo Ecclesiae senectus expugnatur, sed non
timeat: dicat: Saepe expugnaverunt me a iuventute mea. Numquid ideo non pervenit ad
senectutem, quia non cessaverunt illi expugnando? numquid delere potuerunt? Dicat vero Israel; et
consoletur se Israel, consoletur se ipsa Ecclesia de praeteritis exemplis, et dicat: Saepe
expugnaverunt me a iuventute mea.

Peccator contradicenti sibi verbo Dei inimicus est.
4. Quare expugnaverunt? Etenim non potuerunt mihi. Super dorsum meum fabricaverunt
peccatores; longe fecerunt iniustitiam suam. Quare expugnaverunt? Quia non potuerunt mihi. Quid
est, non potuerunt mihi? Fabricare. Quid est, non potuerunt mihi? Non illis consensi ad malum.
Omnis enim malus ideo persequitur bonum, quia non illi consentit bonus ad malum. Faciat aliquid
mali, non obiurget episcopus, bonus est episcopus: obiurget episcopus, malus est episcopus. Rapiat
aliquid, taceat cui rapit, bonus est: saltem loquatur et reprehendat, etsi non repetat, malus est.
Malus est qui reprehendit raptorem, et bonus est qui rapit! Ambulet: Manducemus et bibamus; cras
enim moriemur 10. Contra Apostolus: Corrumpunt bonos mores colloquia mala. Sobrii estote iusti, et
nolite peccare 11. Sonat verbum, sonat sermo contradictor libidinis: at ille amicus libidinis suae, et
inimicus sermoni contradicenti amicae suae infestus est, et odit sermonem Dei. Facta est amica
avaritia, inimicus Deus. Contradicit enim Deus avaritiae, et vult nihil possideri ab avaritia. Ego
possidear, clamat. Quid vis ab avaritia possideri? Dura iubet, levia iubeo: onus eius grave, sarcina
mea levis est; iugum eius asperum est, iugum meum lene est 12. Noli velle ab avaritia possideri.
Iubet avaritia ut mare transeas, et obtemperas: iubet ut te ventis procellisque committas; iubeo
ego ut ante ostium tuum ex eo quod habes des pauperi: piger es ad faciendum ante te opus
bonum, et strenuus es ad transeundum mare. Quia avaritia imperat, servis; quia Deus iubet, odisti.
Et quid? Cum odisse coeperit, incipit velle criminari eos a quibus audit bona praecepta, et velle per
suspiciones suas crimina quaerere servorum Dei. Qui nobis ista dicunt, ista non faciunt ipsi? Et ista
sive quae fiunt, sive quae non fiunt, dicuntur fieri; et quae fiunt bene, dicuntur male fieri: et quae
toleramus, ad culpam nostram applicantur. Nos quid respondemus? Noli me attendere; sermonem
istum attende: ipse tibi loquitur per quemlibet; huic tu inimicus es. Concorda cum adversario tuo,
cum es cum eo in via 13: adversarium tuum sermonem Dei fecisti. Noli attendere quia ille tibi
loquitur: malus est per quem tibi loquitur; sed non est malus, qui tibi loquitur, sermo Dei. Accusa
Deum, accusa, si potes.

O si vitia nostra cohibeamus.
5. Creditis, fratres, huc usque pervenisse eos de quibus dicitur: Saepe expugnaverunt me a
iuventute mea, ut etiam ipsum Deum accusare non dubitent? Accusas avarum, et ille accusat Deum
quia fecit aurum. Noli avarus esse. Et non faceret Deus aurum. Iam hoc restat, quia mala tua opera
cohibere non potes, accusas opera bona Dei: displicet tibi creator et fabricator mundi. Non faceret
et solem; quia multi in fenestris contendunt de luminaribus, et ad iudicia se trahunt. O si vitia
nostra cohibeamus! quia bona sunt omnia, quia bonus Deus qui fecit omnia; et laudant illum opera
sua, considerata quia bona sunt, ab eo qui habet spiritum considerandi, spiritum pietatis et
sapientiae. Undique laudatur Deus ab operibus suis. Quomodo illum laudant opera sua per os trium
puerorum? quid praetermissum est? Laudant coeli, laudant Angeli, laudant sidera, laudant sol et
luna, laudant dies ac noctes, laudat quidquid germinat de terra, laudat quidquid natat in mari,
laudat quidquid volitat in aere, laudant omnes montes et colles, laudant frigora et aestus; et
caetera omnia quae Deus fecit, audistis quia laudant Deum 14: numquid audistis ibi quia laudat
Deum avaritia, quia laudat Deum luxuria? Non laudant ista, quia non ipse illa fecit. Laudant ibi
homines Deum; hominis creator est Deus. Avaritia opus est mali hominis; homo ipse opus est Dei.
Et quid vult Deus? Occidere in te quod ipse fecisti, et salvare quod ipse fecit.

Nullam foenerator.
6. Noli fenerare. Tu accusas Scripturam dicentem: Qui pecuniam suam non dedit ad usuram 15. Non
ego illud scripsi, non de ore meo primo exiit: Deum audi. Et ille: Clerici non fenerent. Et forte qui tibi
loquitur, non fenerat: sed si fenerat, fac quia et ipse fenerat; numquid fenerat qui per ipsum
loquitur? Si facit quod tibi dicit, et non tu facis; tu in ignem, ille in regnum. Si non facit quod tibi
dicit, et pariter facit mala quae facis, et dicit bona quae non facit; pariter in ignem 16. Fenum
ardebit, verbum autem Domini manet in aeternum. Numquid ardet sermo qui tibi per illum locutus
est? Aut Moyses est qui tibi loquitur, id est, bonus et iustus famulus Dei; aut pharisaeus est
cathedram Moysi sedens. Audisti et de ipsis: Quae dicunt, facite; quae autem faciunt, facere

913

