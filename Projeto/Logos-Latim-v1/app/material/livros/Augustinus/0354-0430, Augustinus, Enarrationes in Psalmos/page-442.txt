tanta tribulatione sum, ut suavis mihi sit misericordia tua. Ad hoc ergo subvenire differebas, ut mihi
dulce esset quod subveniebas: iam ergo ultra non est quod differas; pervenit tribulatio mea ad
mensuram certam calamitatis, veniat misericordia tua ad faciendum opus bonitatis. Exaudi me,
Domine, quoniam suavis est misericordia tua. Secundum multitudinem miserationum tuarum
respice in me: non secundum multitudinem peccatorum meorum.
2. [v 18.] Ne avertas faciem tuam a puero tuo. Et haec humilitatis commendatio est, a puero tuo, id
est a parvo; quia iam carui superbia per disciplinam tribulationis: Ne avertas faciem tuam a puero
tuo. Haec est illa speciosa misericordia Dei quam supra dixit. Nam sequenti versu exponit quod
dixit: Quoniam tribulor, velociter exaudi me. Quid est, velociter? Iam non est quod differas: tribulor;
praecessit afflictio mea, sequatur misericordia tua.

Sanctorum occulta et manifesta liberatio.
3. [v 19.] Intende animae meae, et redime eam. Non indiget expositione: videamus ergo quod
sequitur. Propter inimicos meos erue me. Haec plane miranda petitio est, nec breviter
perstringenda, nec cursim transilienda; prorsus miranda: Propter inimicos meos erue me. Quid est:
Propter inimicos meos erue me? Ut confundantur, ut crucientur liberatione mea. Quid ergo, si non
essent illi qui liberatione mea essent cruciandi, mihi subveniri non debuit? et tunc tibi acceptabilis
est liberatio, cum fuerit alterius damnatio? Ecce non sunt inimici, qui vel confundantur, vel
torqueantur de liberatione tua: sic remanebis? non liberaberis? An ad hoc ut valeat inimicis tuis,
quo possint et ipsi tua liberatione converti? Sed et hoc mirum est, si habeat aliquam petitionis
causam. Numquid enim ad hoc liberatur servus Dei a Domino Deo suo, ut alii proficiant? Quid, si
deessent qui proficerent, ille servus Dei non erat liberandus? Quocumque ergo me convertam, sive
ad punitionem, sive ad liberationem inimicorum, non video causam petitionis huius: Propter
inimicos meos erue me: nisi aliquid intellegamus, quod cum dixero adiuvante Domino, iudicabit in
vobis qui habitat in vobis. Est quaedam liberatio sanctorum occulta: haec propter ipsos fit. Est
quaedam publica et manifesta: haec propter inimicos eorum fit; sive puniendos, sive liberandos.
Nam utique Deus de ignibus persecutoris non liberavit fratres Machabaeos, quibus Antiochus
saeviens etiam matrem adhibuit, cuius blanditiis ad amorem vitae converterentur, et amando
vivere hominibus, Deo morerentur. At illa mater, iam non Evae, sed matri Ecclesiae similis, quos
cum dolore pepererat ut vivos agnosceret, cum gaudio vidit morientes; et ad hoc hortata est ut
eligerent potius mori pro paternis legibus Domini Dei sui, quam vivere contra eas. Quid hic credituri
sumus, fratres, nisi quia liberati sunt? Sed occulta fuit illorum liberatio: denique ipse Antiochus, a
quo occisi sunt, visus est sibi aliquid fecisse quod eius crudelitas dictabat, vel potius incitabat 3. At
vero tres pueri de camino ignis aperte liberati sunt 4; quia et corpus eorum erutum est, salus eorum
publica fuit. Illi ergo sunt in occulto coronati, isti in aperto liberati; omnes tamen salvati. Quis autem
fructus liberationis trium puerorum? Quare eorum corona dilata est? Ipse Nabuchodonosor
conversus est ad Deum ipsorum, eumque praedicavit, quia eruit servos suos; quem contempserat,
cum eos miserat in caminum. Est ergo liberatio occulta; est liberatio manifesta. Liberatio occulta ad
animam, liberatio manifesta etiam ad corpus pertinet. In occulto enim anima liberatur, in manifesto
corpus. Porro si ita est, in hoc psalmo vocem Domini agnoscamus: ad occultam liberationem
pertinet quod supra dixit: Intende animae meae, et redime eam. Restat corporis liberatio: quia eo
resurgente, et in coelos ascendente, et spiritum sanctum desuper mittente 5, conversi sunt ad eius
fidem qui in eius morte saevierunt; et ex inimicis amici facti sunt per illius gratiam, non per
iustitiam suam. Ideo secutus est: Propter inimicos meos erue me. Intende animae meae; sed hoc in
occulto: Propter inimicos autem meos erue et corpus meum. Nihil enim inimicis meis proderit, si
solam animam liberaveris: aliquid se egisse, aliquid se implevisse credituri sunt. Quae utilitas in
sanguine meo, dum descendo in corruptionem? 6 Ergo, intende animae meae, et redime eam; quod
tu solus scis: deinde et propter inimicos meos erue me, ut caro mea non videat corruptionem.

Christianorum fortitudo non semper aut in omnibus aedem.
4. [v 20.] Tu enim cognoscis opprobrium meum, et confusionem meam, et verecundiam meam.
Quid est, opprobrium? quid est confusio? quid verecundia? Opprobrium est quod obicit inimicus.
Confusio est quae mordet conscientiam. Verecundia est quae facit ingenuam frontem etiam de falsi
criminis obiectione erubescere. Non est crimen; aut etsi crimen est, non est illius cui obicitur: sed
tamen infirmitas humani animi plerumque verecundatur, etiam cum falsum obicitur; non quia
obiectum est, sed quia creditum. Omnia haec sunt in corpore Domini. Nam confusio in illo non
poterat esse, in quo culpa non inveniebatur. Obiciebatur crimen Christianis, hoc ipsum quod
Christiani essent. Illa quidem gloria erat: fortes libenter accipiebant, et sic accipiebant, ut omnino
de nomine Domini sui non erubescerent. Operuerat enim irreverentia faciem ipsorum, habentium

442

