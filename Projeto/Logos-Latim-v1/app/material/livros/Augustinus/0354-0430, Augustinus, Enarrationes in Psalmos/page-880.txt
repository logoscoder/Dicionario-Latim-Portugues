Homo sic proficiat ut non superbiat.
3. Ascendens, quo levaturus erat oculos, nisi illuc quo tendebat, et ascendere desiderabat? De terra
enim ad coelum ascendit. Ecce terra deorsum, quam calcamus pedibus nostris; ecce etiam coelum
sursum, quod videmus oculis nostris; et ascendendo cantamus: Ad te levavi oculos meos, qui
habitas in coelo. Ubi sunt ergo scalae? Tanta enim intervalla conspicimus inter coelum et terram,
tanta separatio est, et tanta spatia locorum: illuc volumus ascendere, scalas non videmus: numquid
forte fallimus nos, quia Canticum graduum, id est, canticum ascensionis cantamus? Ascendimus ad
coelum, si cogitamus Deum, qui ascensus in corde fecit. Quid est ascendere in corde? Proficere in
Deum. Quomodo omnis qui deficit, non descendit, sed cadit: sic omnis qui proficit, ascendit: sed si
sic proficiat, ut non superbiat; si sic ascendat, ut non cadat: si autem proficiendo superbiat,
ascendendo iterum cadit. Sed ut non superbiat, quid debet facere? Levet oculos suos ad illum qui
habitat in coelo, non se attendat. Omnis enim superbus se attendit, et magnus sibi videtur qui sibi
placet. Sed qui sibi placet, stulto homini placet; quia ille ipse stultus est, cum sibi placet. Solus
securus placet qui Deo placet. Et quis est qui placet Deo? Cui placuerit Deus. Displicere sibi Deus
non potest; placeat et tibi, ut placeas illi. Sed tibi ille placere non poterit, nisi tu tibi displicueris. Si
autem displices tibi, tolle a te oculum. Utquid te enim attendis? Si enim vere te attendis, invenis in
te quod tibi displiceat; et dicis Deo: Peccatum meum ante me est semper 8. Peccatum tuum sit ante
te, ut non sit ante Deum; et tu noli esse ante te, ut sis ante Deum. Quomodo enim volumus ut non a
nobis avertat faciem Deus, sic volumus ut avertat faciem a peccatis nostris: nam utrumque illi
cantatur in Psalmis. Ne avertas faciem tuam a me 9; vox est psalmi, vox est ergo nostra: et ille qui
dicit: Ne avertas faciem tuam a me; vide quid dicat alio loco: Averte faciem tuam a peccatis meis 10.
Si vis ut avertat faciem suam a peccatis tuis, tu ipse a te averte faciem tuam, et a peccatis tuis noli
avertere. Si enim non ab eis averteris faciem tuam, tu ipse irasceris peccatis tuis: si autem tu non
avertis faciem tuam a peccatis tuis, tu agnoscis, et ille ignoscit.

Omnes sanctae animae caelum sunt Dei.
4. At vero a te leva oculos ad illum, et dic: Ad te levavi oculos meos, qui habitas in coelo. Coelum,
fratres mei, si corporaliter intellexerimus hoc quod videmus oculis corporeis, vere sic errabimus, ut
non putemus nos illuc ascendere, nisi scalis positis, aut aliquibus machinamentis: si autem
spiritaliter ascendimus, spiritaliter coelum intellegere debemus; si ascensus in affectu, coelum in
iustitia. Quod est ergo coelum Dei? Omnes sanctae animae, omnes iustae animae. Nam et Apostoli
quamvis in terra essent carne, coelum erant; quia in illis Dominus sedens, per totum mundum
ambulabat. Ergo habitat in coelo. Quomodo? Quomodo dicit in alio psalmo: Tu autem in sancto
habitas, laus Israel 11. Qui habitat in coelo. habitat in sancto: sancto quid, nisi templo suo?
Templum enim Dei sanctum est, quod estis vos 12. Sed omnes adhuc infirmi et secundum fidem
ambulantes 13, secundum fidem sunt templum Dei, erunt aliquando et secundum speciem templum
Dei. Quamdiu sunt templum secundum fidem? Quamdiu in ipsis Christus per fidem habitat; sicut
dicit Apostolus: Habitare Christum per fidem in cordibus vestris 14. Sunt autem iam coeli in quibus
per speciem iam habitat Deus, videntes eum facie ad faciem; omnes sancti Angeli, omnes sanctae
Virtutes, Potestates, Sedes, Dominationes, Ierusalem illa coelestis unde peregrinando
ingemiscimus, et quam desiderando oramus: ibi habitat Deus. Illuc levavit iste fidem, illuc ascendit
affectu, desiderando: et ipsum desiderium facit animam desudare sordes peccatorum, et mundari
ab omni labe, ut fiat et ipsa coelum; quia levavit oculos ad eum qui habitat in coelo. Nam si coelum
istud corporeum quod oculis videmus, intellexerimus esse habitationem Dei; transitura est habitatio
Dei, quia coelum et terra transient 15. Deinde antequam faceret Deus coelum et terram, ubi
habitabat? Sed dicit aliquis: Et antequam faceret Deus sanctos, ubi habitabat? In se habitabat Deus,
apud se habitabat, et apud se est Deus. Et quando dignatur habitare in sanctis, non sic sunt sancti
domus Dei, ut ipsa subtracta cadat Deus. Aliter enim nos habitamus in domo, aliter Deus in sanctis:
tu habitas in domo; si subtracta fuerit, cadis; Deus autem sic habitat in sanctis, ut si ipse
discesserit, cadant. Quicumque ergo sic portat Deum, ut sit templum Dei; non putet sic a se portari
Deum, ut terreat Deum, si se subducat. Vae illi si se subtraxerit Deus; quia ipse cadit: nam Deus in
se semper manet. In quibus nos habitamus, ipsa nos continent; in quibus Deus habitat, ipse illos
continet. Iam videte quantum interest inter nostram habitationem, et Dei: et sic dicat anima: Ad te
levavi oculos meos, qui habitas in coelo; ut intellegat quia Deus nec coelo indiget, ubi habitet; sed
coelum ipso indiget, ut ab ipso inhabitetur.

Interium simus sicut servi et ancilla.
5. [v. 2.] Quid ergo sequitur, quia dixit: Ad te levavi oculos meos, qui habitas in coelo? Quomodo
levasti oculos tuos? Ecce sicut oculi servorum in manus dominorum suorum, et sicut oculi ancillae

880

