peccandum: non ei imputatur adulterium, non vinolentia, non fornicatio, non rapina rerum
alienarum; sola superbia lapsus est. Et quoniam superbiae comes est invidentia, fieri non potest ut
superbus non invideat: ex hoc vitio, quod superbiam necessario sequitur, lapsus etiam invidit
stanti, et dedit operam seducere hominem, ne illo levaretur unde ille deiectus est. Et ideo satagit
vera persuadere peccata, quia talem iudicem habemus ubi obicere falsa non possit. Nam si apud
iudicem hominem ageretur causa nostra, quem posset fallere criminationibus falsis; non multum
ageret ut peccaremus; quia iudicem fallendo, et innocentes posset opprimere, et circumventos ad
se traducere, et secum condemnari facere: nunc vero quia scit talem iudicem qui falli non possit, et
quia scit cum iustum personas accipere non posse; tales ei vult reos perducere, quos necesse sit ut
damnet, quia iustus est. Dat itaque operam ut peccemus sola invidentia, quae invidentia necesse
est ut comitetur superbiam. Hoc ergo malum superbia est, impediens perfectionem. Iactet ergo se
quisque de divitiis, iactet de pulchritudine et de viribus corporis: ista certe omnia mortalia sunt;
ridendi sunt qui se de mortalibus iactant, a quibus rebus plerumque aut vivi deseruntur, aut mortui
eas necesse est ut deserant. Illud est vitium capitale, quod cum quisque bene profecerit, superbia
tentatur, ut perdat totum quod profecit. Denique omnia vitia in malefactis timenda sunt; superbia in
benefactis plus metuenda est. Non itaque mirum quia sic est humilis Apostolus, ut dicat: Quando
infirmor, tunc fortis sum. Nam hoc vitio ne ipse tentaretur, quale sibi medicamentum dicit
appositum contra tumorem, a medico qui sciret quid curaret? Ne magnitudine, inquit, revelationum
extollar, datus est mihi stimulus carnis meae, angelus satanae, qui me colaphizet. Propter quod ter
Dominum rogavi, ut discederet a me; et dixit mihi: Sufficit tibi gratia mea; nam virtus in infirmitate
perficitur 8. Videte quae sint consummationes. Apostolus, doctor gentium, pater fidelium per
Evangelium, accepit stimulum carnis a quo colaphizaretur. Quis nostrum hoc dicere auderet, nisi ille
confiteri non erubesceret? Si enim dixerimus hoc non passum fuisse Paulum; cum ei quasi honorem
deferimus, mendacem facimus. Sed quia verax est, et verum dixit; oportet ut credamus datum illi
esse angelum satanae, ne magnitudine revelationum extolleretur. Ecce quam timendus est serpens
superbiae! Quid itaque factum est istis? In peccato suo comprehensi sunt, quia Christum
occiderunt, et de ipsa magnitudine peccati plus humilati sunt, et maiore humilitate erigi meruerunt:
hoc est: Comprehendantur in superbia sua. Et ex maledicto et mendacio annuntiabuntur
consummationes: id est, ideo magis perficientur, quia in maledicto et mendacio deprehensi sunt.
Superbia quippe eos non permittebat perfici: facinus abstulit superbiam per eorum confessionem;
indulgentia delevit facinus per Dei miserationem, et ex maledicto et mendacio annuntiatae sunt
consummationes: id est, dictum est homini: Vidisti quid sis, sensisti quid sis, errasti, excaecatus es,
peccasti et lapsus es, agnovisti infirmitatem tuam; supplica medico, noli tibi videri sanus. Ubi est
phrenesis tua? Ecce medicum occidisti, quem occidendo perdere non potuisti: tamen quantum ad
te pertinuit, occidisti. Ex maledicto et mendacio annuntiabuntur consummationes. Fecistis quod ad
maledictum pertinebat, o Iudaei: Maledictus enim omnis qui pendet in ligno 9. Crucifixistis Christum;
tamquam maledictum putastis. Adde maledicto mendacium: custodes ad sepulcrum posuistis; ut
mentirentur, pecuniam dedistis 10. Ecce Christus resurrexit: ubi est maledictum crucis quod fecistis?
ubi est mendacium custodum quos corrupistis?

Dei ira et vindicta.
6. Ex maledicto et mendacio annuntiabuntur consummationes, in ira consummationis, et non erunt.
Quid est, in ira consummationis annuntiabuntur consummationes? Est ira consummationis, et est
ira consumptionis. Nam omnis vindicta Dei ira dicitur: sed aliquando ad hoc vindicat Deus, ut
perficiat; aliquando ad hoc vindicat, ut damnet. Quomodo ad hoc vindicat, ut perficiat? Flagellat
omnem filium quem recipit 11. Quomodo ad hoc vindicat, ut damnet? Quando posuerit impios ad
sinistram, et dixerit eis: Ite in ignem aeternum, qui paratus est diabolo et angelis eius 12. Illa ira
consumptionis est, non consummationis. Annuntiabuntur autem consummationes in ira
consummationis; id est, praedicabitur ab Apostolis quia ubi abundavit peccatum, superabundavit
gratia 13, et pertinuit ad humilationis medicinam infirmitas hominis. Hoc cogitantes illi, et
invenientes atque confitentes iniquitates suas, non erunt. Quid non erunt? In superbia sua. Supra
enim dixerat: Comprehendantur in superbia sua. Et ex maledicto et mendacio annuntiabuntur
consummationes in ira consummationis, et non erunt, utique in superbia, in qua comprehensi sunt.

In Christo copulantur circumcisio et praeputium.
7. Et scient quia Deus dominabitur Iacob, et finium terrae. Ante enim iusti sibi videbantur, quod
gens Iudaea Legem acceperat, quod Dei praecepta servaverat: demonstratur illis quia non servavit,
cum in ipsis Dei praeceptis Christum non intellexit, quia caecitas ex parte in Israel facta est 14.
Vident et ipsi Iudaei quia non debent Gentes contemnere, quos quasi canes et peccatores putabant:
quomodo enim pariter inventi sunt in iniquitate; ita pariter pervenient ad salutem. Non solum

360

