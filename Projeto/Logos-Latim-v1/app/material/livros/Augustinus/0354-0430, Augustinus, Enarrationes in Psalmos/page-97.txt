24. [v 24.] Diligite Dominum omnes sancti eius: hortatur iterum Propheta ista cernens, et dicit:
Diligite Dominum, omnes sancti eius: quoniam veritatem requiret Dominus. Quando si iustus vix
salvus erit, peccator et impius ubi parebunt 2? Et retribuet his qui abundanter faciunt superbiam: et
retribuet his qui nec victi convertuntur, quia multum superbiunt.
25. [v 25.] Viriliter agite, et confortetur cor vestrum: bonum sine defectione operantes, ut tempore
proprio metatis. Omnes qui speratis in Domino: id est, qui eum recte timetis vel colitis, sperate in
Domino.

36

IN EUMDEM PSALMUM 30
ENARRATIO II

Sermo 1
1. [v 1.] Psalmi huius quem modo cantavimus, quantum possumus secreta rimemur, et inde
sermonem exsculptum reddamus auribus et mentibus vestris. Titulus eius est: In finem, psalmus
ipsi David ecstasis. In finem quid sit, novimus, si Christum novimus; dicit enim Apostolus: Finis
enim legis Christus ad iustitiam omni credenti 1 Finis non consumens, sed perficiens: duobus enim
modis dicimus finem; vel quo fit ut non sit quod erat, vel quo fit ut perfectum sit quod inchoatum
erat. Ergo in finem, in Christum.

Quid sit ecstasis.
2. Psalmus David ecstasis. Verbum ecstasis graecum, latine, quantum datur intellegi, verbo uno
exponi potest, si dicatur excessus: excessus autem mentis proprie solet ecstasis dici. In excessu
vero mentis duo intelleguntur; aut pavor, aut intentio ad superna, ita ut quodam modo de memoria
labantur inferna: in hac ecstasi fuerunt omnes sancti, quibus arcana Dei mundum istum excedentia
revelata sunt. De hoc mentis excessu, id est ecstasi, Paulus cum loqueretur, seipsum insinuans, ait:
Sive enim mente excessimus Deo, sive temperantes sumus vobis, caritas enim Christi compellit
nos 2. Hoc est, si ea tantum agere vellemus, et ea tantum contemplari quae mentis excessu
intuemur, vobiscum non essemus, sed essemus in supernis, tamquam contemptis vobis: et quando
nos ad illa superiora et interiora infirmo passu sequeremini, nisi rursus compellente nos caritate
Christi (qui cum in forma Dei esset, non rapinam arbitratus est esse aequalis Deo, sed semetipsum
exinanivit formam servi accipiens 3), nos consideraremus esse servos, et non ingrati ei a quo
accepimus altiora, propter eos qui infirmi sunt non contemneremus inferiora, et temperaremus nos
eis qui non possunt nobiscum videre sublimia? Hoc ergo ait: Sive mente excessimus Deo: ille enim
videt quod nos videmus in mentis excessu, ille solus revelat secreta sua. Quippe ille hoc loquitur,
qui se dicit abreptum esse et ablatum in tertium coelum, et audivisse ineffabilia verba, quae non
licet homini loqui: tantus autem fuit ille mentis excessus, ut diceret: Sive in corpore, sive extra
corpus, nescio, Deus scit 4. Ergo si hunc excessum mentis, id est hanc ecstasim, significat titulus
psalmi huius, magna profecto et alta quaedam sperare debemus dicturum eum qui condidit
psalmum, id est Prophetam, imo vero per Prophetam Spiritum sanctum.

De corpore Christi mystico.
3. Si vero haec ecstasis pavor intellegendus est, neque huic significationi verbi deerit huius psalmi
contextus; videtur enim de passione locuturus esse, in qua pavor est. Sed cuius pavor est, utrum
Christi, quia dixit: In finem, et intellegimus finem Christum? an forte noster pavor? Numquid enim
possumus pavorem bene intellegere in Christo propinquante passione, qui propter eam venerat?
cum venisset ad quod venerat, numquid pavebat moriturus? Si prorsus ita homo esset, ut Deus non
esset, magis gauderet resurrecturus, quam paveret moriturus? Verumtamen quia dignatus est
assumere formam servi, et in ea nos vestire se; qui non est dedignatus assumere nos in se, non est
dedignatus transfigurare nos in se, et loqui verbis nostris, ut et nos loqueremur verbis ipsius. Haec
enim mira commutatio facta est, et divina sunt peracta commercia, mutatio rerum celebrata in hoc
mundo a negotiatore coelesti: venit accipere contumelias, dare honores; venit haurire dolorem,
dare salutem; venit subire mortem, dare vitam. Moriturus ergo ex eo quod nostrum habebat, non in
se, sed in nobis pavebat; quia et hoc dixit, tristem esse animam suam usque ad mortem 5, et utique
nos ipsi omnes cum illo. Nam sine illo, nos nihil; in illo autem, ipse Christus et nos. Quare? Quia
totus Christus caput et corpus. Caput ille salvator corporis, qui iam ascendit in coelum; corpus

97

