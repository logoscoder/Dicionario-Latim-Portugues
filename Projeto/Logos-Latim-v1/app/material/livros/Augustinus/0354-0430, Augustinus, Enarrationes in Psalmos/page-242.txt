verbum post verbum; nec ad secundum transitur, nisi primo perscripto. Ibi autem nihil velocius, ubi
non multa sunt verba, nec tamen aliquid praetermissum est, cum in uno sint omnia.
7. [v 3.] Ecce iam Verbum illud sic prolatum, aeternum, ab aeterno coaeternum, veniet sponsus.
Speciosus forma prae filiis hominum. Prae filiis hominum: quare non et prae Angelis? Quid voluit
dicere: Prae filiis hominum, nisi quia homo? Ne hominem Christum quemlibet hominem putares, ait:
Prae filiis hominum speciosus forma. Etiam homo prae filiis hominum; etiam inter filios hominum,
prae filiis hominum; etiam ex filiis hominum, prae filiis hominum. Diffusa est gratia in labiis tuis. Lex
per Moysen data est; Gratia et veritas per Iesum Christum facta est 27. Diffusa est gratia in labiis
tuis. Merito mihi subventum est, quia condelector legi Dei secundum interiorem hominem. Sed alia
lex in membris meis repugnat legi mentis meae, et captivum me ducit in lege peccati, quae est in
membris meis. Miser ego homo, quis me liberabit de corpore mortis huius? Gratia Dei per Iesum
Christum Dominum nostrum 28. Diffusa est ergo gratia in labiis tuis. Venit nobis cum verbo gratiae,
cum osculo gratiae. Quid ista gratia dulcius? Quo pertinet gratia ista? Beati quorum remissae sunt
iniquitates, et quorum tecta sunt peccata 29. Si severus iudex veniret, nec afferret istam gratiam
diffusam in labiis suis, quis de salute aliquid speraret? Quis non sibi hoc timeret quod peccatori
debebatur? Ille veniens cum gratia, non exegit quod debebatur, solvit quod non debebat. Num enim
non peccator debebat mortem? Aut vero tibi peccatori debebatur, nisi supplicium? Debita tua
dimisit, et indebita sua exsolvit. Magna gratia. Quare gratia? Quia gratis. Propterea tibi gratias
agere licet, referre non licet; non enim potes. Quaerebat ille quid retribueret, et dixit: Quid
retribuam Domino pro omnibus quae retribuit mihi? Et invenit quasi aliquid: Calicem salutaris
accipiam, et nomen Domini invocabo 30. Hoc illi rependis, quia calicem salutaris accipis, et nomen
Domini invocas? Quis tibi dedit ipsum calicem salutarem? Remansit in actione gratiarum, nam in
relatione defecit. Inveni quid Deo des, quod ab illo non acceperis; et retuleris gratiam. Sed cave ne
dum quaeris quid illi retribuas, quod ab illo non acceperis, invenias, sed peccatum tuum. Hoc plane
ab illo non accepisti, sed nec ei dare debes. Hoc dederunt Iudaei, retribuerunt mala pro bonis;
acceperunt ab eo pluviam, et fructum non dederunt, sed spinas dolorum. Ergo bonum quidquid
volueris in te dare Deo, non te invenis accepisse nisi a Deo. Ipsa est gratia Dei diffusa in labiis. Fecit
te, gratis te fecit. Non enim erat cui praestaret antequam faceret. Perieras, quaesivit te; et
inventum revocavit te. Praeterita non imputavit, futura promisit. Vere diffusa est gratia in labiis
tuis.
8. Propterea, inquit, benedixit te Deus in aeternum. Laboratur, ut hoc possit intellegi adhuc a Deo
Patre dici: Propterea benedixit te Deus in aeternum. Accommodatius videtur hoc accipi ex persona
Prophetae. Et mutationes personarum repentinae, et omnino ex improviso, inveniuntur in sanctis
Scripturarum libris; et si quis advertat, plenae sunt paginae divinae. Domine, libera animam meam
a labiis iniquis et a lingua dolosa; et statim: Quid detur tibi, aut quid adliciatur tibi adversus linguam
subdolam? Alia illic persona erat, alia hic: ibi petentis, hic subvenientis. Sagittae potentis acutae,
cum carbonibus vastatoriis. Alia persona est: Quid detur tibi, aut quid adliciatur tibi; et in
consequentibus fit alia: Heu me! quia incolatus meus longinquus factus est 31. In paucis versibus
tam crebra mutatio personarum intellectum admonet: non exprimit locum ubi mutatur; non dicitur:
Hoc dixit homo, hoc dixit Deus; sed ex ipsis verbis fit nobis intellegere quid ad hominem pertineat,
quid ad Deum. Homo autem dicebat: Eructavit cor meum verbum bonum, dico ego opera mea regi.
Homo dicebat, ille dicebat qui scripsit psalmum; sed ex persona Dei dicebat: incipit dicere et ex
sua: Propterea benedixit te Deus in aeternum. Dixerat enim Deus: Diffusa est gratia in labiis tuis, ei
quem fecerat speciosum prae filiis hominum, etiam hominem quem Deum ante omnia protulerat,
aeternus coaeternum. Impletus est ergo Propheta gaudio quodam ineffabili, et attendens quid Deus
Pater de Filio suo homini revelaverit, qui potuit dicere ista et ex persona Dei: Propterea, inquit,
benedixit te Deus in aeternum. Quare? Propter gratiam. Illa enim gratia quo pertinet? Ad regnum
coelorum. Primum enim Testamentum terram promiserat: et aliud praemium fuit vel promissio sub
Lege positorum, aliud sub Gratia: terra Chananaeorum Iudaeis sub Lege positis, regnum coelorum
Christianis sub Gratia positis. Itaque quod pertinebat ad eos qui sub Lege positi erant, regnum,
terra illa transiit: regnum coelorum quod pertinet sub Gratia positis, non transit. Propterea hic,
benedixit te Deus, non ad tempus, sed in aeternum.

Summum hominis opus non est, nisi Deum laudare.
9. Non defuerunt qui omnia etiam superiora verba ex Prophetae persona accipi mallent: et hoc
quod dictum est: Eructavit cor meum verbum bonum, ex Propheta voluerint intellegi, veluti dicente
hymnum. (Quisquis enim dicit hymnum Deo, eructat cor eius verbum bonum: quomodo qui
blasphemat in Deum, eructat cor eius verbum malum.) Ut et illud quod adiunctum est: Dico ego
opera mea regi, significare voluerit summum hominis opus non esse, nisi Deum laudare. Illius est

242

