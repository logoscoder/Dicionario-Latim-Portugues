omnino genera mendaciorum in quibus non magna culpa est, sed tamen non sunt sine culpa, cum
aut iocamur, aut ut prosimus mentimur. Illud primum in iocando, ideo non est perniciosissimum
quia non fallit; novit enim ille cui dicitur, ioci causa esse dictum. Secundum autem ideo mitius est,
quia retinet nonnullam benevolentiam. Illud vero quod non habet duplex cor, nec mendacium
quidem dicendum est: tamquam, verbi gratia, si cui gladius commendetur, et promittat se
redditurum cum ille qui commendavit poposcerit; si forte gladium suum repetat furens, manifestum
est tunc non esse reddendum, ne vel se occidat vel alios, donec ei sanitas restituatur. Hic ideo non
habet duplex cor, quia ille cui commendatus est gladius, cum promittebat se redditurum poscenti,
non cogitabat furentem posse repetere. Verum autem occultavit et Dominus, cum discipulis
nondum idoneis dixit: Multa habeo vobis dicere, sed nunc non potestis portare illa 13; et apostolus
Paulus cum ait: Non potui loqui vobis quasi spiritalibus, sed quasi carnalibus 14. Unde manifestum
est non esse culpandum, aliquando verum tacere. Falsum autem dicere, non invenitur concessum
esse perfectis.
8. Virum sanguinum et dolosum abominabitur Dominus. Potest hic recte videri repetitum quod ait
superius: Odisti omnes qui operantur iniquitatem, perdes omnes qui loquuntur mendacium; ut
virum sanguinum ad operantem iniquitatem referas, dolosum autem ad mendacium: dolus enim
est, cum aliud agitur, aliud simulatur. Et apto verbo usus est quod ait, abominabitur; solent enim
abominati dici, exhaeredati: hic autem psalmus pro ea est quae haereditatem accipit, quae subicit
exsultationem spei suae, dicens: Ego autem in multitudine miserationis tuae, introibo in domum
tuam. In multitudine miserationis, fortasse in multitudine hominum perfectorum et beatorum dicit,
quibus civitas illa constabit, quam nunc parturit et paulatim parit Ecclesia. Homines autem multos
regeneratos atque perfectos, recte dici multitudinem miserationis Dei quis negat, cum verissime
dictum sit: Quid est homo, quod memor es eius; aut filius hominis, quia visitas eum 15? Introibo in
domum tuam: tamquam lapis, credo, in aedificium, dictum est. Quid enim aliud domus Dei quam
templum Dei est, de quo dictum est: Templum enim Dei sanctum est, quod estis vos 16? cuius
aedificii lapis angularis est ille 17, quem suscepit coaeterna Patri Virtus et sapientia Dei.
9. Adorabo ad templum sanctum tuum, in timore tuo: ad templum sicut prope templum
intellegimus; non enim ait: Adorabo in templo sancto tuo, sed: Adorabo ad templum sanctum tuum.
Intellegendum etiam est non de perfectione, sed de progressu ad perfectionem dictum esse; ut illud
perfectionem significet: Introibo in domum tuam. Sed ut hoc proveniat, prius adorabo, inquit, ad
templum sanctum tuum; et fortasse ob hoc addidit, in timore tuo, quod magnum est praesidium
procedentibus ad salutem. Cum autem quisque pervenerit, fiet in eo quod dictum est: Consummata
dilectio foras mittit timorem 18, non enim timent iam amicum, quibus dictum est: Iam non dicam
vos servos, sed amicos 19, cum ad id quod promissum est perducti fuerint.
10. [vv 9.10.] Domine, deduc me in tua iustitia propter inimicos meos: satis hic declaravit in
profectione se esse, id est in provectu ad perfectionem, nondum in ipsa perfectione, quando ut
deducatur exoptat. In tua iustitia autem, non in ea quae videtur hominibus. Nam et malum pro
malo reddere, iustitia videtur, sed non est eius de quo dictum est: Qui facit oriri solem suum super
bonos et malos 20; quia et cum punit Deus peccatores, non malum suum eis infert, sed malis eorum
eos dimittit: Ecce, inquit, parturiit iniustitiam, concepit laborem, et peperit iniquitatem: lacum
aperuit et effodit eum, et incidit in foveam quam operatus est: convertetur dolor eius in caput eius,
et in verticem eius iniquitas eius descendet 21. Cum ergo punit Deus, ut iudex punit eos qui legem
praetereunt, non eis inferens de seipso malum, sed in id quod elegerunt eos expellens ad
complendam summam miseriarum. Homo autem cum malum pro malo reddit, malo voto id facit; et
ob hoc prior ipse malus est, dum punire vult malum.
11. Dirige in conspectu tuo iter meum. Nihil manifestius est, quam in tempus eum commendare
quo proficit; hoc est enim iter quod non terrarum locis peragitur, sed affectibus animorum. In
conspectu, inquit, tuo dirige iter meum: id est, ubi nullus hominum videt, quibus credendum non
est laudantibus, aut vituperantibus; non enim ullo modo possunt de aliena conscientia iudicare, in
qua iter dirigitur ad Deum. Ideo subiecit: Quoniam non est in ore eorum veritas, quibus utique
iudicantibus non est credendum, et ideo intro ad conscientiam et ad Dei conspectum confugiendum
est. Cor eorum vanum est: quomodo ergo potest esse in ore eorum veritas, quorum cor fallitur de
peccato et poena peccati? Unde revocantur homines illa voce: Utquid diligitis vanitatem, et
quaeritis mendacium? 22
12. [v 11.] Sepulcrum patens est guttur eorum: ad voracitatis significationem referri potest, propter
quam plerumque homines adulatione mentiuntur. Et mirabiliter dixit, patens sepulcrum; quoniam
semper inhiat illa voracitas, non ut sepulcra quae receptis cadaveribus muniuntur. Potest et illud

12

