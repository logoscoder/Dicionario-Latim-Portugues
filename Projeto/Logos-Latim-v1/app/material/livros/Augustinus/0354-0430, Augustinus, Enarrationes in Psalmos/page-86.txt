2. Ad te, Domine, clamavi, Deus meus ne sileas a me: ad te, Domine, clamavi, Deus meus ne
separes unitatem Verbi tui ab eo quod homo sum. Nequando sileas a me: et ero similis
descendentibus in lacum: ex eo enim quod aeternitas Verbi tui non intermittit unire se mihi, fit ut
non sim talis homo quales sunt caeteri, qui nascuntur in profundam miseriam saeculi huius, ubi
tamquam sileas, non cognoscitur Verbum tuum. Exaudi vocem deprecationis meae, dum oro ad te;
dum extollo manus meas ad templum sanctum tuum: dum crucifigor, ad eorum salutem, qui
credentes fiunt templum sanctum tuum.
3. [v 3.] Ne simul trahas cum peccatoribus animam meam, et cum operantibus iniquitatem ne
perdas me: cum his qui loquuntur pacem cum proximo suo. Cum his qui mihi dicunt: Scimus quia a
Deo venisti magister 2. Mala autem in cordibus suis: mala autem loquuntur in cordibus suis.
4. [v 4.] Da illis secundum opera ipsorum: da illis secundum opera ipsorum, quia hoc iustum est. Et
secundum malignitatem affectationum ipsorum: mala enim affectantes, bona invenire non possunt.
Secundum opera manuum eorum da eis: quamvis aliis ad salutem valeat quod fecerunt, secundum
opera tamen voluntatum illorum da eis. Redde retributionem eorum ipsis: quia pro veritate quam
audiebant, voluerunt fallaciam retribuere; fallacia ipsorum ipsos fallat.
5. [v 5.] Quoniam non intellexerunt in opera Domini: et unde manifestum est hoc eis accidisse?
Hinc scilicet, quoniam non intellexerunt in opera Domini: haec ipsa nimirum iam retributio fuit, ut
quem malevolo animo hominem tentaverunt, non cognoscerent Deum quo consilio incarnatum
Pater misit. Et in opera manuum eius: nec moverentur ipsis visibilibus operibus, quae porrecta sunt
usque ad oculos eorum. Destrues illos, et non aedificabis eos: nihil mihi noceant, sed nec conantes
rursus adversus Ecclesiam meam erigere machinas aliquid valeant.
6. Benedictus Dominus, quoniam exaudivit vocem deprecationis meae.
7. [v 7.] Dominus adiutor meus et protector meus: Dominus adiuvans tanta patientem, et
immortalitate protegens resurgentem. In ipso speravit cor meum, et adiutus sum. Et refloruit caro
mea: id est, et resurrexit caro mea. Et ex voluntate mea confitebor illi: unde iam consumpto mortis
metu, non timoris necessitate sub Lege, sed libera voluntate cum Lege confitebuntur illi, qui
credunt in me; in quibus quia ego sum, ego confitebor.
8. [v 8.] Dominus fortitudo plebis suae: non illa plebs ignorans iustitiam Dei, et suam volens
constituere 3. Non enim per se fortem se putavit; quia Dominus fortitudo plebis suae, in huius vitae
difficultatibus cum diabolo dimicantis. Et protector salutarium Christi sui est: ut eam salvam factam
per Christum suum, post fortitudinem bellicam, immortalitate pacis ad ultimum protegat.
9. [v 9.] Salvum fac populum tuum, et benedic haereditatem tuam. Interpello igitur, postquam
refloruit caro mea, quia dixisti: Postula a me, et dabo tibi gentes haereditatem tuam 4; Salvum fac
populum tuum, et benedic haereditatem tuam: quia omnia mea tua sunt 5. Et rege illos, et extolle
illos usque in saeculum: et rege illos in hac temporali vita, et in aeternam hinc tolle illos.

32

IN PSALMUM 28
ENARRATIO

Dominus in Ecclesia operatur.
1. [vv 1.2.] Psalmus ipsi David, consummationis tabernaculi. Psalmus ipsi mediatori manu forti,
perfectionis Ecclesiae in hoc saeculo, ubi adversus diabolum temporaliter militatur.
2. Propheta loquitur: Afferte Domino, filii Dei, afferte Domino filios arietum: afferte Domino
vosmetipsos, quos per Evangelium duces gregum Apostoli genuerunt. Afferte Domino gloriam et
honorem: per opera vestra Dominus glorificetur et honoretur. Afferte Domino gloriam nomini eius:
gloriose per orbem innotescat. Adorate Dominum in aula sancta eius: adorate Dominum in dilatato
et sanctificato corde vestro; vos enim estis regium sanctum habitaculum eius.

86

