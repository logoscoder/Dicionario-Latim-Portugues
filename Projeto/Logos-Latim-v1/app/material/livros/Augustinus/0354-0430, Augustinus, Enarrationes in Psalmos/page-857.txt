4. [v 156.] Vidit hoc etiam ipse. Neque enim ego id viderem, nisi in ipso viderem, nisi in ipso essem.
Corporis enim Christi verba ista sunt, cuius membra sumus. Vidit hoc, inquam, continuoque
subiecit: Miserationes tuae multae, Domine. Etiam hoc ergo quod exquirimus iustificationes tuas,
pertinet ad miserationes tuas. Secundum iudicium tuum vivifica me. Novi enim quia et iudicium
tuum sine tua miseratione non erit super me.

Christus laudat Martyrum triumphans exercitus.
5. [v 157.] Multi persequentes me et tribulantes me; a testimoniis tuis non declinavi. Factum est,
novimus, recolimus, agnoscimus. Purpurata est universa terra sanguine martyrum; floret coelum
coronis martyrum, ornatae sunt Ecclesiae memoriis martyrum, insignita sunt tempora natalibus
martyrum, crebrescunt sanitates meritis martyrum. Unde hoc, nisi quia completum est quod
praedictum est de homine isto toto terrarum orbe diffuso: Multi persequentes me et tribulantes me;
a testimoniis tuis non declinavi? Agnoscimus, et gratias agimus Domino Deo nostro. Tu namque
homo, tu in alio psalmo, tu ipse dixisti: Nisi quia Dominus erat in nobis, fortasse vivos absorbuissent
nos 4. Ecce quare ab eius testimoniis non declinasti, et ad palmam supernae vocationis inter manus
multorum persequentium tribulantiumque venisti.

Quidam fideles persecutorum tormenta defecerunt.
6. [v 158.] Vidi, inquit, insensatos, et tabescebam: vel, sicut alii codices habent: Vidi non servantes
pactum; et hoc plures habent. Sed qui sunt qui pactum non servaverunt, nisi qui declinaverunt a
testimoniis Dei, tribulationes multorum persequentium non ferentes? Hoc est autem pactum, ut qui
vicerit, coronetur. Hoc pactum non servaverunt qui persecutionem non tolerantes, a testimoniis Dei
negando declinaverunt. Hos ergo iste vidit, et tabescebat, quia diligebat. Zelus ille est enim bonus,
de amore veniens, non livore. In quo enim non servaverunt pactum, secutus adiunxit: Quia eloquia
tua non custodierunt. Ea quippe in tribulationibus negaverunt.
7. [v 159.] Et commendat se iste differens ab eis, ac dicit: Vide quoniam mandata tua dilexi. Non
ait: Eloquia vel testimonia tua non negavi, quod martyres facere cogebantur, et non facientes
intolerabilia patiebantur: sed hoc dixit ubi fructus est omnium passionum; quia si tradidero corpus
meum ut ardeam, caritatem autem non habeam, nihil mihi prodest 5. Hanc iste commendans ait:
Vide quoniam mandata tua dilexi. Deinde postulavit praemium: Domine, in tua misericordia vivifica
me. Isti mortificant, tu vivifica. Sed si praemium poscitur in misericordia, quod reddere debet
iustitia; quanto magis impensa est misericordia, ut obtineretur cui praemium deberetur, ipsa
victoria?
8. [v 160.] Principium, inquit, verborum tuorum veritas, et in aeternum omnia iudicia iustitiae tuae.
A veritate, inquit, tua verba procedunt, et ideo veracia sunt, et neminem fallunt, quibus
praenuntiatur vita iusto, poena impio. Haec sunt quippe in aeternum iudicia iustitiae Dei.

175 IN EUMDEM PSALMUM 118
Sermo 31

Terreni reges Christianos sine causa persecuti sunt.
1. [v 161.] Quas persecutiones a regibus terrae corpus Christi, hoc est sancta Ecclesia pertulerit,
novimus. Agnoscamus ergo hic etiam eius verba dicentis: Principes persecuti sunt me gratis, et a
verbis tuis formidavit cor meum. Quid enim Christiani laeserant regna terrena, quamvis eis regnum
coelorum promiserit rex eorum? quid, inquam, laeserant regna terrena? Numquid eorum rex milites
suos prohibuit impendere et exhibere quae debentur regibus terrae? Nonne de hoc sibi calumniam
molientibus Iudaeis ait: Reddite Caesari quae Caesaris sunt, et Deo quae Dei sunt 1? Nonne
tributum de ore piscis etiam ipse persolvit 2? Nonne praecursor eius, militibus regni huius quid
facere deberent pro aeterna salute quaerentibus, non ait: "Cingulum solvite, arma proicite, regem
vestrum deserite, ut possitis Domino militare"; sed ait: Neminem concusseritis, nulli calumniam
feceritis; sufficiat vobis stipendium vestrum 3? Nonne unus militum eius et dilectissimus comes
eius, commilitonibus suis, et quodammodo Christi provincialibus dixit: Omnis anima potestatibus
sublimioribus subdita sit? Et paulo post ait: Reddite omnibus debita: cui tributum, tributum; cui
vectigal, vectigal; cui timorem, timorem; cui honorem, honorem. Nemini quidquam debeatis, nisi ut

857

