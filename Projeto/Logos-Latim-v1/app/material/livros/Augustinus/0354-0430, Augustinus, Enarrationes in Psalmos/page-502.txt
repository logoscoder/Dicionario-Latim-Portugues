temporaliter, et bellum quod adversus Deum defendendo peccata sua gerebant, omnia haec ibi
confregit.

Apostolorum munus in Dei Ecclesia.
7. [v 5.] Illuminans tu admirabiliter a montibus aeternis. Qui sunt montes aeterni? Quos ipse fecit
aeternos; qui sunt montes magni, praedicatores veritatis. Tu illuminas; sed a montibus aeternis:
primi magni montes excipiunt lucem tuam, et a luce tua quam suscipiunt montes, vestitur et terra.
Sed illi magni montes exceperunt Apostoli; tamquam orientis luminis primordia exceperunt
Apostoli. Numquid quod exceperunt, apud se retinuerunt? Non; ne diceretur illis: Serve nequam et
piger, dares pecuniam meam nummulariis 27. Si ergo quod susceperunt non apud se retinuerunt,
sed omni orbi terrarum praedicaverunt: Illuminans tu admirabiliter a montibus aeternis. Quos
aeternos fecisti, per illos vitam aeternam et caeteris promisisti: Illuminans tu admirabiliter a
montibus aeternis. Magnifice cum pondere dictum est: Tu; ne putet aliquis quod cum montes
illuminent. Multi enim putantes quod ab ipsis montibus illuminarentur, fecerunt sibi partes de
montibus; et ipsos montes conciderunt, et ipsi confracti sunt. Nescio qui sibi fecerunt Donatum,
nescio qui sibi fecerunt Maximianum, nescio qui sibi fecerunt illum et illum. Quare computant
salutem suam in hominibus esse, non in Deo? O homo, venit ad te lux per montes; sed Deus te
illuminat, non montes. Illuminans tu, inquit: tu, non montes. Tu illuminans: a montibus quidem
aeternis; sed, tu illuminans. Unde et in alio loco quid ait psalmus? Levavi oculos meos in montes,
unde veniet auxilium mihi 28. Quid ergo, in montibus est spes tua, et inde tibi veniet auxilium?
remansisti in montibus? Vide quid agas. Est aliquid super montes: super montes est quem tremunt
montes. Levavi, inquit, oculos meos in montes, unde veniet auxilium mihi. Sed quid sequitur?
Auxilium meum, inquit, a Domino, qui fecit coelum et terram 29. In montes quidem levavi oculos,
quia per montes mihi sunt Scripturae monstratae; sed ego cor habeo in illo qui illuminat omnes
montes.

Schismata et dissensiones res sunt absurdissimae in populo Dei.
8. Ergo, fratres, ad hoc dictum est, ne quisquam vestrum velit spem suam ponere in homine.
Tamdiu est aliquid homo, quamdiu illi haeret a quo factus est homo. Nam recedens ab illo, nihil est
homo, et cum haeret illis. Tu sic accipe consilium per hominem, ut illum consideres qui illuminat
hominem. Etenim et tu potes accedere ad illum qui tibi per hominem loquitur; non enim fecit illum
accedere ad se, et te repellit. Et qui vere sic accessit ad Deum, ut in illo habitet Deus, displicent illi
omnes qui non in illo ponunt spem suam. Propterea datum est quoddam exemplum, cum ipsos
Apostolos sibi diviserunt, et in schismata ierunt qui dicebant: Ego sum Pauli, ego Apollo, ego
Cephae, id est Petri. Hos plangit Apostolus, et dicit eis: Divisus est Christus? et se elegit quem apud
ipsos contemneret: Numquid Paulus pro vobis crucifixus est? aut in nomine Pauli baptizati estis? 30
Vide bonum montem quaerentem gloriam, non sibi, sed a quo montes illuminantur: nolebat de se
praesumi, sed de illo de quo et ipse praesumpserat. Quisquis ergo ita se commendare voluerit
populis, ut si forte contigerit ei aliquis tumultus, frangat post se populos, et dividat Ecclesiam
catholicam propter se, non est de illis montibus quos illuminat Altissimus. Sed quis est iste?
Contenebratus a se, non illuminatus a Domino. Unde autem probantur isti montes? Si forte
contigerit aliquis tumultus adversus montes in Ecclesia; aut per populares seditiones carnalium, aut
per aliquas falsas suspiciones hominum; bonus mons repellit a se omnes qui propter ipsum volunt
ab unitate recedere. Sic enim ipse manebit in unitate, si propter ipsum non divisa fuerit ipsa unitas.
Illi autem divisi sunt: quando recessit populus ab orbe terrarum, et secutus est nomen ipsorum,
gavisi sunt; elati sunt, et deiecti sunt. Humilarentur, et exaltarentur, quomodo humilatus est
Apostolus, dicens: Numquid Paulus pro vobis crucifixus est? et alio loco: Ego plantavi, Apollo rigavit;
sed Deus incrementum dedit. Ergo neque qui plantat est aliquid, neque qui rigat; sed qui
incrementum dat Deus 31. Tales montes in se humiles sunt, in Deo excelsi sunt; qui autem in seipsis
excelsi sunt, a Deo humilantur: Quoniam qui se exaltat, humilabitur; et qui se humilat,
exaltabitur 32. Ideo tales qui superbias suas attendunt, inamaricant hominibus pacificis in Ecclesia.
Illi volunt coagulare pacem; isti inter se miscent dissensionem. Et quid de illis dicit alius psalmus?
Qui amaricant, non exaltentur in semetipsis 33. Illuminans tu, attende hic, tu admirabiliter a
montibus aeternis.

Materialibus bonis recte utendum.
9. [v 6.] Conturbati sunt omnes insipientes corde. Praedicata est veritas, dicta est aeterna vita;
dicta est esse alia vita quae non est de ista terra: contempserunt homines vitam praesentem, et

502

