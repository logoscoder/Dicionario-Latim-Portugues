circa ista infirmae carnis huius detrimenta et supplementa, ad istam ianuam quasi quidam ostiarius
est; hic habet potestatem in isto mari, qua naves commeant, sed non tantam ut faciat aliquid
nesciente aut nolente Domino suo. Ne forte aliquis dicat: Perdidit quidem ille magnam potestatem
superiorum apparatuum; sed ego in his infimis sum, hic me potest habere in potestate, opus est ut
serviam illi. Noli falli; novit te Dominus tuus, et sic te novit, ut capillos tuos habeat numeratos 34.
Quid ergo times? Tentaturus est forte carnem tuam: flagellum est Domini tui, non potestas
tentatoris tui. Vult nocere saluti quae promittitur; sed non permittitur: ut autem non permittatur,
habe caput Christum; repelle caput draconis, suggestioni eius noli consentire, a via tua noli labi.
Draco hic quem finxisti ad illudendum ei.

Noli terrena sapere si cibus non vis esse serpentis.
11. [vv 27-29.] Nam vis videre quam non tibi noceat, nisi permissus? Omnia, inquit, a te
exspectant, Domine, ut des illis cibum in tempore opportuno. Et iste draco manducare vult, sed non
manducat quem vult. Omnia a te exspectant, Domine, ut des illis cibum in tempore opportuno.
Omnia: et repentia quorum non est numerus, et animalia pusilla et magna, et ipse draco, et omnis
creatura tua, qua implesti terram; Omnia a te exspectant ut des illis cibum in tempore opportuno,
unicuique cibum suum. Habes cibum tuum, habet et draco cibum suum. Si bene vixeris, cibum
Christum habebis; si a Christo recesseris, cibus draconis eris. Omnia a te exspectant ut des illis
cibum in tempore opportuno. Quid dictum est ipsi draconi? Terram manducabis. Draconi dictum
est: Terram manducabis cunctis diebus vitae tuae 35. Audisti cibum draconis. Non vis ut det te Deus
manducandum draconi; noli esse cibus draconis, id est, noli relinquere verbum Dei. Ubi enim
dictum est draconi: Terram manducabis; ibi iam dictum erat et praevaricatori: Terra es, et in terram
ibis 36. Cibus serpentis esse non vis? noli esse terra. Quomodo, inquis, non ero terra? Si terrena non
sapias. Audi Apostolum, ut non sis terra. Nam corpus quod geris terra est, sed tu noli esse terra.
Quid est hoc? Si resurrexistis, inquit, cum Christo, quae sursum sunt quaerite, ubi Christus est in
dextra Dei sedens; quae sursum sunt sapite, non quae super terram 37. Si non sapis terrena, non es
terra; si non es terra, non manducaris a serpente, cui cibus data est terra. Cibum suum dat Deus
serpenti, quando vult, quem vult: bene autem iudicat, falli non potest, non ei dat aurum pro terra.
Omnia a te exspectant, Domine, ut de illis cibum in tempore opportuno. Cum dederis eis, colligent.
Ante illos sunt; sed non colligent, nisi cum dederis. Ante diabolum Iob erat; et quidem non devoravit
Iob, sed vel tentare non ausus est, nisi cum ille dedisset. A te exspectant: cum dederis eis,
colligent; si non dederis, non colligent.

Non a seipso sed Deo donante homo bonus est.
12. Et quid nos, fratres? quem cibum habemus? Sequitur et de cibo nostro. Aperiente autem te
manum tuam, universa implebuntur bonitate. Quid est, o Domine, quod aperis manum tuam?
Manus tua Christus est. Et brachium Domini cui revelatum est 38? Cui revelatur, illi aperitur:
revelatio enim apertio est. Aperiente autem te manum tuam, universa implebuntur bonitate.
Revelante te Christum tuum, universa implebuntur bonitate Non autem habent a se bonitatem;
nam aliquando probatur illis: Avertente autem te faciem tuam, turbabuntur. Multi repleti bonitate,
sibi tribuerunt quod habebant, et voluerunt gloriari quasi in iustificationibus suis, et dixerunt sibi:
Iustus sum, magnus sum; et facti sunt sibi placentes. Et sonuit eis Apostolus: Quid enim habes
quod non accepisti? 39 Volens autem probare Deus homini quod ab illo habeat quidquid habet, ut
cum bonitate habeat et humilitatem, aliquando eum perturbat; avertit ab illo faciem suam, et
decidit in tentationem; et ostendit illi quia quod iustus erat, et recte ambulabat, ipso regente fiebat.
Avertente autem te faciem tuam, turbabuntur. Videte quid dicat et in alio psalmo: Ego dixi in
abundantia mea: Non movebor in aeternum 40. Praesumpsit de se; impletus erat bonitate, et
putabat a se sibi esse totam bonitatem, et dixit in corde suo: Non movebor in aeternum. Sed quia
iam senserat Dei gratiam se percepisse, pro eo quod erat expertus, reddidit gratiarum actionem:
Domine, in voluntate tua praestitisti decori meo virtutem; avertisti autem faciem tuam a me, et
factus sum conturbatus 41. Sic et hic: Aperiente te manum tuam; aperies manum, et universa
implebuntur bonitate; non manu sua, sed manu tua aperta: Avertente autem te faciem tuam,
turbabuntur.

Omnis humana gloriatio exclusa est.
13. Sed quare hoc facis? quare avertis faciem tuam, ut turbentur? Auferes spiritum eorum, et
deficient. Spiritus eorum, superbia eorum erat: gloriantur, sibi tribuunt, seipsos iustificant. A verte
ergo faciem tuam, ut turbentur: aufer spiritum eorum, et deficiant; clament ad te: Cito exaudi me,

735

