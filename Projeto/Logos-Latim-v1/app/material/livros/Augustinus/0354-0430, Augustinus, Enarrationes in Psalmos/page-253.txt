saeculum, in cuius maris comparatione tamquam terra videbatur gens Iudaeorum. Non enim
idololatriae amaritudine tegebatur, sed erat tamquam arida amaritudine Gentium tamquam mari
circumdata. Futurum erat ut turbaretur terra, id est illa ipsa gens iudaea; et transferrentur montes
in cor maris, id est primo ipse mons magnus paratus in cacumine montium. Deseruit enim gentem
iudaeam, et factus est in Gentibus; translatus est de terra ad mare. Transferentibus quibus?
Apostolis, quibus dixerat: Si habueritis fidem in vobis tamquam granum sinapis, dicetis monti huic:
Tollere et mittere in mare, et fiet: id est, per fidelissimam vestram praedicationem fiet ut mons iste,
hoc est ego ipse praedicer in Gentibus, glorificer in Gentibus, agnoscar in Gentibus, et fiat quod de
me praedictum est: Populus quem non cognovi, servivit mihi 14. Quando autem et illi montes
translati sunt? Et hoc indicet nobis Scriptura Dei. Quando Apostolus praedicabat Iudaeis, respuerunt
verbum; et ait apostolus Paulus: Ad vos missi eramus, sed quia respuistis verbum Dei, imus ad
Gentes 15. Translati sunt montes in cor maris. Vere enim Gentes crediderunt montibus, ut in corde
maris essent montes illi: non sicut Iudaei, de quibus dictum est: Populus hic labiis me honorat, cor
autem eorum longe est a me 16. Hoc enim et de Novo Testamento promittit Dominus, per
prophetam dicens: Dabo leges meas in cordibus eorum 17. Hae leges, haec praecepta per Apostolos
indita omnium Gentium fidei et credulitati, montes dicti sunt translati in cor maris. Tunc nos non
timebimus. Qui non timebimus? Illi qui compuncti sumus corde, ne fieremus de numero reproborum
Iudaeorum, tamquam ramorum fractorum. Crediderunt enim quidam illorum, et adhaeserunt
Apostolis praedicantibus. Timeant ergo illi quos deseruerunt montes: nos a montibus non
recessimus; et quando translati sunt in cor maris, secuti sumus.

Non deserit Deus civitatem suam.
7. [v 4.] Quid iam sequitur ex eo quod translati sunt montes in cor maris? Attendite et videte
veritatem. Haec enim quando dicebantur, obscura erant, quia nondum contigerant: nunc autem
quis iam facta non cognoscat? Liber tibi sit pagina divina, ut haec audias: liber tibi sit orbis
terrarum, ut haec videas. In istis codicibus non ea legunt, nisi qui litteras noverunt: in toto mundo
legat et idiota. Quid ergo factum est, dum translati sunt montes in cor maris? Sonuerunt et
turbatae sunt aquae eius. Quando praedicabatur Evangelium: Quid est hoc? Peregrinorum
daemoniorum videtur iste annuntiator esse 18: hoc Athenienses. Ephesii autem quo tumultu
occidere Apostolos voluerunt, quando in theatro pro Diana sua tantum strepitum fecerunt, ut
clamarent: Magna Diana Ephesia 19? Inter quos fluctus et sonitus maris non timebant, qui ad
refugium illud confugerant. Denique apostolus Paulus volebat intrare in theatrum, et a discipulis
revocatus est, quia necessarium erat adhuc ut in carne maneret propter ipsos. Sed tamen
Sonuerunt et turbatae sunt aquae eius: conturbati sunt montes in fortitudine eius. Cuius?
Numquidnam maris, an potius Dei, de quo dictum est: Refugium et virtus, adiutor in tribulationibus
quae invenerunt nos nimis? Turbati enim sunt montes, id est potestates huius saeculi. Alii sunt
enim montes Dei, alii sunt montes saeculi: montes saeculi, quibus caput diabolus; montes Dei,
quibus caput Christus. Sed per istos montes turbati sunt illi montes. Tunc dederunt voces contra
Christianos, quando turbati sunt montes sonantibus fluctibus: et montes sunt turbati, et factus est
magnus terrae motus cum motu aquae. Sed cui haec? Civitati illi fundatae super petram. Sonant
aquae, turbantur montes, annuntiato Evangelio. Quid tu civitas Dei? Audi quod sequitur.
8. [v 5.] Fluminis impetus laetificant civitatem Dei. Cum turbantur montes, cum saevit mare, non
deserit Deus civitatem suam per impetus fluminis. Qui sunt isti impetus fluminis? Inundatio illa
Spiritus sancti, de qua Dominus dicebat: Si quis sitit, veniat et bibat: qui credit in me, flumina
aquae vivae fluent de ventre eius. Ergo haec flumina fluebant de ventre Pauli, Petri, Ioannis,
aliorum Apostolorum, aliorum Evangelistarum fidelium. Haec flumina cum fluerent ab uno flumine,
multi impetus fluminis laetificant civitatem Dei. Nam ut noveritis hoc de Spiritu sancto dictum, in
eodem Evangelio consequenter dicit Evangelista: Hoc autem dicebat de Spiritu, quem accepturi
erant hi qui in eum erant credituri. Spiritus autem nondum erat datus, quia Iesus nondum erat
glorificatus 20. Glorificato Iesu post resurrectionem, glorificato post ascensionem, die Pentecostes
venit Spiritus sanctus, implevit credentes, locuti sunt linguis 21, praedicare Evangelium coeperunt
Gentibus. Hinc civitas Dei laetificabatur, dum mare turbaretur sonitu aquarum suarum, dum montes
conturbarentur quaerentes quid agerent, quomodo novam doctrinam pellerent, quomodo
Christianorum genus de terra eradicarent. Contra quem? Contra fluminis impetus laetificantes
civitatem Dei. Hinc etiam ostendit de quo flumine diceret, quia spiritum sanctum significabat:
Fluminis impetus laetificant civitatem Dei. Et quid sequitur? Sanctificavit tabernaculum suum
Altissimus. Si ergo sequitur sanctificationis nomen, manifestum est fluminis illos impetus de Spiritu
sancto intellegendos, quo sanctificatur omnis pia anima credens in Christum, ut fiat civis civitatis
Dei.

253

