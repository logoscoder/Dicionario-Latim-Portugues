non vidit. Et ubi est: Quibus non est nuntiatum de eo, videbunt; et qui non audierunt, intellegent 43?
Ad quos non missi sunt Prophetae, ipsi primo audierunt et intellexerunt Prophetas: illi qui primo non
audierunt, postea audientes admirati sunt. Remanserunt illi ad quos missi sunt, codices ferentes,
veritatem non intellegentes; Testamenti tabulas habentes, et haereditatem non tenentes. Sed nos
sicut audivimus, ita et vidimus. In civitate Domini virtutum, in civitate Dei nostri. Ibi audivimus, ibi
et vidimus. Extra illam qui est, nec audit, nec videt; in illa qui est, nec surdus nec caecus est. Sicut
audivimus, ita et vidimus. Et ubi audis? ubi vides? In civitate Domini virtutum, in civitate Dei nostri.
Deus fundavit eam in aeternum. Non insultent haeretici per partes conscissi: non se extollant qui
dicunt: Ecce hic est Christus, ecce illic 44. Qui dicit: Ecce hic est, ecce illic, ad partes inducit.
Unitatem promisit Deus: reges in unum collecti sunt, non per schismata dissipati sunt. Sed forte ista
civitas quae mundum tenuit, aliquando evertetur. Absit: Deus fundavit eam in aeternum. Si ergo
eam Deus fundavit in aeternum, quid times ne cadat firmamentum?

Christi sunt qui eius sacramenta habent et bonos mores.
8. [v 10.] Suscepimus, Deus, misericordiam tuam in medio populi tui. Qui susceperunt, et ubi
susceperunt? Nonne ipse populus tuus suscepit misericordiam tuam? Si populus tuus suscepit
misericordiam tuam, quomodo suscepimus misericordiam tuam, et in medio populi tui? quasi alii
sint qui susceperunt, alii in quorum medio susceperunt. Magnum sacramentum, sed tamen notum:
cum et hinc, hoc est, ex his versibus exsculptum fuerit et erutum quod nostis, non erit rudius, sed
dulcius. Nunc quippe populus Dei censentur omnes qui portant sacramenta eius, sed non omnes
pertinent ad misericordiam eius. Omnes quippe sacramentum Baptismi Christi accipientes,
Christiani vocantur; sed non omnes digne illo sacramento vivunt. Sunt enim quidam de quibus dicit
Apostolus: Habentes formam pietatis, virtutem autem eius abnegantes 45. Tamen propter ipsam
speciem pietatis in populo Dei nominantur: quomodo ad aream, quamdiu trituratur, non solum
grana, sed etiam palea pertinet. Numquid et ad horreum pertinebit? In hoc medio autem populi
mali est populus bonus, qui suscepit misericordiam Dei. Vivit digne misericordia Dei, qui audit et
tenet et facit quod ait Apostolus: Praecipientes ergo rogamus, ne in vacuum gratiam Dei
suscipiatis 46. Qui ergo non in vacuum gratiam Dei suscipit, ipse tam sacramentum quam etiam
misericordiam Dei suscipit. Et quid illi obest, quia in medio populi inobedientis est, donec area ista
ventiletur, donec boni a malis separentur? quid ei obest in medio populi habitare? Sit de illis qui
appellantur firmamentum, suscipiens misericordiam Dei; sit lilium in medio spinarum. Nam et ipsae
spinae quoniam ad populum Dei pertinent, vis audire? Ita posita est ipsa similitudo: Sicut lilium,
inquit, in medio spinarum, ita proxima mea in medio filiarum 47. Numquid dixit, in medio alienarum?
Non; sed, in medio filiarum. Sunt ergo filiae malae, et inter illas est lilium in medio spinarum. Itaque
illi qui sacramenta habent, et mores bonos non habent, et Dei dicuntur et non Dei; et eius dicuntur
et alieni: eius, propter ipsius sacramentum; alieni, propter proprium vitium. Ita et filiae alienae:
filiae, propter formam pietatis; alienae, propter amissionem virtutis. Sit ibi lilium, suscipiat
misericordiam Dei, teneat radicem boni floris, non sit ingratum pluviae dulci de coelo venienti.
Ingratae sint spinae, crescant de imbribus; ad ignem crescunt, non ad horreum. Suscepimus, Deus,
misericordiam tuam in medio populi tui. In medio populi tui non suscipientis misericordiam tuam
nos suscepimus misericordiam tuam. In sua enim propria venit, et sui eum non receperunt. In
medio tamen eorum quotquot receperunt eum, dedit eis potestatem filios Dei fieri 48.

Pauci videntur iusti: multi sunt sed inter plures latentes.
9. Iam hic occurrit unicuique cogitanti: Et quid? Iste populus qui in medio populi Dei suscipit
misericordiam Dei, quantum numerum habet? Quam pauci sunt! vix invenitur aliquis: illisne
contentus Deus erit, et perdet tantam multitudinem? Dicunt hoc qui sibi promittunt quod a Deo
promittente non audierunt. Et vere si male vivamus, si mundi huius deliciis perfruamur, si nostris
libidinibus serviamus, perditurus est nos Deus? Quot enim sunt illi qui videntur servare praecepta
Dei? Vix invenitur unus vel duo vel paucissimi: ipsos solos Deus liberaturus est, et caeteros
damnaturus? Absit, inquiunt: cum venerit et videbit tantam multitudinem ad sinistram, miserebitur,
et dabit indulgentiam. Hoc plane etiam serpens ille promisit primo homini: nam minatus erat Deus
mortem, si gustaret 49. ille autem: Absit, inquit, non morte moriemini 50. Crediderunt serpenti,
invenerunt verum esse quod minatus est Deus, falsum quod promiserat diabolus. Ita et nunc,
fratres, ponite vobis Ecclesiam ante oculos ad instar similitudinemque paradisi: non cessat serpens
suggerere quod tunc suggessit. Sed casus primi hominis ad experimentum cavendi debet nobis
valere, non ad imitationem peccandi. Ideo ille cecidit, ut nos surgamus. Respondeamus talibus
suggestionibus quod respondit Iob. Nam et ipsum per feminam tamquam per Evam tentavit, et vicit
in stercore 51, victus in paradiso. Ergo non audiamus tales voces, nec putemus paucos esse istos:
multi sunt, sed inter plures latent. Non possumus enim negare plures esse malos, et tam plures, ut

264

