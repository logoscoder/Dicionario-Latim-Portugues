ut cum invenerit, non ad concupiscentiam carnis, neque ad concupiscentiam oculorum, neque ad
ambitionem saeculi, quae omnia transeunt tamquam umbra 43, inclinari curas nostras, sed ad
gaudia rerum aeternarum sustolli, quae nulla commutatione violantur, dirigat iustum, scrutans
corda et renes Deus. Opera enim nostra, quae factis et dictis operamur, possunt esse nota
hominibus; sed quo animo fiant, et quo per illa pervenire cupiamus, solus ille novit, qui scrutatur
corda et renes Deus.

Medicina nostra Christus.
10. [v 11.] Iustum auxilium meum a Domino, qui salvos facit rectos corde. Duo
sunt officia medicinae; unum quo sanatur infirmitas, alterum quo sanitas
custoditur. Iuxta illud primum, dictum est in superiore psalmo: Miserere mei,
Domine, quoniam infirmus sum 44: iuxta hoc alterum, in hoc psalmo dicitur: Si
est iniquitas in manibus meis, si reddidi retribuentibus mihi mala, decidam
ergo ab inimicis meis inanis 45; ibi enim infirmus ut liberetur, hic iam sanus ne
corrumpatur, orat. Iuxta illud ibi dicitur: Salvum me fac propter misericordiam
tuam 46: iuxta istud hic dicitur: Iudica me, Domine, secundum iustitiam
meam 47; ibi enim ut a morbo evadat, remedium, hic autem ne in morbum
recidat, tuitionem petit. Iuxta illud dicitur: Salvum me fac, Domine, secundum
misericordiam tuam; iuxta hoc dicitur: Iustum auxilium meum a Domino, qui
salvos facit rectos corde. Et illa enim et ista salvos facit; sed illa ex aegritudine
ad salutem transfert, haec in ipsa salute conservat. Itaque ibi misericors
auxilium est, quia nullum habet meritum peccator, qui adhuc iustificari
desiderat, credens in eum qui iustificat impium 48; hic autem iustum auxilium
est, quia iam iusto tribuitur. Dicat ergo ibi peccator qui dixit: Infirmus sum:
Salvum me fac, Domine, propter misericordiam tuam; et dicat hic iustus, qui
dixit: Si reddidi retribuentibus mihi mala, Iustum auxilium meum a Domino, qui
salvos facit rectos corde. Si enim medicinam exhibet, qua sanemur infirmi,
quanto magis eam qua custodiamur sani? Quoniam si cum adhuc peccatores
essemus, Christus pro nobis mortuus est, quanto magis nunc iustificati, salvi
erimus ab ira per ipsum? 49De loco delectationum.
11. Iustum auxilium meum a Domino, qui salvos facit rectos corde. Dirigit iustum, scrutans corda et
renes Deus: iusto autem auxilio salvos facit rectos corde. Non sicut scrutatur corda et renes, ita
salvos facit rectos corde et renibus: quia cogitationes et malae sunt in pravo corde, et bonae in
recto corde; delectationes autem non bonae ad renes pertinent, quia inferiores atque terrenae sunt,
bonae vero non ad renes, sed ad ipsum cor. Propterea non ita dici possunt recti renibus, sicut
dicuntur recti corde, cum iam ubi cogitatio, ibi et delectatio est: quod fieri non potest, nisi cum
divina atque aeterna cogitantur. Dedisti, inquit, laetitiam in corde meo, cum dixisset: Signatum est
super nos lumen vultus tui, Domine 50. Nam phantasmata rerum temporalium, quae sibi animus
fingit, cum spe vana mortalique iactatur, quamvis inanibus imaginationibus afferant saepe deliram
insanamque laetitiam, non tamen cordi haec delectatio, sed renibus tribuenda est; quia illae omnes
imaginationes de inferioribus, hoc est terrenis carnalibusque rebus, attractae sunt. Ita fit, ut
scrutans corda et renes Deus, et perspiciens in corde rectas cogitationes, in renibus nullas
delectationes, iustum auxilium praebeat rectis corde, ubi mundis cogitationibus supernae
delectationes sociantur. Et ideo in alio psalmo cum dixisset: Insuper et usque ad noctem
increpaverunt me renes mei, subiecit de auxilio, dicens: Providebam Dominum in conspectu meo
semper, quoniam a dextris est mihi ne commovear 51. Ubi ostendit suggestiones tantum se a
renibus passum, non etiam delectationes, quas si pateretur, utique commoveretur. Dixit autem: A
dextris est mihi Dominus, ne commovear; deinde subiungit: Propter hoc delectatum est cor
meum 52: ut renes eum increpare potuerint, non delectare. Non itaque in renibus, sed ibi facta est
delectatio, ubi adversus renum increpationem provisus est Deus a dextris esse, id est, in corde.

Dies iudicii erit dies irae.
12. [v 12.] Deus iudex iustus, fortis et longanimis. Quis Deus iudex, nisi Dominus, qui iudicat
populos? Ipse iustus, qui reddet unicuique iuxta opera sua 53. Ipse fortis, qui etiam persecutores
impios, cum sit potentissimus, pro nostra salute toleravit. Ipse longanimis, qui etiam ipsos qui
persecuti sunt, non statim post resurrectionem ad supplicium rapuit, sed sustinuit, ut se aliquando
ad salutem ab illa impietate converterent: et adhuc sustinet, servans ultimo iudicio ultimam

22

