8. [v 19.] Quoniam anima eius in vita ipsius benedicetur. Intendat Caritas vestra: Quoniam anima
eius in vita ipsius benedicetur. Quamdiu vixit, bene sibi fecit. Hoc dicunt omnes, sed falso dicunt.
Benedictio est ab animo benedicentis, non ab ipsa veritate. Quid enim dicis tu? Quia manducavit et
bibit, quia fecit quod voluit, quoniam splendide epulatus est, ideo secum fecit bene? Ego dico: Fecit
secum male. Non ego dico, sed Christus: Fecit secum male. Etenim dives ille quando quotidie
epulabatur splendide, bene secum facere putabatur: cum autem coepit ardere apud inferos, tunc
inventum est male quod putabatur bene. Quod enim manducaverat apud superos, hoc digerebat
apud inferos. Iniquitatem dico, fratres, quam epulabatur. Manducabat pretiosas epulas ore carnis,
ore cordis manducabat iniquitatem. Quod apud superos ore cordis manducabat, hoc apud inferos in
illis suppliciis digerebat. Et quidem temporaliter manducaverat, in aeternum male digerebat.
Manducatur ergo iniquitas? forte aliquis dicit: Quid est quod loquitur? Manducatur iniquitas? Non
ego dico, audi Scripturam: Sicut uva acerba dentibus vexatio est, et fumus oculis, sic iniquitas
utentibus ea 22. Qui manducaverit enim iniquitatem, id est, qui libenter habuerit iniquitatem, non
poterit manducare iustitiam. Panis enim iustitia est. Quis est panis? Ego sum panis vivus qui de
coelo descendi 23. Ipse est panis cordis nostri. Quomodo qui manducat ore corporis uvas acerbas,
obrigescunt et obstupescunt dentes eius, et minus idoneus fit ad manducandum panem, et
remanet illi laudare quod videt, et manducare non posse: sic et qui iniquitate usus est, et pastus
peccatis in corde, incipit non posse manducare panem, laudat verbum Dei, et non facit. Unde non
facit? Quia cum coeperit facere, laborat; quomodo sentimus laborare dentes post uvas acerbas,
cum coeperimus panem manducare. Sed quid faciunt illi quibus obstupuerunt dentes? Temperant
se aliquantum ab uvis acerbis, et redeunt dentes ad stabilitatem suam, et incumbunt pani. Sic et
nos laudamus iustitiam: sed si volumus manducare iustitiam, temperemus nos ab iniquitatibus; et
nascitur in corde non solum delectatio laudandi iustitiam, sed etiam facilitas manducandi. Nam si
dicit Christianus: Deus novit quia delectat me, sed non possum facere: quassatos dentes habet, diu
manducavit iniquitatem. Ergo et iustitia manducatur? Si non manducaretur, non diceret Dominus:
Beati qui esuriunt et sitiunt iustitiam 24. Ergo quoniam anima illius in vita ipsius benedicetur: in vita
benedicetur, in morte torquebitur.

Non sunt condignae passiones huius temporis ad futuram gloriam.
9. Confitebitur tibi, cum bene feceris ei. Attendite et pascimini, haereat in cordibus vestris;
manducate, videte tales, et nolite esse tales: cavete talia verba. Confitebitur tibi, cum bene feceris
ei. Quam multi sunt christiani, fratres, qui tunc Deo gratias agunt, quando illis accidit lucrum! Hoc
est: Confitebitur tibi, cum bene feceris ei: laudabit te, et dicet: Vere quia tu es Deus meus: liberavit
me de carcere, confitebor illi. Venit illi lucrum, confitetur; venit haereditas, confitetur: patitur
damnum, blasphemat. Qualis filius es, qui quando te pater emendat, tunc tibi displicet? Emendaret,
nisi displiceres? aut si sic displiceres ut odisset, vellet emendare? Gratias age ergo emendatori, ut
accipias haereditatem a Deo qui te emendat. Erudiris enim, cum emendaris. Sed multum emendat,
quia magnum est quod habes accipere. Nam si appendas quod emendaris cum eo quod accepturus
es, invenies quia nihil est quod emendaris. Apostolus Paulus hoc dicit: Etenim quod ad praesens est
temporale leve tribulationis nostrae, iuxta incredibilem modum aeternum gloriae pondus operatur
nobis. Sed quando? Non respicientibus, inquit, quae videntur, sed quae non videntur; non quae
temporalia, sed quae aeterna. Quae enim videntur, temporalia sunt; quae autem non videntur,
aeterna 25. Et iterum: Non sunt condignae passiones huius temporis, ad futuram gloriam quae
revelabitur in nobis 26. Quid est ergo quod pateris? Sed semper pateris. Concedo. Ex quo natus es,
per omnes aetates tuas usque ad senectam tuam, quo usque morieris, puta quia hoc pateris quod
est passus Iob; quod ille passus est aliquot diebus, aliquis patiatur ab ipsa infantia: quod pateris
transit, finitur; quod accepturus es, finem non habebit. Nolo iam aeques poenam cum praemio:
tempora aequa aeternitati, si potes.

Ne vita vestra Ecclesiam blasphemetis.
10. Confitebitur tibi, cum bene feceris ei. Nolite esse tales, fratres: videte quia propterea dicimus
haec, propterea cantamus, propterea tractatur, propterea sudatur: nolite facere ista. Negotia vestra
vos probant: aliquando in negotio vestro auditis verum, et blasphematis, Ecclesiam blasphematis.
Quare? Quia christiani estis. Si sic est, duco me in partem Donati: paganus volo esse. Quare? Quia
momordisti panem, et dolent dentes. Quando videbas ipsum panem, laudabas; coepisti manducare,
et dolent dentes: id est, quando audiebas sermonem Dei, collaudabas, cum tibi dicitur: Fac hoc,
blasphemas. Noli sic velle: hoc dic: Bonus est panis, sed ego non possum illum manducare. Nunc
autem si oculis vides, laudas: cum coeperis dentes premere, dicis: Malus est panis iste, et qualis est
ille qui illum fecit? Ita fit ut confitearis Deum, quando tibi bene facit Deus; et mentiaris, quando
cantas, Benedicam Dominum in omni tempore, semper laus eius in ore meo 27. Exigitur de corde

277

