morietur, et peribit nomen eius: id est, cum occiderimus eum, iam nomen eius non erit in terra, nec
seducet aliquos mortuus; sed ipsa eius interfectione intellegent homines, quia hominem
sequebantur, quia non erat in eo spes salutis; et deserent nomen eius, et non erit. Mortuus est; et
non periit nomen eius, sed seminatum est nomen eius: mortuus est: sed granum fuit, quo
mortificato seges continuo exsurgeret 5. Glorificato ergo Domino nostro Iesu Christo, coeperunt
multo magis multoque numerosius credere in illum; et coeperunt membra eius audire quod caput
audiebat. Iam ergo Domino nostro Iesu Christo in coelo constituto, et ipso in nobis in terra
laborante, dixerunt adhuc inimici eius: Quando morietur, et peribit nomen eius. Hinc enim
persecutiones diabolus in Ecclesia concitavit ad perdendum nomen Christi. Nisi forte putatis,
fratres, quia illi Pagani quando saeviebant in Christianos, non hoc sibi dicebant, delere nomen
Christi de terra. Ut moreretur iterum Christus non in capite, sed in corpore suo, occisi sunt et
martyres. Ad multiplicandam Ecclesiam valuit sanctus sanguis effusus, seminationi accessit et mors
martyrum. Pretiosa in conspectu Domini mors iustorum eius 6. Multiplicati sunt magis magisque
Christiani, et non est impletum quod dixerunt inimici: Quando morietur, et peribit nomen eius.
Adhuc et modo dicitur. Sedent Pagani, et computant sibi annos, audiunt fanaticos suos dicentes:
Aliquando Christiani non erunt, et idola illa coli habent, quemadmodum antea colebantur, adhuc
dicunt: Quando morietur, et peribit nomen eius. Bis victi, vel tertio sapite: mortuus est Christus, non
peribit nomen eius; mortui sunt martyres, multiplicata est magis Ecclesia, crescit per omnes gentes
nomen Christi. Qui de morte sua et de resurrectione sua praedixit, qui de mortibus Martyrum
suorum et de corona praedixit, ipse et de Ecclesia sua futura praedixit: si verum dixit bis, tertio
mentitus est? Vanum est ergo quod creditis contra illum; melius est ut credatis in illum, ut
intellegatis super egenum et pauperem 7; quoniam pauper factus est, cum dives esset, ut ipsius,
inquit, paupertate vos ditaremini 8. Nunc autem quia pauper factus est, contemnitur, et dicitur:
Homo erat. Quid erat? Mortuus est, crucifixus est; hominem colitis, in hominem spem habetis,
mortuum adoratis. Falleris. Intellege super egenum et pauperem, ut illius paupertate dives
efficiaris. Quid est: Intellege super egenum et pauperem? Ut ipsum Christum egenum et pauperem
accipias, dicentem in alio psalmo: Ego autem egenus et pauper sum, Dominus curam habet mei 9.
Quid est intellegere super egenum et pauperem? Quia semetipsum exinanivit, formam servi
accipiens, in similitudine hominum factus, et habitu inventus ut homo 10: dives apud Patrem, et
pauper apud nos; dives in coelo, pauper in terra; dives Deus, pauper homo. Hoc te ergo turbat,
quod hominem vides, quod carnem intueris, quod mortem respicis, quod crucem irrides? hoc te
turbat? Intellege super egenum et pauperem. Quid est hoc? Intellege, quia ubi tibi exposita est
infirmitas, ibi latet divinitas. Dives, quia sic est; pauper, quia iam tu sic eras. Sed tamen paupertas
ipsius, divitiae nostrae sunt: quomodo infirmitas ipsius fortitudo nostra est; quomodo stultum ipsius
sapientia nostra est; quomodo mortalitas ipsius, immortalitas nostra est 11. Quid sit pauper,
attende: non cum ex aliorum paupertate metiaris. Implere venit pauperes, qui pauper effectus est.
Propterea aperi sinum fidei; suscipe pauperem, ne pauper remaneas.

Christus mortuus est ex infirmitate hominis, Deus autem non moritur.
2. [v 2.] Beatus qui intellegit super egenum et pauperem, in die mala liberabit eum Dominus.
Veniet enim dies mala: velis nolis, veniet; dies iudicii aderit, mala dies, si non intellexeris super
egenum et pauperem. Quod enim modo non vis credere, manifestum erit in fine. Sed non fugies,
cum fuerit manifestum, quia non credis cum est occultum. Invitaris ut quod non vides credas, ne
cum videris erubescas. Intellege ergo super egenum et pauperem, id est, super Christum; intellege
in eo occultas divitias, quem pauperem vides. In eo sunt enim omnes thesauri sapientiae et
scientiae absconditi 12. Hinc enim te in die mala liberabit, ex eo quod Deus est: ex eo autem quod
homo est, et illud quod in illo humanum erat resuscitavit, et in melius convertit, in coelum levavit.
Ille autem qui Deus est, qui unam personam habere in homine et cum homine voluit, nec
decrescere nec crescere potuit, nec mori nec resurgere. Mortuus est ex infirmitate hominis,
caeterum Deus non moritur. Nam quod Verbum Dei non moritur, ne mireris, quando non moritur
anima in martyre. Modo non audiebamus ipsum Dominum dicentem: Nolite timere eos qui corpus
occidunt, animam autem non possunt occidere 13? Ergo morientibus martyribus animae Martyrum
mortuae non sunt, et moriente Christo moriturum erat Verbum? Utique Verbum Dei multo amplius
est quam anima hominis: quia anima hominis facta est a Deo; et si facta est a Deo, per Verbum
facta est: quia omnia per ipsum facta sunt 14. Ergo nec moritur Verbum, cum non moriatur anima
facta per Verbum. Sed quomodo recte dicimus: Mortuus est homo, etsi anima ipsius non moriatur;
sic recte dicimus: Mortuus est Christus, etsi divinitas eius non moriatur. Mortuus unde? Quia egenus
et pauper. Non te perstringat mors ipsius, et avertat te a contuenda divinitate. Beatus qui intellegit
super egenum et pauperem. Respice et pauperes, egentes, esurientes et sitientes, peregrinantes,
nudos, aegrotos, in carcere constitutos; intellege et super talem pauperem, quia et si super talem

217

