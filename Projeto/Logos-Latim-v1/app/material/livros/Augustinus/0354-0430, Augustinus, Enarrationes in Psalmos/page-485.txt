mundo corde 15. Discussa ergo praecepta, aut omnia eadem inveniuntur, aut vix aliqua in Evangelio
quae non dicta sint a Prophetis. Praecepta eadem; Sacramenta non eadem, promissa non eadem.
Videamus quare praecepta eadem; quia secundum haec Deo servire debemus. Sacramenta non
eadem, quia alia sunt Sacramenta dantia salutem, alia promittentia Salvatorem. Sacramenta Novi
Testamenti dant salutem; Sacramenta Veteris Testamenti promiserunt Salvatorem. Cum ergo iam
teneas promissa, quid quaeris promittentia, habens iam Salvatorem? Hoc dico, teneas promissa,
non quod iam acceperimus vitam aeternam; sed quia iam venerit Christus, qui per Prophetas
praenuntiabatur. Mutata sunt Sacramenta; facta sunt faciliora, pauciora, salubriora, feliciora.
Promissa quare non eadem? Quia promissa est terra Chanaan, terra copiosa, fructuosa, affluens
lacte et melle; promissum regnum temporale, promissa felicitas saeculi, promissa fecunditas
filiorum, promissa subiectio inimicorum 16: haec omnia ad terrenam felicitatem pertinent. Sed quare
ipsa primo promitti oportebat? Quia non primo quod spiritale est, sed quod animale; postea, inquit,
spiritale. Primus homo de terra terrenus; secundus homo de coelo coelestis: qualis terrenus, tales
et terreni; et qualis coelestis, tales et coelestes. Sicut portavimus imaginem terreni, portemus et
imaginem eius qui de coelo est 17. Ad imaginem terreni pertinet Vetus Testamentum; ad imaginem
coelestis Novum Testamentum. Sed ne quisquam putaret ab alio factum esse hominem terrenum,
ab alio coelestem; ideo Deus ostendens se esse utriusque creatorem, etiam utriusque Testamenti
se esse voluit auctorem; ut et terrena promitteret in Vetere Testamento, et coelestia in Novo
Testamento. Sed quamdiu prius homo terrenus es? quamdiu terrena sapis? Numquid quoniam
puero dantur quaedam puerilia, ludicra quibus puerilis animus avocetur, propterea grandescenti
non ei excutiuntur e manibus, ut aliquid iam utilius tractet, quod grandem decet? Verumtamen tu
ipse dedisti filio tuo, et nuces parvulo, et codicem grandi. Non ergo, quia illa quasi ludicra puerorum
Deus per Novum Testamentum excussit de manibus filiorum, ut aliquid utilius daret
grandescentibus, propterea priora illa non ipse dedisse putandus est: ipse utrumque dedit. Sed Lex
ipsa per Moysen data est; Gratia et veritas per Iesum Christum facta est 18: gratia, quia impletur per
caritatem quod per litteram iubebatur; veritas, quia redditur quod promittebatur. Hoc ergo intellexit
Asaph iste. Denique omnia quae Iudaeis promissa fuerant, ablata sunt. Ubi est regnum eorum? ubi
templum? ubi unctio? ubi sacerdos? ubi iam apud illos Prophetae? Ex quo venit qui per Prophetas
praedicabatur, in illa gente iam nihil horum est; iam perdidit terrena, et nondum quaerit coelestia.

Quid nos doceat Iudaei inordinate terrena appetentes.
3. Inhaerere ergo terrenis, quamvis ea Deus donet, non debes. Verumtamen non quia inhaerere eis
non debemus, alium ea dare, nisi Deum, credere debemus; ipse ea dat; sed noli pro magno
exspectare ab eo bonum, quod dat et non bono. Nam si pro magno ea daret, malis ea non daret.
Ideo autem ea voluit dare et malis, ut discant boni aliud ab eo quaerere, quod non dat et malis. Illi
autem inhaerentes terrenis miseri, et non de illo praesumentes qui fecit coelum et terram, qui eis
dedit et ipsa terrena, qui eos etiam temporaliter de Aegypti captivitate liberavit, qui eos per
divisum mare duxit, qui eorum inimicos persequentes fluctibus obruit 19; non in illo praesumentes
qui daret utique coelestia grandibus, sicut terrena parvulis dedit, timentes perdere quod
acceperant, occiderunt qui dederat. Haec dicimus, fratres, ut homines de Novo Testamento discatis
non inhaerere terrenis. Si enim illi inexcusabiliter terrenis inhaeserunt, quibus ipsum Novum
Testamentum nondum fuerat revelatum; quanto inexcusabilius terrena sectantur, quibus iam
promissa coelestia in Novo Testamento revelata sunt! Nam recolite, fratres mei, quid dictum sit a
persequentibus Christum. Si dimiserimus eum, venient Romani, et tollent nobis, et locum, et
gentem 20. Videte quia timendo terrena perdere, regem coeli occiderunt. Et quid eis factum est?
Perdiderunt etiam ipsa terrena; et ubi occiderunt Christum, ibi occisi sunt: et cum terram nolentes
perdere, datorem vitae occiderunt, eamdem terram occisi perdiderunt; et eo tempore quo illum
occiderunt, ut ex ipso tempore admonerentur quare ista perpessi sunt. Quando enim eversa est
civitas Iudaeorum, Pascha celebrabant, et in multis millibus hominum tota ipsa gens convenerat ad
illius festivitatis celebrationem. Ibi Deus, per malos quidem, sed tamen ille bonus; per iniustos, sed
iustus et iuste, ita in eos vindicavit, ut perimerentur multa hominum millia, et ipsa civitas
everteretur. Hoc in isto psalmo plangit intellectus Asaph; et in ipso planctu, tamquam intellectus
discernit terrena a coelestibus, discernit Vetus Testamentum a Novo Testamento; ut videas per
quae transeas, quid exspectes, quid relinquas, quibus haereas. Sic ergo coepit.
4. Utquid repulisti nos, Deus, in finem? Repulisti in finem: ex persona populi Iudaeorum, et ex
persona congregationis quae proprie Synagoga appellatur. Utquid repulisti nos, Deus, in finem? Non
reprehendit, sed quaerit: Utquid, quamobrem, propter quid hoc fecisti? Quid fecisti? Repulisti nos in
finem. Quid est, in finem? Forte usque in finem saeculi. An repulisti nos in Christum, qui finis est
omni credenti 21? Utquid enim repulisti nos. Deus, in finem? Iratus est animus tuus super oves
gregis tui. Quare iratus es super oves gregis tui; nisi quia terrenis inhaerebamus, et pastorem non
agnoscebamus?

485

