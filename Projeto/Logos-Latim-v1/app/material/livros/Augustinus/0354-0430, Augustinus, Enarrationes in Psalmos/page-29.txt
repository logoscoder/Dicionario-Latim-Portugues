consideretur quod per similitudinem dicitur; haec est enim dominica et apostolica disciplina.
Repetamus ergo ultimum versum qui etiam in principio psalmi ponitur, et laudemus Deum dicentes:
Domine Dominus noster, quam admirabile est nomen tuum in universa terra! Decenter quippe post
textum sermonis ad caput reditur, quo totus idem sermo referendus est.

9 IN PSALMUM 9
ENARRATIO

Iudicum occultum et manifestum.
1. [v 1.] Psalmi huius inscriptio est: In finem pro occultis Filii, psalmus ipsi David. De occultis Filii
quaeri potest: sed quia non addidit cuius, ipsum unigenitum Dei Filium oportet intellegi. Ubi enim
de filio David psalmus inscriptus est: Cum fugeret, inquit, a facie Abessalon filii sui 1; cum et nomen
eius dictum esset, et ob hoc latere non posset de quo diceretur, non tamen dictum est tantum, a
facie Abessalon filii, sed additum est, sui. Hic vero, et quod non additum est, sui, et quod de
Gentibus multa dicit, non potest recte accipi Abessalon: neque enim bellum quod cum patre ille
perditus gessit, ullo modo ad Gentes pertinet, cum populus tantum Israel adversus se ibi divisus sit.
Canitur itaque iste psalmus pro occultis unigeniti Filii Dei. Nam et ipse Dominus cum sine
additamento ponit Filium, seipsum unigenitum vult intellegi, ubi ait: Si vos Filius liberaverit, tunc
vere liberi eritis 2. Non enim dixit, Filius Dei; sed tantum dicendo Filius, dat intellegi cuius sit filius.
Quam locutionem non recipit nisi excellentia eius de quo ita loquimur, ut etiamsi non eum
nominemus, possit intellegi: ita enim dicimus: Pluit, serenat, tonat, et si qua sunt talia, nec addimus
quis id faciat; quia omnium mentibus sponte sese offert excellentia facientis, nec verba desiderat.
Quae sunt igitur occulta Filii? In quo verbo primum intellegendum est esse aliqua Filii manifesta, a
quibus distinguuntur haec quae appellantur occulta. Quamobrem, quoniam duos adventus Domini
credimus, unum praeteritum, quem Iudaei non intellexerunt, alterum futurum, quem utrique
speramus; et quoniam iste quem Iudaei non intellexerunt, Gentibus profuit, non inconvenienter
accipitur de hoc adventu dici, pro occultis Filii, ubi caecitas ex parte Israel facta est, ut plenitudo
Gentium intraret 3. Duo etiam iudicia insinuantur per Scripturas, si quis advertat; unum occultum,
alterum manifestum. Occultum nunc agitur, de quo apostolus Petrus dicit: Tempus est ut iudicium
incipiat a domo Domini 4. Occultum itaque iudicium est poena, qua nunc unusquisque hominum aut
exercetur ad purgationem, aut admonetur ad conversionem, aut si contempserit vocationem et
disciplinam Dei, excaecatur ad damnationem. Iudicium autem manifestum est, quo venturus
Dominus iudicabit vivos et mortuos, omnibus fatentibus eum esse a quo et bonis praemia, et malis
supplicia tribuentur. Sed tunc illa confessio, non ad remedium malorum, sed ad cumulum
damnationis valebit. De his duobus iudiciis, uno occulto, alio manifesto, videtur mihi Dominus
dixisse, ubi ait: Qui in me credit, transiit de morte ad vitam, nec in iudicium veniet 5, in iudicium
scilicet manifestum: nam hoc quod transit de morte ad vitam per nonnullam afflictionem, qua
flagellat omnem filium quem recipit, iudicium occultum est; Qui autem non credit, inquit, iam
iudicatus est 6; id est, isto occulto iudicio iam praeparatus est ad illud manifestum. Haec duo iudicia
etiam in Sapientia legimus, ubi scriptum est: Propter hoc tamquam pueris insensatis iudicium in
derisum dedisti; hi autem hoc iudicio non correcti, dignum Dei iudicium experti sunt 7. Qui ergo non
corriguntur isto occulto Dei iudicio, dignissime illo manifesto punientur. Quocirca in hoc psalmo
observanda sunt occulta Filii, id est, et humilis eius adventus quo profuit Gentibus cum caecitate
Iudaeorum, et poena quae nunc occulte agitur, nondum damnatione peccantium, sed aut
exercitatione conversorum, aut admonitione ut convertantur, aut caecitate ut damnationi
praeparentur qui converti noluerint.

Duo genera miraculorum.
2. [v 2.] Confitebor tibi, Domine, in toto corde meo. Non in toto corde confitetur Deo, qui de
providentia eius in aliquo dubitat: sed qui iam cernit occulta sapientiae Dei, quantum sit invisibile
praemium eius, qui dicit: Gaudemus in tribulationibus 8; et quemadmodum omnes cruciatus, qui
corporaliter inferuntur aut exerceant conversos ad Deum, aut ut convertantur admoneant, aut
iustae damnationi ultime praeparent obduratos, et sic omnia ad divinae providentiae regimen
referantur, quae stulti quasi casu et temere et nulla divina administratione fieri putant. Narrabo
omnia mirabilia tua. Narrat omnia mirabilia Die, qui ea non solum in corporibus palam, sed in
animis invisibiliter quidem, sed longe sublimius et excellentius fieri videt. Nam terreni homines et
occultis dediti, magis mirantur resurrexisse in corpore mortuum Lazarum, quam resurrexisse in
anima persecutorem Paulum. Sed quoniam visibile miraculum ad illuminationem animam vocat,

29

