ita impellitur ut ei in quamlibet partem cadere praecipitium sit. Si enim se infirmitati propriae omni
ex parte donaverit, et in hanc cogitationem se inclinaverit, ut dicat, quia misericordia Dei omnibus
peccatoribus, in quibuslibet peccatis perseverantibus, tantum credentibus quia Deus liberat, Deus
ignoscit, ita in fine parata est ut nemo pereat fidelium iniquorum; id est, nemo pereat eorum qui
sibi dicunt: Quidvis faciam, quibuslibet facinoribus et flagitiis inquiner, quantumlibet peccem, liberat
me Deus misericordia sua, quia credidi in eum. Qui ergo dicit neminem perire talium, cogitatione
mala inclinatur in impunitatem peccatorum; et Deus ille iustus, cui cantatur misericordia et
iudicium 2, non sola misericordia, sed et iudicium, invenit hominem male de se praesumentem, et
ad interitum suum misericordia Dei abutentem, et necesse est ut damnet. Talis itaque cogitatio
praecipitat hominem: qua quisque territus, si se in audaciam quamdam praesumptionis erexerit, et
de suis viribus iustitiaque praesumpserit, et proposuerit animo implere iustitiam, et omnia quae
praecipiuntur in Lege ita facere ut in nullo offendat, atque in potestate sua se habere vitam suam,
ut omnino nusquam labatur, nusquam deficiat, nusquam titubet, nusquam caliget, sibique hoc
tribuat, et potentatui voluntatis suae: etiam si forte impleverit omnia quae iusta videntur coram
oculis hominum, ita ut nihil inveniatur in vita eius, quod possit reprehendi ab hominibus, ipsam
praesumptionem iactationemque superbiae damnat Deus. Quid igitur fit, si se homo iustificaverit,
et de iustitia sua praesumpserit? Cadit. Si considerans et cogitans infirmitatem suam et
praesumens de misericordia Dei, neglexerit vitam suam mundare a peccatis suis, et se omni
gurgite flagitiorum demerserit; et ipse cadit. Praesumptio de iustitia, quasi dextera est: cogitatio
impunitatis peccatorum, quasi sinistra est. Audiamus vocem Dei dicentem nobis: Ne declines in
dexteram aut sinistram 3. Ne praesumas ad regnum de iustitia tua, ne praesumas ad peccandum de
misericordia Dei. Ab utroque te revocat praeceptum divinum; et ab illa altitudine, et ab ista
profunditate. Illuc si ascenderis, praecipitaberis; hac si lapsus fueris, demergeris. Ne, inquit,
declines in dexteram aut sinistram. Iterum dico quod breviter fixum omnes animo teneatis: Ne
praesumas ad regnum de iustitia tua, ne praesumas ad peccandum de misericordia Dei.
Respondebis: Quid ergo faciam? Psalmus iste docet nos: quo perlecto atque tractato, arbitror
adiuvante misericordia Domini, visuros nos viam vel ubi iam ambulemus, vel quam tenere
debeamus. Unusquisque pro modulo suo audiat; et sicut sibi conscius fuerit, ita vel doleat
corrigendus, vel gaudeat approbandus. Si se deviasse invenerit, redeat ut in via ambulet: si se in
via invenerit, ambulet ut perveniat. Nemo sit superbus extra viam, nemo piger in via.

Disseritur de fide et operibus.
2. Hunc autem psalmum ad eam gratiam pertinere, qua christiani sumus, testatus est apostolus
Paulus: unde ipsam lectionem vobis legi voluimus. Hoc dixit Apostolus, cum commendaret iustitiam
quae ex fide est, adversus eos qui gloriantur de iustitia quae est ex operibus, hoc ait: Quid ergo
dicemus invenisse Abraham patrem nostrum secundum carnem? Si enim Abraham ex operibus
iustificatus est, habet gloriam, sed non ad Deum 4. Avertat ipse Deus a nobis talem gloriam, et illud
potius audiamus: Qui gloriatur, in Domino glorietur 5. Multi enim gloriantur de operibus, et invenis
multos paganos propterea nolle fieri christianos, quia quasi sufficiunt sibi de bona vita sua. Bene
vivere opus est, ait: quid mihi praecepturus est Christus? Ut bene vivam? Iam bene vivo: quid mihi
necessarius est Christus? Nullum homicidium, nullum furtum, nullam rapinam facio, res alienas non
concupisco, nullo adulterio contaminor. Nam inveniatur aliquid in vita mea quod reprehendatur, et
qui reprehenderit faciat christianum. Habet gloriam, sed non ad Deum. Non autem sic pater noster
Abraham. Haec enim sententia Scripturae ad hoc vult intentionem nostram dirigere. Quia enim
fatemur, et ipsa est fides nostra de sancto Patriarcha, qui placuit Deo, ut dicamus eum et
noverimus ad Deum habere gloriam, ait Apostolus: Certe notum est nobis et manifestum, quia
Abraham ad Deum habet gloriam: at si ex operibus iustificatus est Abraham, habet gloriam, sed
non ad Deum: ad Deum autem habet gloriam; non ergo ex operibus iustificatus est. Si ergo non ex
operibus iustificatus est Abraham, unde iustificatus est? Sequitur, et dicit unde: Quid enim Scriptura
dicit? id est: Unde dicit Scriptura iustificatum Abraham? Credidit autem Abraham Deo, et reputatum
est illi ad iustitiam 6. Ergo ex fide iustificatus est Abraham.
3. Iam qui audit, non ex operibus, sed ex fide; observet illam voraginem, de qua locutus sum: Vides
ergo, quia ex fide, non ex operibus iustificatus est Abraham; faciam ergo quidquid volo, quia etsi
bona opera non habuero, et tantum credidero in Deum, deputatur mihi ad iustitiam. Si dixit et
decrevit, lapsus demersus est: si adhuc cogitat et fluctuat, periclitatur. Scriptura autem Dei
verusque intellectus, non solum periclitantem a periculo liberat, sed et demersum a profundo
elevat. Respondeo ergo tamquam contra Apostolum, et dico de ipso Abraham, quod invenimus
etiam in Epistola alterius apostoli, qui volebat corrigere homines, qui male intellexerant istum
apostolum. Iacobus enim in Epistola sua, contra eos qui nolebant bene operari de sola fide
praesumentes, ipsius Abrahae opera commendavit, cuius Paulus fidem: et non sunt sibi adversi
Apostoli. Dicit autem opus omnibus notum, Abraham filium suum immolandum Deo obtulit 7.

113

