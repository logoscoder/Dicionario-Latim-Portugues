24. [v 6.] Et quoniam traditus in concupiscentiam cordis sui et damnationi ultimae destinatus, per
nefarias artes ad illud vanum et inane culmen dominationemque venturus est, propterea sequitur,
Dixit enim in corde suo: Non movebor de generatione in generationem sine malo; id est, fama mea
et nomen meum de hac generatione in generationem posterorum non transiet, nisi artibus malis
adipiscar tam excelsum principatum, de quo posteri tacere non possint. Animus enim perditus et
expers bonarum artium atque a iustitiae lumine alienus, malis artibus sibi aditum molitur ad famam
tam diuturnam, ut apud posteros etiam celebretur. Et qui non possunt bene innotescere, cupiunt
vel male de se homines loqui, dummodo nomen latissime pervagetur. Quod hic arbitror dictum
esse: Non movebor de generatione in generationem sine malo. Est et alius intellectus. Si de
generatione mortali ad aeternitatis generationem se venire non posse vanus et erroris plenus
animus arbitratur, nisi artibus malis; quod quidem etiam de Simone diffamatum est 55, cum
sceleratis artibus coelum se putasset adepturum, et de humana generatione in divinam
generationem rebus magicis transiturum: quid ergo mirum, si etiam ille homo peccati, qui totam
nequitiam et impietatem, quam omnes pseudoprophetae inchoaverunt, impleturus est, et tanta
signa facturus, ut decipiat, si fieri potest, etiam electos, dicturus est in corde suo: Non movebor de
generatione in generationem sine malo?
25. [v 7.] Cuius maledictione os eius plenum est, et amaritudine et dolo. Magnum enim maledictum
est, tam nefandis artibus coelum appetere, et ad capiendam aeternam sedem talia merita
comparare. Sed hac eius maledictione os plenum est: non enim habebit effectum ista cupiditas, sed
intra os eius tantum valebit ad eum perdendum, qui haec sibi ausus est polliceri cum amaritudine
et dolo, id est, ira et insidiis quibus in suas partes conversurus est multitudinem. Sub lingua eius
labor et dolor. Nihil est laboriosius iniquitate et impietate: quem laborem sequitur dolor; quia non
solum sine fructu, sed etiam ad perniciem laboratur. Qui labor et dolor ad illud refertur quod dixit in
corde suo, Non movebor de generatione in generationem sine malo: et propterea, sub lingua eius;
non, in lingua; quoniam tacite ista cogitaturus est, hominibus autem alia locuturus, ut bonus et
iustus et Dei filius videatur.
26. [v 8.] Sedet in insidiis cum divitibus. Quibus divitibus, nisi eis quos huius saeculi muneribus
cumulabit? Et ideo in insidiis cum his sedere dictus est, quoniam falsam felicitatem ipsorum ad
decipiendos homines ostentabit. Qui prava voluntate dum tales esse cupiunt, et bona aeterna non
quaerunt, in laqueos eius incident. In occultis ut interficiat innocentem. In occultis puto dictum
esse, ubi non facile intellegitur quid appetendum, quidve fugiendum sit: innocentem autem
interficere, est ex innocente facere innocentem.

Agitur de persecutionibus.
27. [v 9.] Oculi eius in pauperem respiciunt. Iustos enim maxime persecuturus est de quibus
dictum est: Beati pauperes spiritu, quia ipsorum est regnum coelorum 56. Insidiatur in occulto, velut
leo in cubili suo. Leonem in cubili dicit eum in quo et vis et dolus operabitur. Prima enim persecutio
Ecclesiae violenta fuit, cum proscriptionibus, tormentis, caedibus, Christiani ad sacrificandum
cogerentur: altera persecutio fraudulenta est, quae nunc per cuiuscemodi haereticos et falsos
fratres agitur: tertia superest per Antichristum ventura, qua nihil est periculosius, quoniam et
violenta et fraudulenta erit. Vim habebit in imperio, dolum in miraculis: ad vim relatum est, quod
dictum est, leo; ad dolos, quod dictum est, in cubili suo. Et rursum ipsa repetita sunt converso
ordine. Insidiatur, inquit, ut rapiat pauperem; hoc ad dolum pertinet: quod autem sequitur, Rapere
pauperem dum attrahit eum, violentiae deputatur; attrahit enim significat, quibus potest
cruciatibus affligendo ad se adducit.
28. [v 10.] Item duo quae sequuntur, ipsa sunt. In muscipula sua humilabit eum, dolus est.
Inclinabitur, et cadet, dum dominabitur pauperum, vis est: muscipula enim bene significat insidias;
dominatio vero terrorem apertissime insinuat. Et bene ait, Humilabit eum in muscipula sua: cum
enim signa illa facere coeperit, quanto mirabiliora videbuntur hominibus, tanto illi sancti, qui tunc
erunt, contemnentur, et quasi pro nihilo habebuntur; quos ille cui per iustitiam et innocentiam
resistent, mirificis factis superare videbitur. Sed inclinabitur, et cadet, dum dominabitur pauperum,
id est, dum quaelibet supplicia irrogabit resistentibus sibi servis Dei.
29. [vv 11.12.] Unde autem inclinabitur, et cadet? Dixit enim in corde suo: Oblitus est Deus, avertit
faciem suam, ne videat usque in finem. Haec est inclinatio et casus miserrimus, dum animus
humanus in suis iniquitatibus quasi prosperatur, et parci sibi putat; cum excaecetur, et servetur ad
ultimam opportunamque vindictam, de qua nunc iam loquitur, Exsurge, Domine Deus, exaltetur
manus tua; id est, manifesta sit potentia tua. Superius autem dixerat, Exsurge, Domine, non

35

