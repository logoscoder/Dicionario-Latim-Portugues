recedere de Ecclesia, vident et loquuntur ad invicem de invicem. Quis est iste circissarius? Quis est
iste amator et laudator illius venatoris, illius histrionis? De alio loquitur, et ille de ipso. Certe ista
sunt, certe gaudemus de talibus. Si gaudemus de talibus, non desperemus de talibus. Oremus pro
ipsis, fratres carissimi: inde crescit numerus sanctorum, de numero qui erat impiorum. Et non
respexit in vanitates et insanias mendaces. Ille vicit, talem equum iunxit, pronuntiat, quasi divinus
vult esse: affectat divinitatem amittendo fontem divinitatis: et saepe pronuntiat, et saepe fallitur.
Quare hoc? Quia insaniae mendaces sunt. Quare autem aliquando proveniunt quae dicunt? Ut
abducant insanos, ut amando ibi speciem veritatis, incurrant laqueum falsitatis: retro sint,
relinquantur, amputentur. Si membra nostra erant, mortificentur: Mortificate, inquit, membra vestra
quae sunt super terram 35. Sit spes nostra Deus noster. Qui fecit omnia, melior est omnibus; qui
pulchra fecit, pulchrior est omnibus; qui fortia, fortior est; qui magna, maior est: quidquid amaveris,
ille tibi erit. Disce amare in creatura creatorem, et in factura factorem; ne teneat te quod ab illo
factum est, et amittas eum a quo et ipse factus es. Ergo: Beatus vir cuius est nomen Domini spes
eius, et non respexit in vanitates et insanias mendaces.

Mirabilia Dei vere munera et spectacula sunt.
9. [v 6.] Forte nobis dicturus est, qui versu isto percussus corrigi voluerit, et quem occupaverit
timor ille iustitiae fidei, et volens coeperit ambulare angustam viam; dicturus est nobis: Ambulare
non durabo, si nihil spectabo. Quid ergo facimus, fratres? Dimissuri eum sumus sine spectaculo?
Morietur, non subsistet, non nos sequetur. Quid ergo facimus? Demus pro spectaculis spectacula. Et
quae spectacula daturi sumus christiano homini, quem volumus ab illis spectaculis revocare?
Gratias ago Domino Deo nostro: sequenti versu psalmi ostendit nobis, quae spectatoribus spectare
volentibus spectacula praebere et ostendere debeamus. Ecce aversus fuerit a circo, a theatro, ab
amphitheatro, quaerat quod spectet, prorsus quaerat; non eum relinquimus sine spectaculo. Quid
pro illis dabimus? Audi quid sequitur: Multa fecisti tu, Domine Deus meus, mirabilia tua. Miracula
hominum intuebatur, intendat mirabilia Dei. Multa fecit Dominus mirabilia sua; haec respiciat.
Quare illi viluerunt? Aurigam laudat regentem quatuor equos, et sine labe atque offensione
currentes: forte talia miracula spiritalia non fecit Dominus? Regat luxuriam, regat ignaviam, regat
iniustitiam, regat imprudentiam, motus istos qui nimium lapsi haec vitia faciunt, regat et subdat
sibi, et teneat habenas, et non rapiatur; ducat quo vult, non trahatur quo non vult. Aurigam
laudabat, auriga laudabitur: clamabat ut auriga veste cooperiretur, immortalitate vestietur. Haec
munera, haec spectacula edit Deus. Clamat de coelo: Specto vos; luctamini, adiuvabo; vincite,
coronabo. Multa fecisti tu, Domine Deus meus, mirabilia tua; et cogitationibus tuis non est qui
similis sit tibi. Nunc specta histrionem. Didicit enim homo magno studio in fune ambulare, et
pendens te suspendit. Illum attende editorem maiorum spectaculorum. Didicit iste in fune
ambulare, numquid fecit in mari ambulare? Obliviscere theatrum tuum, attende Petrum nostrum,
non funambulum, sed, ut ita dicam, mariambulum. Ambula et tu non in illis aquis, ubi Petrus aliquid
significans ambulavit, sed in aliis; quia hoc saeculum mare est. Habet amaritudinem noxiam, habet
fluctus tribulationum, tempestates tentationum; habet homines velut pisces de suo malo
gaudentes, et tamquam se invicem devorantes; hic ambula, hoc calca. Spectare vis, esto
spectaculum. Ne deficias, vide praecedentem et dicentem: Spectaculum facti sumus huic mundo,
et Angelis, et hominibus 36. Calca mare, ne mergaris in mari. Non ibis, non calcabis, nisi ille iusserit
qui prior in mari ambulavit. Sic enim ait Petrus: Si tu es, iube me venire ad te super aquas. Et quia
ipse erat, audivit petentem, tribuit desideranti, vocavit ambulantem, erexit mergentem 37. Haec
mirabilia fecit Dominus, ipsa intuere; oculus spectantis fides sit. Et fac tu talia; quia etsi venti
turbaverint, etsi fluctus infremuerint, et te humana fragilitas ad aliquam dubitationem tuae salutis
adduxerit, habes clamare; dicis, Domine, pereo. Non sinit ille perire, qui iussit te ambulare. Quia
enim iam in petra ambulas, nec in mare times: si sine petra fueris, in mare mergeris, quia in tali
petra ambulandum est, quae in mari non mersa est.
10. Vide mirabilia Dei. Annuntiavi, et locutus sum, multiplicati sunt super numerum. Est numerus,
sunt super numerum. Numerus certus est, pertinens ad illam coelestem Ierusalem. Novit enim
Dominus, qui sunt eius 38, christianos timentes, christianos fideles, christianos praecepta servantes,
Dei vias ambulantes, a peccatis abstinentes, si ceciderint confitentes: ipsi ad numerum pertinent.
Sed numquid soli sunt? Sunt et super numerum. Nam etsi modo pauci sunt, pauci in comparatione
multitudinis maiorum frequentiarum: quantis turbis implentur ecclesiae, stipantur parietes,
pressuris se urgent, prope se suffocant multitudine. Rursus ab eis ipsis, si munus est, curritur ad
amphitheatrum: isti super numerum sunt. Sed ideo ista dicimus, ut in numero sint: quia non adsunt,
non audiunt a nobis; sed cum exieritis, audiant a vobis. Annuntiavi, inquit, et locutus sum. Christus
dicit: annuntiavit ipse ex capite nostro, ipse annuntiavit ex membris suis, ipse misit annuntiatores,
ipse misit Apostolos: in omnem terram exivit sonus eorum, et in fines orbis terrae verba eorum 39.

210

