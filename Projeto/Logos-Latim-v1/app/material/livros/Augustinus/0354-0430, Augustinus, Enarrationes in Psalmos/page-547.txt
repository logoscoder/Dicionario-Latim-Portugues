salvum futurum per ignem, quasi ista sint ligna, fenum, stipula: sed qui aedificat amorem
terrenorum super fundamentum regni coelorum, id est, super Christum; ardebit amor rerum
temporalium, et ipse salvus erit per idoneum fundamentum.
Dei donis ditatus, homo turpiter transit ad hostes.
22. [v. 17.] Inimici Domini mentiti sunt ei, dicendo: Eo ad vineam, et non eundo 59: et erit tempus
eorum, non ad tempus, sed in aeternum. Et qui sunt isti? Et cibavit illos ex adipe frumenti. Nostis
adipem frumenti, unde cibantur multi inimici qui mentiti sunt ei. Et cibavit illos ex adipe frumenti
miscuit eos Sacramentis suis. Et Iudam, quando dedit buccellam, ex adipe frumenti cibavit 60: et
inimicus Domini mentitus est ei, et erit tempus eius in aeternum. Et cibavit illos ex adipe frumenti;
et de petra melle saturavit eos. O ingratos! Cibavit ex adipe frumenti, et de petra melle saturavit
eos. In eremo de petra aquam produxit 61, non mel. Mel sapientia est, primatum dulcoris tenens in
escis cordis. Quam multi ergo inimici Domini mentientes Domino cibantur, non solum ex adipe
frumenti, sed etiam de petra melle, de sapientia Christi! quam multi delectantur verbo eius et
cognitione sacramentorum eius, solutione parabolarum eius, quam multi delectantur, quam multi
clamant! Et non est hoc mel de quolibet homine, sed de petra: petra autem erat Christus 62. Quam
multi ergo satiantur de melle isto, clamant, dicunt: Suave est; dicunt: Nihil melius, nihil dulcius vel
intellegi vel dici potuit! et tamen inimici Domini mentiti sunt ei. Nolo amplius immorari in rebus
dolendis: quamquam terribiliter Psalmus ad hoc finitus sit, tamen a fine eius, obsecro vos,
recurramus ad caput: Exsultate Deo adiutori nostro 63, conversi ad Deum.
et post verbum:
23. Non parum vestras mentes in nomine Christi divina spectacula tenuerunt, et suspenderunt vos,
non solum ad appetenda quaedam, sed ad quaedam etiam fugienda. Ista sunt spectacula utilia,
salubria, aedificantia, non destruentia: imo et destruentia, et aedificantia; destruentia recentes
deos, aedificantia fidem in verum et aeternum Deum. Etiam in crastinum diem invitamus Caritatem
vestram. Cras illi habent, ut audivimus, mare in theatro: nos habeamus portum in Christo. Sed
quoniam perendino die, id est, quarta sabbati, non possumus ad mensam Cypriani convenire, quia
festivitas est sanctorum Martyrum; crastino ad ipsam mensam conveniamus.

100 IN PSALMUM 81
ENARRATIO

Ecclesiam accepimus pro synagoga, gratiam pro gratia
1. [v. 1.] Psalmus ipsi Asaph. Psalmo huic titulum, sicut aliis qui similiter praenotantur, vel nomen
eius hominis indidit, a quo scriptus est, vel eiusdem nominis interpretatio; ut ad Synagogam, quod
est Asaph, eius intellegentia referatur: praesertim quia hoc et primus eius versus assignat. Sic enim
incipit: Deus stetit in synagoga deorum. Quos utique deos absit ut intellegamus deos Gentium, sive
idola, sive aliquam praeter homines coelestem terrestremve creaturam: cum paulo post hunc
versum idem iste psalmus asserat, et quos deos intellegi velit, in quorum synagoga stetit Deus,
apertius exprimat, ubi ait: Ego dixi: Dii estis, et filii Altissimi omnes; vos autem sicut homines
moriemini, et sicut unus de principibus cadetis 1. In horum ergo synagoga filiorum Altissimi, de
quibus idem Altissimus per Isaiam dicit: Filio genui et exaltavi; ipsi autem me spreverunt 2, stetit
Deus. In synagoga populum Israel accipimus; quia et ipsorum proprie Synagoga dici solet, quamvis
et Ecclesia dicta sit. Nostram vero Apostoli nunquam synagogam dixerunt, sed semper Ecclesiam:
sive discernendi causa, sive quod inter congregationem unde Synagoga, et convocationem unde
Ecclesia nomen accepit, distet aliquid; quod scilicet congregari et pecora solent, atque ipsa proprie,
quorum et greges proprie dicimus; convocari autem magis est utentium ratione, sicut sunt
homines. Unde ex persona ipsius Asaph in alio psalmo canitur: Quasi pecus factus sum apud te, et
ego semper tecum 3: quando utique, quamvis uni vero Deo mancipatus videretur, pro magnis
tamen ac summis bonis ab illo carnalia, terrena, temporalia requirebant. Invenimus eos saepe
etiam filios appellatos; non ea gratia quae ad Novum Testamentum pertinet, sed illa quae ad Vetus:
quia et ipsa gratia est qua elegit Abraham, et ex eius carne tam magnum populum propagavit; qua
nondum natos, Iacob dilexit, Esau autem odio habuit 4; qua liberavit ex Aegypto, qua in terram
promissionis, eiectis Gentibus, introduxit. Nisi enim et ipsa esset gratia, non utique de nobis, quibus
non ad terrenum, sed ad regnum coelorum capessendum data est potestas filios Dei fieri, in eodem

547

