habitas in corde meo per fidem; et nunc mecum es, ut post umbram mortis etiam ego sim tecum.
Virga tua et baculus tuus, ipsa me consolata sunt: disciplina tua tamquam virga ad gregem ovium,
et tamquam baculus iam ad grandiores filios et ab animali vita ad spiritalem crescentes, ipsa me
non afflixerunt, magis consolata sunt; quia memor es mei.
5. [v 5.] Parasti in conspectu meo mensam, adversus eos qui tribulant me: post virgam autem, qua
parvulus et animalis in grege pascuis erudiebar, post illam virgam cum esse coepi sub baculo,
parasti in conspectu meo mensam, ut non iam lacte alar parvulus 1, sed maior cibum sumam,
firmatus adversus eos qui tribulant me. Impinguasti in oleo caput meum: laetificasti laetitia spiritali
mentem meam. Et poculum tuum inebrians quam praeclarum est! et poculum tuum oblivionem
praestans priorum vanarum delectationum, quam praeclarum est!
6. [v 6.] Et misericordia tua subsequetur me omnibus diebus vitae meae: id est, quamdiu vivo in
hac mortali vita, non tua, sed mea. Ut inhabitem in domo Domini in longitudinem dierum:
subsequetur autem me non hic tantum, sed etiam ut inhabitem in domo Domini in aeternum.

25

IN PSALMUM 23
ENARRATIO

Quid possit clarificatio Domini.
1. [v 1.] Psalmus ipsi David, prima sabbati. Psalmus ipsi David, de clarificatione et resurrectione
Domini, quae matutino primae sabbati facta est, qui iam dies dominicus dicitur.
2. [v 2.] Domini est terra et plenitudo eius, orbis terrarum et universi qui habitant in ea: cum
clarificatus Dominus annuntiatur in fidem omnium gentium, et universus orbis terrarum fit Ecclesia
eius. Ipse super maria fundavit eam: ipse firmissime stabilivit eam super omnes fluctus saeculi
huius, ut ab ea superarentur, nec nocerent ei. Et super flumina praeparavit eam: flumina in mare
fluunt, et cupidi homines labuntur in saeculum; etiam istos superat Ecclesia quae devictis per Dei
gratiam cupiditatibus saecularibus ad recipiendam immortalitatem caritate parata est.
3. [v 3.] Quis ascendet in montem Domini? quis ascendet in altissimam iustitiam Domini? Aut quis
stabit in loco sancto eius? aut quis permanebit in eo, quo ascendet, super maria fundato et super
flumina praeparato loco?
4. [v 4.] Innocens manibus et mundus corde: quis ergo illuc ascendet, et permanebit ibi, nisi
innocens in operibus, et mundus in cogitationibus? Qui non accepit in vano animam suam: qui non
in rebus non permanentibus deputavit animam suam, sed eam immortalem sentiens, aeternitatem
stabilem atque incommutabilem desideravit. Et non iuravit proximo suo in dolo: et ideo sine dolo,
sicut simplicia et non fallentia sunt aeterna, ita se praebuit proximo suo.
5. [v 5.] Hic accipiet benedictionem a Domino, et misericordiam a Deo salutari suo.
6. [v 6.] Haec est generatio quaerentium Dominum: sic enim nascuntur qui quaerunt eum.
Quaerentium faciem Dei Iacob: quaerunt autem faciem Dei, qui posterius nato primatum dedit.
7. [v 7.] Tollite portas principes vestri: quicumque principatum in hominibus quaeritis, auferte, ne
impediant, aditus quos vos statuistis cupiditatis et timoris. Et elevamini portae aeternales: et
elevamini aditus aeternae vitae, renuntiationis saeculo et conversionis ad Deum. Et introibit rex
gloriae: et introibit rex, in quo sine superbia gloriemur; qui superatis portis mortalitatis, et
patefactis sibi coelestibus, implevit quod ait: Gaudete, quoniam ego vici saeculum 1.
8. [v 8.] Quis est iste rex gloriae? pavet admirans natura mortalis, et quaerit: Quis est iste rex
gloriae? Dominus fortis et potens: quem tu infirmum et oppressum putasti. Dominus potens in
bello: contrecta cicatrices, et senties reparatas, et immortalitati redditam infirmitatem humanam.
Persoluta est quae debebatur terris, ubi cum morte belligerata est, clarificatio Domini.

69

