Dei servo inter malos gemendum.
8. Servite Domino in iucunditate. Plena erit illa et perfecta iucunditas, cum corruptibile hoc induerit
incorruptionem, et mortale hoc induerit immortalitatem 17: tunc erit perfecta iucunditas, tunc illa
perfecta iubilatio, tunc laus sine defectu, tunc amor sine scandalo, tunc fructus sine timore, tunc
vita sine morte. Quid hic? nullumne gaudium? Si nullum gaudium, nulla iubilatio: quomodo: Iubilate
Domino, universa terra? Est plane et hic gaudium; de spe futurae vitae gustatur hic unde ibi
satiemur. Sed necesse est ut multa perferant frumenta inter zizania: sunt grana inter paleam, est
lilium inter spinas 18. Quid enim audit Ecclesia? Sicut lilium in medio spinarum, ita proxima mea in
medio filiarum 19. Non dictum est: In medio alienarum; sed, in medio filiarum. O Domine, quomodo
consolaris, quomodo confortas, quomodo terres? Quid est quod dicis? Sicut lilium in medio, quarum
spinarum? Ita proxima mea in medio, quarum filiarum? quas dicis spinas, ipsas filias? Respondet:
Spinae sunt propter mores suos; filiae, propter sacramenta mea. Utinam ergo inter gemitus
alienorum gemeretur; minus gemeretur. Ille est maior gemitus: Quoniam si inimicus exprobrasset
mihi, sustinuissem utique; et si is qui oderat me, super me magna locutus fuisset, absconderem me
utique ab eo. Psalmi voces sunt: qui Litteras nostras novit, sequitur; qui non novit, discat, ut
sequatur. Si is qui oderat me, super me magna locutus fuisset, absconderem me utique ab eo: tu
vero unanimis, dux meus et notus meus, qui simul mecum dulces capiebas cibos 20. Quos dulces
cibos nobiscum capiunt, qui nobiscum semper futuri non sunt? quos dulces cibos, nisi: Gustate et
videte quam dulcis est Dominus 21? Inter illos necesse est gemamus.

"Supportantes invicem in caritate".
9. Sed quo se separaturus est christianus, ut non gemat inter falsos fratres? Quo iturus est? quid
facturus? Solitudines petat? Sequuntur scandala. Separaturus est se qui bene proficit, ut nullum
omnino hominem patiatur? Quid si et ipsum, antequam proficeret, nemo vellet pati? Si ergo, quia
proficit, nullum hominem vult pati, eo ipso quo non vult aliquem hominem pati, convincitur quod
non profecerit. Intendat Caritas vestra: Sustinentes invicem, ait Apostolus, in dilectione, satagentes
servare unitatem spiritus in vinculo pacis 22. Sustinentes invicem: non habes quod in te alius
sustineat? Miror si non est: sed ecce non sit; eo robustior es ad caeteros sustinendos, quo iam non
habes quod in te alii sustineant. Non sustineris, sustine caeteros. Non possum, inquis. Ergo habes
quod et in te alii sustineant. Sustinentes invicem in dilectione. Tu deseris res humanas, et segregas
te, ut nemo te videat; cui proderis? Tu ad hoc pervenisses, si nullus tibi profuisset? An quia veloces
pedes tibi videris habuisse ad transeundum, praecisurus es pontem? Exhortor omnes, vox Dei
omnes hortatur: Sustinentes invicem in dilectione.

Commendatur vita servorum Dei in otio sancto viventium.
10. Separabo me, inquit aliquis, cum paucis bonis; cum illis mihi bene erit. Nam nulli prodesse
impium et crudele est. Non me hoc docuit Dominus meus. Non enim damnavit servum qui
intervertit quod accepit, sed qui non erogavit. Intellegatur poena interversoris ex poena pigri. Serve
nequam et piger 23, ait Dominus damnans: non ait: Intervertisti pecuniam meam; non ait: Dedi tibi,
et non mihi quod dedi integrum reddidisti: Quia non crevit, quia non erogasti, inde, inquit, te
puniam. Avarus est Deus salutis nostrae. Ergo separabo me, inquit, cum paucis bonis: quid mihi est
rationem habere cum turbis? Bene: pauci ipsi boni, de quibus turbis sunt eliquati? Si tamen iam ipsi
pauci, omnes boni: tamen bona cogitatio humana, laudabilis, esse cum talibus qui elegerunt vitam
quietam; remoti a strepitu populari, a turbis inquietis, a magnis fluctibus saeculi, tamquam in portu
sunt. Iam ergo ibi gaudium illud? iam ibi iubilatio illa quae promittitur? Nondum; sed adhuc gemitus,
adhuc sollicitudo tentationum. Habet enim alicunde et portus aditum: si portus aditum ex nulla
parte haberet, nulla in eum navis intraret; oportet ergo ut ex aliqua parte pateat: aliquando autem
per eam partem qua patet, ventus irruit; et ubi scopuli non sunt, naves se invicem collisae
confringunt. Ubi ergo securitas, si nec in portu? Et tamen utcumque feliciores in portu quam in
pelago, fatendum est, concedendum est, verum est. Ament se, naves in portu bene sibi applicentur,
non sibi collidantur: servetur ibi parilitas aequabilitatis, constantia caritatis; et quando forte ventus
ex illa parte qua patet, irruerit, sit ibi cauta gubernatio.

Unus homo cum turba luctatur in corde suo.
11. Nam quid dicturus est mihi quisquis talibus locis forte praeest, imo servit fratribus, in his quae
monasteria dicuntur? quid dicturus est? Cautus ero, nullum malum admittam. Quomodo nullum
malum admittes? Nullum hominem malum, nullum fratrem malum intrantem admissurus sum; cum

674

