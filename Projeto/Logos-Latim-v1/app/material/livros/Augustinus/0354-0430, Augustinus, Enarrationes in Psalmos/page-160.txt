5. [v 5.] Iniquitatem meditatus est in cubili suo. Quid dixit, in cubili suo? Dixit iniustus, ut delinquat
in semetipso: quod dixit superius, in semetipso; hoc hic dixit, in cubili suo. Cubile nostrum est cor
nostrum: ibi tumultum patimur malae conscientiae: et ibi requiescimus, quando bona conscientia
est. Qui amat cubile cordis sui, aliquid boni ibi agat. Ibi est cubile, ubi nos Dominus Iesus Christus
iubet orare: Intra in cubiculum tuum, et claude ostium tuum. Quid est, claude ostium tuum? Noli
talia exspectare de Deo, quae forinsecus sunt; sed ea quae intrinsecus sunt: Et Pater tuus, qui videt
in abscondito, reddet tibi 5. Quis est qui non claudit ostium? Qui talia petit a Deo pro magno et ibi
constituit omnes preces suas, ut accipiat ea quae sunt huius saeculi bona. Patet ostium tuum, turba
videt cum oras. Quid est claudere ostium tuum? Ut hoc petas a Deo, quod solus Deus novit
quomodo tibi det. Quid est hoc propter quod claudis ostium, et petis? Quod oculus non vidit, nec
auris audivit, nec in cor hominis ascendit 6. Et forte non ascendit in ipsum cubile tuum, id est in cor
tuum. Sed Deus novit quid tibi daturus est. Quando autem erit? Quando revelabitur Dominus,
quando apparebit iudex. Quid enim manifestius quam quod dicturus est ad dexteram positis?
Venite, benedicti Patris mei, percipite regnum quod vobis paratum est ab origine mundi 7. Audient
haec illi qui ad sinistram erunt, et gement infructuosa poenitentia 8; quia cum ita viverent, eam
fructuose noluerunt agere. Quomodo gement? Quia non est illis locus correctionis. Audient autem et
ipsi: Ite in ignem aeternum qui paratus est diabolo et angelis eius 9. Iste est auditus malus. Nam
iusti ad auditum bonum gaudebunt; sic enim scriptum est: In memoria aeterna erit iustus, ab
auditu malo non timebit 10. A quo auditu malo? Quem audituri sunt illi: Ite in ignem aeternum. Deus
ergo qui potest supra quam petimus aut intellegimus facere 11, occultum gemitum nostrum quaerit,
ut in conspectu eius placeamus, et non nos quasi de iustitia nostra ante homines iactemus. Qui
enim de iustitia sua placere vult hominibus, non eo fine ut homines qui eum vident Deum laudent,
sed ea intentione ut ipse laudetur, non claudit ostium contra strepitum: quia patet ostium illo
strepitu, et non audit Deus quomodo audire vult. Cubile ergo cor nostrum laboremus mundare, ubi
possit nobis bene esse. Novit Caritas vestra quam multa multi patiuntur in publico, in foro, in iurgiis,
in contentionibus, in molestiis negotiorum: quomodo quisque fatigatus negotiis foris, currit ad
domum suam ut ibi requiescat, et dat operam cito finire negotia quae foris sunt, et tollere se ad
requiem in domum suam. Ideo enim unusquisque domum suam habet, quia ibi requiescit. Si vero et
ibi molestias patiatur, ubi potest requiescere? Quid ergo? Bonum est ut vel in domo sua requiem
habeat. Si autem patitur foris inimicos, intus forte malam uxorem; procedit in publicum: cum vult
requiescere ab his quae foris sunt, intrat in domum: quando vero nec ibi requiescit, nec foris
requiescit, ubi erit requies? Saltem in cubiculo cordis, ut tollas te ad interiora conscientiae tuae. Si
ibi invenisti forte coniugem, quae tibi non faciat amaritudinem, sapientiam Dei; cum ipsa
coniungere, quiesce intus in cubiculo tuo, non inde te eiciat fumus malae conscientiae. At ille ut
meditaretur dolos, illuc se tollebat, de quo loquitur ista Scriptura, ubi homines non vident; et talia
ibi meditabatur, ut nec in ipso corde requiesceret. Iniquitatem meditatus est in cubili suo.

De pugna spirituali.
6. Astitit omni viae non bonae. Quid est, astitit? Perseveranter peccavit. Unde et de quodam pio et
bono dicitur: Et in via peccatorum non stetit 12. Quomodo ille non stetit, sic iste astitit. Malitiam
autem non odio habuit. Ibi est finis, ibi fructus: si non potest non habere malitiam, vel oderit illam.
Cum enim odisti illam, vix tibi subrepit ut aliquid mali facias. Est enim peccatum in mortali corpore:
sed quid dicit Apostolus? Non regnet peccatum in vestro mortali corpore, ad obediendum desideriis
eius 13. Quando incipit non esse? Quando complebitur in nobis quod ait: Cum corruptibile hoc
induerit incorruptionem, et mortale hoc induerit immortalitatem 14. Antequam hoc fiat, est
delectatio iniquitatis in corpore; sed maior est delectatio voluptatis verbi sapientiae, praecepti Dei.
Vince peccatum et voluntatem eius. Peccatum et iniquitatem oderis, ut iungas te Deo qui tecum
illud oderit. Iam coniunctus mente legi Dei, mente servis legi Dei. Et si carne propterea servis legi
peccati 15, quia sunt in te delectationes quaedam carnales, tunc nullae erunt quando iam non
pugnabis. Aliud est non pugnare, et esse in pace vera atque perpetua, aliud pugnare et vincere;
aliud pugnare et vinci; aliud nec pugnare, sed trahi. Sunt enim homines prorsus qui non pugnant,
qualis est iste de quo loquitur: cum enim dicit: Malitiam non odio habuit; quomodo pugnat contra
eam quam non odit? Iste a malitia trahitur, nec pugnat. Sunt autem qui pugnare incipiunt; sed quia
de viribus suis praesumunt, ut ostendat illis Deus quia ipse vincit, si se homo subiungit Deo, et
pugnantes vincuntur, et cum quasi coeperint tenere iustitiam, fiunt superbi, et eliduntur. Isti
pugnant, sed vincuntur. Quis est autem qui pugnat, et non vincitur? Qui dicit: Video aliam legem in
membris meis repugnantem legi mentis meae. Vide pugnantem: sed non de viribus suis praesumit
iste, ideo victor erit. Quid enim sequitur? Infelix ego homo, quis me liberabit de corpore mortis
huius? Gratia Dei per Iesum Christum Dominum nostrum 16. Praesumit de eo qui iussit ut pugnet, et
vincit hostem adiutus a iubente. Iste autem malitiam non odio habuit.

160

