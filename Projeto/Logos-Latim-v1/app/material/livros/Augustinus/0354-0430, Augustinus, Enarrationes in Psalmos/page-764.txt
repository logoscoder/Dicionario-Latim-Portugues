malum pro malo; iste autem etiam cum vindicat, non reddit malum pro malo, quoniam iustum
reddit iniusto: quod autem iustum est, utique bonum est. Punit ergo non delectatione alienae
miseriae, quod est malum pro malo; sed dilectione iustitiae, quod est bonum pro malo. Itaque nec
lumini Scripturarum calumnientur caeci, opinantes quod Deus peccata non puniat; nec quasi malum
pro malo reddat, sibi blandiantur iniusti. Audiamus ergo deinde quid divinus sermo contexat; et in
verbis quasi mala optantis, intellegamus praedicta prophetantis; et Deum iusta retribuentem,
sublevata in eius aeternam legem mente cernamus.

Diabolo subdebatur Iudas, dum Christo subesse noluit.
8. [v 6.] Constitue super eum peccatorem, et diabolus stet a dextris eius. Cum superius querela de
pluribus fuerit, nunc de uno loquitur Psalmus. Superius autem dixerat: Locuti sunt adversum me
lingua dolosa, et sermonibus odii circumdederunt me, et expugnaverunt me gratis: pro eo ut
diligerent me, detrahebant mihi; ego autem orabam: et posuerunt adversum me mala pro bonis, et
odium pro dilectione mea 27. Omnia de pluribus. Nunc vero quid digni essent pro his iniquitatibus
suis, et quid eis divino iudicio futurum esset praenuntians: Constitue, inquit, super eum
peccatorem: tamquam intendens in eum qui se tradidit talibus, de qualibus suis inimicis loquebatur
superius. Cum igitur hic Iudam traditorem secundum scripturam Actuum Apostolorum supplicio
debito praenuntiet puniendum 28; quid est: Constitue super eum peccatorem, nisi eum quem
sequenti versu indicat, cum dicit: Et diabolus stet a dextris eius? Hoc itaque meruit, ut super se
habeat diabolum, id est, diabolo subditus sit, qui Christo subditus esse noluit. Stet autem a dextris
eius, dictum est, quia opera diaboli praeposuit operibus Dei. Hoc enim cuique non immerito
dextrum dicitur, quod praeponit; sicut sinistrae dextra praeponitur. Ideo et de illis qui saeculi huius
gaudia praeponentes Deo, beatum dixerunt populum cui haec sunt, rectissime dictum est: Dextera
eorum dextera iniquitatis 29. Unde, quod dixerunt beatum populum cui haec sunt, os eorum locutum
est vanitatem; quod de illis supra dictum est. Cuius autem os loquitur veritatem, contra illud quod
dixerunt isti beatum populum cui haec sunt, debet etiam ipse dicere quod in eodem psalmo
sequitur: Beatus populus cuius Dominus Deus ipsorum 30: huic enim non diabolus est a dextris, sed
Dominus: sicut et alibi dicit: Providebam Dominum in conspectu meo semper, quoniam a dextris est
mihi, ne commovear 31. Diabolus ergo stetit a dextris eius, quando praeposuit avaritiam sapientiae,
et pecuniam saluti suae, ut eum traderet, a quo debuit possideri, ne ab illo possideretur, cuius
opera ipse Christus solvit, a quo noluit possideri.

Iudas, delictum machinans, salubriter orare nequibat.
9. [v 7.] Cum iudicatur, exeat condemnatus. Noluit enim talis esse cui diceretur: Intra in gaudium
domini tui; sed talis de quo dicitur: Proicite illum in tenebras exteriores 32. Et oratio eius fiat in
peccatum. Quoniam non est iusta oratio, nisi per Christum, quem vendidit immanitate peccati:
oratio autem quae non fit per Christum, non solum non potest delere peccatum, sed etiam ipsa fit
in peccatum. Quando autem Iudas ita orare potuerit, ut oratio eius fieret in peccatum, quaeri
potest. Credo, antequam Dominum traderet, et de illo tradendo iam cogitaret: non enim iam
poterat orare per Christum. Nam posteaquam illum tradidit, eumque poenituit, si per Christum
oraret, indulgentiam rogaret; si indulgentiam rogaret, spem haberet; si spem haberet,
misericordiam speraret; si misericordiam speraret, non sibi desperatione collum ligaret. Proinde
cum dixisset: Cum iudicatur, exeat condemnatus; ne ab imminente condemnatione putaretur se
potuisse oratione liberare, quam didicerat cum condiscipulis suis, ubi dicitur: Dimitte nobis debita
nostra, sicut et nos dimittimus debitoribus nostris 33: Et oratio eius, inquit, fiat in peccatum; quia
non fit per Christum, quem noluit sequi, sed persequi.

Quo modo Deus Iudam proditorem ultus sit.
10. [v 8.] Fiant dies eius pauci. Dies eius dixit, dies apostolatus eius; qui pauci fuerunt, quoniam
ante passionem Domini scelere ipsius et morte consumpti sunt. Et tamquam diceretur: Quid ergo
fiet de sacratissimo numero duodenario, in quo non frustra Dominus duodecim habere primos
Apostolos voluit? continuo subiecit: Et episcopatum eius accipiat alter. Tamquam dicens: Et ipse pro
suo merito puniatur, et ille numerus, suppleatur. Quod si quis quemadmodum factum sit, scire
desiderat, Actus Apostolorum legat.
11. [v 9.] Fiant filii eius orphani, et uxor eius vidua. Utique mortuo ipso, et filii eius orphani, et uxor
eius viduata est.

764

