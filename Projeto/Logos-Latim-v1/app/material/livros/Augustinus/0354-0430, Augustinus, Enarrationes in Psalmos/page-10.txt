innumerabilibus completa phantasmatibus sic multiplicata est, ut non possit agere quod
praeceptum est: Sentite de Domino in bonitate, et in simplicitate cordis quaerite illum 25; ista enim
multiplicitas illi simplicitati vehementer adversa est. Et ideo istis relictis qui multi sunt, multiplicati
scilicet temporalium cupiditate et dicunt: Quis ostendit nobis bona, quae non oculis foris, sed intus
cordis simplicitate quaerenda sunt, vir fidelis exsultat et dicit: In pace, in idipsum obdormiam, et
somnum capiam. Recte enim speratur a talibus omnimoda mentis abalienatio a mortalibus rebus et
miseriarum saeculi huius oblivio, quae nomine obdormitionis et somni decenter et prophetice
significatur, ubi summa pax nullo tumultu interpellari potest. Sed hoc iam non tenetur in hac vita,
sed post hanc vitam sperandum est. Hoc etiam ipsa verba ostendunt, quae futuri sunt temporis:
non enim dictum est, aut: Obdormivi et somnum cepi; aut: Obdormio et somnum capio; sed:
Obdormiam et somnum capiam. Tunc corruptibile hoc induetur incorruptione, et mortale hoc
induetur immortalitate; tunc absorbebitur mors in victoriam 26. Hoc est unde dicitur: Si autem quod
non videmus speramus, per patientiam exspectamus 27.
10. [v 10.] Quapropter congruenter ultimum annectit, et dicit: Quoniam tu, Domine, singulariter in
spe habitare fecisti me. Hic non dixit: Facies; sed: Fecisti. In quo ergo iam ista spes est, erit
profecto etiam quod speratur. Et bene ait, singulariter: potest enim referri adversus illos multos qui,
multiplicati a tempore frumenti vini et olei sui, dicunt: Quis ostendit nobis bona? perit enim haec
multiplicitas, et singularitas tenetur in sanctis, de quibus dicitur in Actibus Apostolorum:
Multitudinis autem credentium erat anima una et cor unum 28. Singulares ergo et simplices, id est,
secreti a multitudine ac turba nascentium rerum ac morientium, amatores aeternitatis et unitatis
esse debemus; si uni Deo et Domino nostro cupimus inhaerere.

5 IN PSALMUM 5
ENARRATIO

Hereditas Dei sumus.
1. [v 1.] Titulus psalmi est: Pro ea quae haereditatem accipit. Intellegitur ergo Ecclesia, quae accipit
haereditatem vitam aeternam per Dominum nostrum Iesum Christum, ut possideat ipsum Deum,
cui adhaerens beata sit secundum illud: Beati mites, quia ipsi haereditate possidebunt terram 1;
quam terram? nisi de qua dicitur: Spes mea es tu, portio mea in terra viventium 2; et illud
manifestius: Dominus pars haereditatis meae et calicis mei 3. Dicitur et haereditas Dei vicissim
Ecclesia secundum illud: Postula a me, et dabo tibi gentes haereditatem tuam 4. Ergo haereditas
nostra Deus dicitur, quia ipse nos pascit et continet: et haereditas Dei dicimur, quia ipse nos
administrat et regit. Quapropter vox Ecclesiae est in hoc psalmo vocatae ad haereditatem, ut et
ipsa fiat haereditas Domini.
2. [v 2.]. Verba mea exaudi, Domine: vocata invocat Dominum, ut eodem opitulante pertranseat
nequitiam saeculi huius, et ad eum perveniat. Intellege clamorem meum: bene ostendit quis iste sit
clamor, quam interior de cordis cubili sine strepitu corporis perveniat ad Deum; quandoquidem vox
corporalis auditur, spiritalis autem intellegitur. Quamquam hoc sit etiam exaudire Dei, non aure
carnali, sed maiestatis praesentia.

Enarratur de Trinitate.
3. [v 3.] Intende voci obsecrationis meae: id est, illi voci, quam ut Deus intellegat petit; quae qualis
sit iam insinuavit, cum dixit: Intellege clamorem meum. Intende voci obsecrationis meae, Rex meus
et Deus meus. Quamvis et Filius Deus, et Pater Deus, et simul Pater et Filius unus Deus; et si
interrogemur de Spiritu sancto, nihil aliud respondendum est, nisi quod Deus sit; et cum simul
dicuntur Pater et Filius et Spiritus sanctus, nihil aliud intellegendum est quam unus Deus; tamen
regem Filium solent appellare Scripturae. Secundum ergo illud quod dictum est: Per me itur ad
Patrem 5, recte primo, Rex meus, et deinde, Deus meus. Nec tamen dixit: Intendite; sed: Intende:
non enim duos aut tres deos fides catholica praedicat, sed ipsam Trinitatem unum Deum: non ut
eadem Trinitas simul possit aliquando Pater, aliquando Filius, aliquando Spiritus sanctus dici, sicut
Sabellius credidit; sed ut Pater nonnisi Pater, et Filius nonnisi Filius, et Spiritus sanctus nonnisi
Spiritus sanctus, et haec Trinitas nonnisi unus Deus. Quia et cum dixisset Apostolus: Ex quo omnia,
per quem omnia, in quo omnia 6, Trinitatem ipsam insinuasse creditur; nec tamen subiecit, Ipsis
gloria; sed: Ipsi gloria.

10

