Dei misericordia et veritas, Christus.
10. [v 4.] Quaerebas forte cum diceret: Misit de coelo, et salvum me fecit: Quid misit de coelo?
quem misit de coelo? Angelum misit, ut salvum faceret Christum, et per servum salvus fit Dominus?
Omnes enim Angeli creatura serviens Christo est. Ad obsequium mitti potuerunt Angeli, ad
servitium mitti potuerunt, non ad adiutorium: sicut scriptum est, quod Angeli ministrabant ei 25, non
tamquam misericordes indigenti, sed tamquam subiecti omnipotenti. Quid ergo misit de coelo, et
salvum fecit me? Modo audimus in alio versu quid de coelo miserit: Misit de coelo misericordiam
suam et veritatem suam. Ad quam rem? Et eruit animam meam de medio catulorum leonum. Misit,
inquit, de coelo misericordiam suam et veritatem suam: et ipse Christus ait: Ego sum veritas 26.
Missa est ergo veritas, ut erueret animam meam hinc de medio catulorum leonum; missa est
misericordia. Ipsum Christum invenimus et misericordiam et veritatem; misericordiam nobis
compatientem, et veritatem nobis retribuentem. Hoc est ergo quod paulo ante dixi, quia et ipse se
resuscitavit. Si enim veritas resuscitavit Christum, et si veritas animam Christi eruit de medio
catulorum leonum; ut misericors fuit mori pro nobis, ita verax fuit resurgere ad iustificandos nos.
Dixerat enim se resurrecturum, et veritas mentiri non potuit; et quia veritas et verax, propterea
cicatrices veras ostendit, quia vera vulnera pertulit. Has cicatrices tenuerunt discipuli, palpaverunt,
manifestaverunt sibi; exclamavit qui misit digitos in compunctum latus, et ait: Dominus meus et
Deus meus 27. Misericordia pro illo mortuus erat, et veritate ad illum resurrexerat. Misit de coelo
misericordiam suam et veritatem suam: et eruit animam meam de medio catulorum leonum. Qui
sunt catuli leonum? Populus ille minutus, male deceptus, male seductus a principibus Iudaeorum: ut
illi leones, illi catuli leonum. Omnes fremuerunt, omnes occiderunt. Audituri enim sumus hic et
caedem ipsorum, modo in consequentibus versibus psalmi huius.

Christus sponte moriens, potestate resurgens. Sopitus Adam typum gerebat
Christi.
11. [v 5.] Et eruit, inquit, animam meam de medio catulorum leonum. Quare dicis: Et eruit animam
meam? Quid enim passus eras, ut erueretur anima tua? Dormivi conturbatus. Expressit Christus
mortem suam. Certe de illo David legimus quod fugerit in speluncam, non tamen quia dormivit in
spelunca. Alius David est in spelunca, alius David est qui dicit: Dormivi conturbatus. Videmus
perturbationem ipsius; non illo turbato, sed illis turbantibus. Turbatum se enim dixit, secundum
opinionem frementium, non secundum cedentis conscientiam. Putaverunt se illi turbasse,
putaverunt vicisse: ille autem dormivit conturbatus. Tam placatus erat iste turbatus, ut quando
vellet, dormiret. Nemo dormit turbatus: omnes qui perturbantur, aut a somno excitantur, aut in
somnum vergi non permittuntur. Ille autem turbatus est, et dormivit. Magna humilitas perturbati,
magna potestas dormientis. De qua potestate veniebat quod dormivit? De qua ipse dicit:
Potestatem habeo ponendi animam meam, et potestatem habeo sumendi eam: nemo tollit eam a
me; sed ego eam pono, et iterum sumo eam 28. Turbaverunt illi, et dormivit ipse. Cuius typum
gerebat Adam, quando immisit ei Deus soporem, ut de latere illi coniugem faceret 29. Non enim non
poterat uxorem facere primo homini etiam de latere vigilantis? aut propterea voluit eum dormire,
ne sentiret cum sibi costa detraheretur? Postremo, quis ita dormit, ut osse sibi convulso non
expergiscatur? Qui potuit sine dolore auferre costam dormienti, potuit et vigilanti. Sed quare voluit
dormienti facere? Quia dormienti Christo in cruce facta est coniux de latere. Percussum est enim
latus pendentis de lancea 30, et profluxerunt Ecclesiae Sacramenta. Dormivi, inquit, conturbatus. Et
in alio psalmo manifestat hoc, ubi ait: Ego dormivi, et somnum cepi. Ibi expressit potestatem suam.
Poterat et illic dicere: Dormivi, sicut dixit hic. Quid est autem, Ego dormivi? Id est, quia volui,
dormivi. Non illi me in somnum nolentem compulerunt; sed mea voluntate ego dormivi, secundum
illud: Potestatem habeo ponendi animam meam, et potestatem habeo iterum sumendi eam.
Propterea ibi sequitur et dicit: Ego dormivi, et somnum cepi; et exsurrexi, quoniam Dominus
suscipiet me 31.

Iudaei Christus gladio linguae necarunt.
12. Dormivi conturbatus. Unde turbatus? quibus turbantibus? Videamus quomodo inurat malam
conscientiam Iudaeis, volentibus excusare se ab interfectione Domini. Nam propterea eum, sicut
loquitur Evangelium, iudici tradiderunt, ne ipsi eum occidisse viderentur. Cum enim dixisset eis
iudex tunc Pilatus: Accipite eum vos, et secundum legem vestram iudicate eum; responderunt:
Nobis non licet interficere quemquam 32. Interficere non licet, tradere interficiendum licet? Quis
autem occidit? Qui audito clamore cessit, an qui clamando ut occideretur extorsit? Ipse Dominus
dicat testimonium a quibus occisus est, utrum ab illo Pilato qui nolens eum occidit: unde etiam eum

336

