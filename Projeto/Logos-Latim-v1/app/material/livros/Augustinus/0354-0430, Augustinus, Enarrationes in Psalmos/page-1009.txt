Carnem vinces si Deo te subieceris.
6. Quomodo, inquis, vincam? Ecce ipse Apostolus difficillimum praelium proponit, et quam
laboriosum sit aut forte insuperabile, si non intellego, ipse ostendit. Caro, inquit, concupiscit
adversus spiritum, et spiritus adversus carnem; ut non ea quae vultis, faciatis 20. Quomodo me
iubes vincere, cum ille dicat: Ut non ea quae vultis, faciatis? Quaeris quomodo? Attende ad gratiam
vasis pastoralis, lapidem de flumine in exceptorio lactis pone. Ecce et ego tibi dico, imo tibi ipsa
veritas dicit. Prorsus non facis quod vis, pugnante carne adversus spiritum tuum. Si ad istam
pugnam de te praesumis, admonendus es, ne frustra audieris: Exsultate Deo adiutori nostro 21. Si
enim per te impleres totum, non esset necessarius adiutor. Rursus, si tu ipse tua voluntate nihil
ageres, non vocaretur adiutor: adiutor enim aliquid agentem adiuvat. Denique cum dixisset: Caro
concupiscit adversus spiritum, et spiritus adversus carnem; ut non ea quae vultis, faciatis; et
proposuisset te ante te, veluti deficientem te in te, continuo misit ad adiutorem: Quod si spiritu
ducimini, non adhuc estis sub Lege 22. Qui enim sub lege est, non implet legem, sed premitur a
lege; sicut ille David sub armis erat. Ergo si spiritu duceris, vide quis te adiuvabit, ut impleas quod
velis. Adiutor tuus, susceptor tuus, spes tua qui docet manus tuas in praelium, et digitos tuos ad
bellum. Manifesta enim sunt, inquit, opera carnis, quae sunt fornicationes, immunditiae, idolorum
servitus, luxuria, veneficia, contentiones, inimicitiae, ebrietates, comessationes, et his similia; quae
praedico vobis, sicut praedixi, quoniam qui talia agunt, regnum Dei non possidebunt 23. Non qui
adversus talia confligunt, sed qui talia agunt. Cum enim confligis, aliud est opus; cum vincis, aliud
opus est; cum pacem et requiem habes, aliud opus est. Haec dum exemplis demonstro paucis,
advertite. Suggeritur aliquod lucrum, delectat; habet fraudem, sed magnum est lucrum; delectat,
non consentis: pugnam vide, adhuc suadetur, adhuc instatur, adhuc deliberatur ergo qui pugnat,
periclitatur. Vidimus pugnam, caetera videamus. Contempsit iustitiam, ut fraudem faceret; victus
est: contempsit lucrum, ut iustitiae serviret; vicit. In his tribus, victum doleo, pugnanti metuo,
victori congaudeo. Sed etiam ille qui vicit, numquid omnino egit in se, ut prorsus eum pecunia non
adtendet, aut nihil in eo excitet delectationis, quamvis superabilis, quamvis contemptibilis, quamvis
non solum cui non consentiat, sed cum qua nec pugnare dignetur? Inest tamen aliqua delectationis
titillatio. Ista titillatio, et ille hostis iam nec pugnat, nec regnat: inest tamen, et quasi moratur in
carne mortali, quod non erit. Ducetur enim totum in victoriam, sed postea: modo autem: Corpus
quidem mortuum est propter peccatum 24; et ideo eidem corpori inest peccatum, etsi non regnat
peccatum: spiritus autem vita est propter iustitiam. Si autem qui suscitavit Christum a mortuis,
habitat in vobis; qui suscitavit Christum a mortuis, vivificabit et mortalia corpora vestra, propter
inhabitantem Spiritum eius in vobis 25. Ibi iam nec quod pugnet erit, nec quod titillet; totum cedet in
pace. Non enim contraria natura contra aliam naturam pugnat, sed tamquam in domo maritus et
uxor. Si adversus se dissentiant, molestus et periculosus labor; si maritus vincatur et uxor
dominetur, pax perversa: si autem uxor marito dominanti subiciatur, pax recta; non tamen aliud ex
alia natura, quia ex homine facta mulier viro. Caro tua, coniux tua, famula tua: quodlibet deputa,
opus est ut subicias; et si pugnas, ut prosit pugna. Hoc enim expedit, inferius subici superiori; ut et
ille qui sibi subici vult quod est inferius se, subiciatur superiori se. Agnosce ordinem, quaere pacem.
Tu Deo, tibi caro. Quid iustius? quid pulchrius? Tu maiori, minor tibi: servi tu ei qui fecit te, ut tibi
serviat quod factum est propter te. Non enim hunc ordinem novimus, neque hunc ordinem
commendamus. Tibi caro et tu Deo; sed, tu Deo, et tibi caro. Si autem contemnis Tu Deo, nunquam
efficies ut Tibi caro. Qui non obtemperas Domino, torqueris a servo. Numquid si non prius tu Deo, ut
deinde tibi caro, poteris dicere haec verba: Benedictus Dominus Deus meus, qui docet manus meas
in praelium, et digitos meos ad bellum? Praeliari vis indoctus, damnaberis victus. Primo ergo te
subdas Deo; deinde illo docente te et adiuvante praelieris, et dicas: Qui docet manus meas in
praelium, et digitos meos ad bellum.

De offensis condonandis et de propriis rebus elargiendis.
7. [v 2.] Et cum praeliaris, quia dum praeliaris, periclitaris, dic quae sequuntur, in praeliandi
periculo constitutus. Misericordia mea. Non vincar. Quid est hoc: Misericordia mea? Praebes mihi
misericordiam, et in me existis misericors? an: Donasti mihi ut et ipse sim misericors? De nulla
enim re sic vincitur inimicus, quam cum misericordes sumus. Omnino parat calumnias ad iudicium,
et non potest falsa obicere, quia non est apud quem. Si enim apud hominem iudicem nobiscum
ageret, posset eum mentiendo fallere, et nos gravare criminationibus falsis: quia vero apud talem
iudicem causa nostra cum illo est, qui falli non potest; ideo ambit ut ad peccatum seducat, ut
habeat vera quae obiciat. Et ubi forte aliquibus eius fraudibus succumbit humana fragilitas,
sequatur in confessione opus humilitatis, exerceatur in operibus misericordiae et pietatis. Omnia
delentur, cum ex vero corde et plena fiducia dicimus illi qui videt: Dimitte nobis, sicut et nos
dimittimus 26. Dic toto corde, dic tota fiducia, dic securus: Dimitte nobis, sicut et nos dimittimus; aut

1009

