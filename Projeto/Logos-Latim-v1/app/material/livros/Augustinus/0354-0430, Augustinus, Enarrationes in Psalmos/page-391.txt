insidiis. Nostis enim quibus dolis id egerint; quemadmodum discipulum ei cohaerentem pecunia
corruperint, ut sibi traderetur 18; quomodo falsos testes procuraverint; quibus insidiis et dolis
egerint, ut sagittarent in abscondito immaculatum. Magna iniquitas! Ecce de abscondito venit
sagitta quae immaculatum ferit, qui nec tantum habebat maculae, quantum potest pungi a sagitta.
Agnus quippe immaculatus, totus immaculatus, semper immaculatus; non cui maculae ablatae sint,
sed qui maculas nullas contraxerit. Nam fecit multos immaculatos donando peccata; ipse
immaculatus non habendo peccata. Ut sagittent in abscondito immaculatum.
7. [v 6.] Repente sagittabunt eum, et non timebunt. O cor durum, occidere velle hominem qui
mortuos suscitabat! Repente, id est insidiose, quasi inopinate, quasi non praevise. Similis enim
nescienti erat inter ipsos Dominus ignorantes quid nesciret, et quid sciret; imo ignorantes eum nihil
nescire, et omnia scire, et ad hoc venisse ut illi facerent quod se potestate facere arbitrabantur.
Repente sagittabunt eum, et non timebunt.

Christus persequendo, inimici sibi nocuerunt.
8. Obfirmaverunt sibi sermonem malignum. Obfirmaverunt: facta sunt tanta miracula; non sunt
moti, perstiterunt in consilio sermonis maligni. Traditus est ille iudici: trepidat iudex, et non
trepidant qui iudici tradiderunt; contremiscit potestas, et non contremiscit immanitas; vult ille
lavare manus, et illi inquinant linguas. Sed quare hoc? Firmaverunt sibi sermonem malignum.
Quanta egit Pilatus? quanta ut refrenarentur? quae dixit? quid egit? Sed firmaverunt sibi sermonem
malignum: Crucifige, crucifige! Repetitio, confirmatio est sermonis maligni. Videamus quomodo
firmaverunt sibi sermonem malignum. Regem vestrum crucifigam? Dixerunt: Non habemus regem
nisi solum Caesarem 19. Obfirmaverunt sermonem malignum. Offerebat ille regem Filium Dei; illi ad
hominem recurrebant: digni qui illum haberent, et illum non haberent. Adhuc audi quomodo
firmaverunt sermonem malignum. Non invenio aliquid in isto homine, ait iudex, quo dignus sit
morte 20. Et illi qui firmaverunt sermonem malignum, dixerunt: Sanguis eius super nos, et super
filios nostros 21! Firmaverunt sibi sermonem malignum. Firmaverunt sermonem malignum, non
Domino, sed sibi. Quomodo enim non sibi, cum dicunt: Super nos, et super filios nostros? Quod ergo
firmaverunt, sibi firmaverunt: quia ipsa vox est alibi: Foderunt ante faciem meam foveam, et
inciderunt in eam 22. Dominum mors non occidit, sed ipse mortem: illos autem iniquitas occidit, quia
noluerunt occidere iniquitatem.

De interiore hominis pugna.
9. Prorsus, fratres, certum est; aut occidis iniquitatem, aut occideris ab iniquitate. Noli autem
quaerere occidere iniquitatem tamquam aliquid extra te. Ad teipsum respice, vide quid tecum
pugnet in te; et cave ne expugnet te iniquitas tua, inimica tua, si interfecta non erit: ex te enim est,
et anima tua adversus te rebellat, non aliud aliquid. Ex quadam parte cohaeres Deo; ex quadam
parte delectaris saeculo: illud quo delectaris saeculo, pugnat adversus mentem quae cohaeret Deo.
Cohaereat, cohaereat, non deficiat, non se dimittat, magnum adiutorium habet. Vincit quod in illa
sibi rebellat, si perseverat in pugnando. Est peccatum in corpore tuo, sed non regnet. Non ergo
regnet, inquit, peccatum in vestro mortali corpore, ad obaudiendum desideriis eius 23. Si vero non
obaudieris; etsi est quod suadeat, quod delectet ad malum; non obtemperando facis ut non regnet
quod est, et ita fiet postea ut non sit quod erat. Quando? Cum absorbebitur mors in victoriam, cum
corruptibile hoc induerit incorruptionem 24: ibi non erit quod tibi repugnet, non erit quod te aliud
delectet nisi Deus. Ergo et isti Iudaei inviderunt Domino; delectabat eos principatus. Quidam
videbant sibi ab eo auferri principatum, et ex delectatione sua rebellaverunt adversus Dominum:
qui si rebellassent adversus delectationem suam malam, ipsam invidentiam vincerent, nec
vincerentur ab ea, et esset illis Dominus salvator, qui venerat ut sanaret. Nunc autem faverunt
febri, repugnaverunt medico: quidquid suggerebat febris, faciebant; quidquid iubebat contra
medicus, neglegebant. Ergo illi magis occisi sunt, non Dominus: nam in Domino mors occisa est, in
illis iniquitas vixit; vivente autem in se iniquitate, illi mortui sunt.
10. Narraverunt ut absconderent muscipulas; dixerunt: Quis videbit eas? Latere putabant eum
quem occidebant, latere Deum. Ecce puta, homo erat Christus, sicut caeteri homines; nesciebat
quid de illo cogitaretur: numquid et Deus nescit? O cor humanum, quare tibi dixisti: Quis videt me,
cum ille videat qui te fecit? Dixerunt: Quis videbit eas? Videbat Deus, videbat et Christus; quia et
Christus Deus. Sed quare videbatur eis non videre? Audi sequentia.

Iustitiae lux et iniquitatis tenebrae.
391

