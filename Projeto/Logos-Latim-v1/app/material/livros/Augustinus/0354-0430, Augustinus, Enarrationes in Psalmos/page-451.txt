non in illo, aut in illo; sed in quo facti sunt lux qui fuerunt tenebrae. Exsultent, et iucundentur in te,
omnes qui quaerunt te. Aliud est quaerere Deum, aliud quaerere hominem. Iucundentur qui
quaerunt te. Non iucundabuntur ergo qui quaerunt se, quos prior quaesisti antequam quaererent
te. Nondum quaerebat ovis illa pastorem; aberraverat a grege: et descendit ad eam; quaesivit eam,
reportavit in humeris suis 31. Contemnet te, o ovis, quaerentem se, qui prior quaesivit
contemnentem se, et non quaerentem se? Iam ergo quaerere eum incipe, qui prior quaesivit te, et
reportavit in humeris suis. Fac quod ait: Quae sunt oves meae, vocem meam audiunt, et sequuntur
me 32. Si ergo quaeris eum qui prior quaesivit te, et ovis facta es eius, et audis vocem pastoris tui,
et sequeris eum; vide quid tibi de se ostendit, quid de corpore suo, ne in ipso errares, ne in Ecclesia
errares, ne quis tibi diceret: Christus est, qui non est Christus; aut Ecclesia est, quae non est
Ecclesia. Multi enim dixerunt carnem non habuisse Christum, et non in corpore suo resurrexisse
Christum: noli sequi voces eorum. Audi vocem ipsius pastoris, qui indutus est carne, ut quaereret
perditam carnem. Resurrexit, et ait: Palpate, et videte, quia spiritus carnem et ossa non habet,
sicut me videtis habere 33. Ostendit se tibi; vocem eius sequere. Ostendit et Ecclesiam; ne quis te
fallat nomine Ecclesiae: Oportebat, inquit, Christum pati, et resurgere a mortuis tertia die, et
praedicari in nomine eius poenitentiam et remissionem peccatorum per omnes gentes,
incipientibus ab Ierusalem 34. Habes vocem pastoris tui; noli sequi vocem alienorum 35: et furem
non timebis, si vocem pastoris fueris secutus. Unde autem sequeris? Si nec cuiquam hominum
dixeris, quasi eius merito, Euge, euge; nec cum gratulatione audieris, ne oleo peccatoris pinguescat
caput tuum 36. Exsultent, et iucundentur in te, omnes qui quaerunt te; et dicant. Quid dicant qui
exsultant? Semper magnificetur Dominus. Dicant hoc omnes qui exsultant et quaerunt te. Quid?
Semper magnificetur Dominus, qui diligunt salutare tuum. Non tantum magnificetur Dominus, sed
etiam semper. Ecce errabas, et aversus ab eo eras: vocavit te; magnificetur Dominus. Ecce
inspiravit tibi confessionem peccatorum: confessus es, dedit veniam; magnificetur Dominus. Iam
coepisti iuste vivere; iam puto quasi iustum est ut et tu magnificeris. Etenim cum te vocaret
errantem, magnificandus erat Dominus; cum tibi confitenti peccata dimisit, magnificandus erat
Dominus: modo iam audiens verba eius coepisti proficere, iustificatus es, pervenisti ad quamdam
virtutis excellentiam; dignum est ut et tu aliquando magnificeris. Dicant: Semper magnificetur
Dominus. Peccator es; magnificetur ut vocet: confiteris; magnificetur ut ignoscat: iam iuste vivis;
magnificetur ut regat: perseveras usque in finem; magnificetur ut glorificet. Semper ergo
magnificetur Dominus. Hoc dicant iusti; hoc dicant qui quaerunt eum. Quisquis hoc non dicit, non
quaerit eum. Ecce, magnificetur Dominus. Exsultent et iucundentur omnes qui quaerunt eum; et
dicant: Semper magnificetur Dominus, qui diligunt salutare eius. Ab illo est enim illis salus, non a
se. Salutare Domini Dei nostri, Salvator Dominus noster Iesus Christus: quisquis diligit Salvatorem,
confitetur se sanatum; quisquis se confitetur sanatum, fuisse se confitetur aegrotum. Dicant ergo:
Semper magnificetur Dominus, qui diligunt salutare tuum: non salutare suum, quasi se ipsi salvent;
non quasi salutare hominis, tamquam ab illo salventur. Nolite, inquit, confidere in principes, et in
filios hominum, in quibus non est salus 37. Quare hoc? Domini est salus, et super populum tuum
benedictio tua 38. Ergo: Semper magnificetur Dominus. Qui hoc dicunt? Qui diligunt salutare tuum.

Deus non homo, revera est dominus.
7. [v 6.] Ecce magnificetur Dominus; nunquam tu, nusquam tu? In illo aliquid, in me nihil: si autem
in illo quidquid ego; ille, non ego. Tu ergo quid? Ego vero egenus et pauper sum. Ille dives, ille
abundans, ille nullius indigens. Ecce lumen meum, ecce unde illuminor; quoniam clamo: Tu
illuminabis lucernam meam, Domine; Deus meus, illuminabis tenebras meas 39. Dominus solvit
compeditos; Dominus erigit elisos; Dominus sapientes facit caecos; Dominus custodit proselytos 40.
Quid ergo tu? Ego vero egenus et pauper. Ego tamquam pupillus; anima mea tamquam vidua
destituta et desolata: auxilium quaero; semper infirmitatem meam confiteor. Ego vero egenus et
pauper. Donata sunt mihi peccata; iam coepi sequi praecepta Dei: adhuc tamen egenus et pauper.
Unde adhuc egenus et pauper? Quia video aliam legem in membris meis repugnantem legi mentis
meae 41. Unde egenus et pauper? Quia: Beati qui esuriunt, et sitiunt iustitiam 42. Adhuc esurio,
adhuc sitio: saturitas mea dilata est; non ablata. Ego vero egenus et pauper; Deus, adiuva me.
Unde coepit, Deus in adiutorium meum intende; Deus, adiuva me. Rectissime et Lazarus Adiutus
interpretari dicitur; ille egenus et pauper, qui ablatus est in sinum Abrahae 43: et gerit typum
Ecclesiae Dei, quae semper confiteri debet adiutorio sibi opus esse. Hoc est verum, hoc est pium.
Dixi Domino: Deus meus es tu. Quare? Quoniam bonorum meorum non eges 44. Ille non eget nostri;
nos egemus ipsius: ideo verus Dominus. Nam tu non valde verus dominus servi tui; ambo homines,
ambo egentes Deo. Si autem putas egere tui servum tuum, ut des panem; eges et tu servi tui, ut
adiuvet labores tuos: uterque vestrum altero vestrum indiget. Itaque nullus vestrum vere dominus,
et nullus vestrum vere servus. Audi verum Dominum, cuius verus es servus: Dixi Domino: Deus
meus es tu. Quare tu Dominus? Quoniam bonorum meorum non eges. Quid autem tu? Ego vero

451

