Christus lux nostra et liberator.
13. [v 13.] Thabor et Hermon in nomine tuo exsultabunt. Montes isti intelleguntur, sed aliquid
significant. Thabor et Hermon in nomine tuo exsultabunt. Thabor interpretari dicitur Veniens lumen.
Sed unde venit lumen de quo dictum est: Vos estis lumen mundi 31, nisi ab illo de quo dictum est:
Erat lumen verum, quod illuminat omnem hominem venientem in hunc mundum 32? Illud ergo
lumen quod est lumen mundi, ab illo lumine venit quod non aliunde accenditur, ut timendum sit ne
exstinguatur. Ergo venit lumen ab illo, lucerna illa quae non ponitur sub modio, sed super
candelabrum, veniens lumen Thabor. Hermon autem interpretatur Anathema eius. Merito venit
lumen et factum est anathema eius. Cuius, nisi diaboli, vulnerati, superbi? Ut ergo illuminaremur,
abs te datum est; ut anathema nobis esset qui nos in suo errore et superbia detinebat, a te nobis
est. Ergo Thabor et Hermon in nomine tuo exsultabunt: non in meritis suis, sed in nomine tuo.
Dicent enim isti: Non nobis, Domine, non nobis, sed nomini tuo da gloriam; propter mare saeviens:
ne forte dicant Gentes: Ubi est Deus eorum 33?
14. [v. 14.] Tuum brachium cum potentia. Nemo sibi aliquid arroget. Tuum brachium cum potentia:
a te facti sumus, a te defensi sumus. Tuum brachium cum potentia; confirmetur manus tua, et
exaltetur dextera tua.

Domini misericordia et veritas.
15. [v. 15.] Iustitia et iudicium praeparatio sedis tuae. Apparebit in fine iustitia tua et iudicium
tuum: nunc occulta sunt ista. Et de iudicio tuo dicitur in alio psalmo: Pro occultis filii 34. Erit
manifestatio iudicii tui et iustitiae tuae. Ponentur quidam ad dexteram, et quidam ad sinistram 35: et
expavescent infideles, cum viderint quod modo deridentes non credunt; gaudebunt iusti, cum
viderint quod modo non videntes credunt. Iustitia et iudicium praeparatio sedis tuae: utique in die
iudicii. Nunc ergo quid? Misericordia et veritas praeeunt ante faciem tuam. Praeparationem sedis
tuae, iustitiam tuam et iudicium tuum venturum timerem, nisi antecederet te misericordia et
veritas tua: quid timeam in fine iudicia tua, quando praecedente misericordia tua deles peccata
mea, et exhibendo veritatem imples promissa tua? Misericordia et veritas praeeunt ante faciem
tuam. Universae enim viae Domini misericordia et veritas 36.
16. [vv. 16.17.] In his omnibus non exsultabimus? aut quod exsultamus capiemus? aut verba
sufficient laetitiae nostrae? aut lingua idonea erit explicare gaudium nostrum? Si ergo nulla verba
sufficiunt; Beatus populus sciens iubilationem. O beate popule! putas, intellegis iubilationem? Nullo
modo beatus es, nisi intellegas iubilationem. Quid est, intellegas iubilationem? Scias unde gaudeas
quod verbis explicare non possis. Gaudium enim tuum non de te, ut qui gloriatur, in Domino
glorietur 37. Noli ergo exsultare in superbia tua, sed in gratia Dei. Vide ipsam gratiam tantam esse,
cui lingua explicandae non sit idonea, et intellexisti iubilationem.

Qui de seipso gaudet per superbiam cadit.
17. Denique si intellexisti in gratia iubilationem, ipsius gratiae audi commendationem. Beatus certe
populus sciens iubilationem. Quam iubilationem? Vide si non de gratia, vide si non de Deo, et
omnino non de te. Domine, in lumine vultus tui ambulabunt. Thabor ille: Veniens lumen, nisi in
lumine vultus tui ambulet, vento superbiae lucerna exstinguitur. Domine, in lumine vultus tui
ambulabunt; et in nomine tuo exsultabunt tota die. Thabor ille et Hermon in nomine tuo
exsultabunt: si volunt tota die, in nomine tuo; sin autem exsultabunt in nomine suo, non tota die
exsultabunt. Non enim in gaudio perseverabunt, quando de seipsis gaudebunt, et per superbiam
cadent. Ergo ut tota die exsultent, in nomine tuo exsultabunt; et in tua iustitia exaltabuntur. Non in
sua iustitia, sed in tua: ne sint zelum Dei habentes, sed non secundum scientiam. Quidam enim
notantur ab Apostolo, quod zelum Dei habeant, sed non secundum scientiam; ignorantes Dei
iustitiam, et suam volentes constituere, et non in lumine tuo exsultantes, iustitiae Dei non sunt
subiecti. Sed unde? Quia zelum Dei habent, sed non secundum scientiam 38. Populus autem sciens
iubilationem (illi enim non secundum scientiam; beatus autem populus non nesciens, sed sciens
iubilationem), unde debet iubilare, unde debet exsultare, nisi in nomine tuo, ambulans in lumine
vultus tui? Et exaltari quidem merebitur, sed in tua iustitia: auferat de medio Iustitiam suam, et
humilietur; veniet Dei iustitia, et exaltabitur. Et in tua iustitia exaltabuntur.
18. [v. 18.] Quoniam gloria virtutis eorum tu es, et in beneplacito tuo exaltabitur cornu nostrum:
quia tibi beneplacuit, non quia nos digni sumus.

592

