fortibus fuit ille vires suas iactans: Gratias tibi, inquit, ago quia non sum sicut caeteri hominum,
iniusti, raptores, adulteri, sicut et Publicanus iste: ieiuno bis in sabbato, decimas do omnium quae
possideo 34. Vide fortem iactantem vires suas: contra vero longe stantem infirmum attende, et
humilitate propinquantem. Publicanus autem, inquit, de longinquo stabat, et nec oculos suos
audebat in coelum levare, sed percutiebat pectus suum; dicens: Deus, propitius esto mihi
peccatori. Amen dico vobis, descendit iustificatus Publicanus ille magis quam ille Pharisaeus. Et
vide iustitiam: Quia omnis qui se exaltat, humilabitur; et qui se humilat, exaltabitur 35. Irruerunt isti
fortes, id est superbi, qui ignorantes Dei iustitiam, et suam iustitiam volentes constituere, iustitiae
Dei non sunt subiecti 36.
8. [v 5.] Quid deinde? Neque iniquitas mea, neque peccatum meum, Domine. Irruerunt quidem
fortes de iustitia sua praesumentes, irruerunt, sed peccatum in me non invenerunt. Nam utique illi
fortes, id est velut iusti quare possent persequi Christum, nisi quasi peccatorem? Sed tamen illi
viderint quam fortes sint immanitate febris, non firmitate sanitatis: viderint illi quam fortes sint, et
tamquam iusti contra iniquum saevierunt. Sed tamen neque iniquitas mea, neque peccatum meum,
Domine. Sine iniquitate cucurri, et dirigebam. Illi ergo fortes currentem me sequi non potuerunt:
ideo peccatorem putaverunt, quia vestigia mea non viderunt.

Deus tunc etiam dicitur cognoscere cum nos cognoscere facit.
9. [v 6.] Sine iniquitate cucurri, et dirigebam: exsurge in occursum mihi, et vide. Deo dicitur: Sine
iniquitate cucurri, et dirigebam: exsurge in occursum mihi, et vide. Quid enim? Si non occurrat,
videre non potest? Tamquam si ambulares viam, et de longinquo ab aliquo cognosci non posses,
clamares ad eum, et diceres: Occurre mihi, et vide quemadmodum ambulem; nam quando de
longinquo me attendis, gressum meum videre non potes. Itane et Deus nisi occurreret, non videret
quam sine iniquitate iste dirigebat, et quam sine peccato currebat? Accipere quidem et hoc
possumus: Exsurge in occursum mihi, adiuva me. Quod autem addidit, et vide, intellegendum est,
fac videri quod curro, fac videri quod dirigo; ex illa figura qua et illud dictum est Abraham: Nunc
cognovi quod times Deum 37. Deus dicit: Nunc cognovi: unde, nisi quia nunc te feci cognoscere?
Ignotus enim sibi quisque est ante interrogationem tentationis, sicut se Petrus praesumendo
ignorabat, et negando didicit quales vires haberet; in sua ipsa titubatione intellexit falso sese
praesumpsisse: flevit 38; et flendo meruit fructuose nosse quod fuit, et esse quod non fuit. Ergo
probatus Abraham, factus est cognitus sibi; et dictum est a Deo: Nunc cognovi, hoc est, nunc te feci
cognoscere. Quomodo laetus dies, quod facit laetos; et tristis amaritudo, quod contristat
gustantem: sic videns Deus, videre faciens. Exsurge ergo, inquit, in occursum mihi, et vide. Quid
est, et vide? Et adiuva me, id est in illis, ut videant cursum meum, sequantur me, non eis videatur
pravum esse quod rectum est, non eis videatur distortum esse quod tenet regulam veritatis:
Quoniam sine iniquitate cucurri, et dirigebam: exsurge in occursum mihi, et vide.

Dei Verbum infirmitatis nostrae particeps nosque secum ad caelestia evehens.
10. Aliquid etiam me dicere admonet in hoc loco capitis ipsius nostri sublimitas; quoniam infirmatus
est usque ad mortem, et assumpsit infirmitatis carnem, ut pullos Ierusalem colligeret sub alas suas
tamquam gallina infirmata cum parvulis. Non enim in aliqua ave hoc aliquando conspeximus,
earum etiam quae nidificant ante oculos nostros, sicut parietum passeres, sicut hirundines
tamquam annuae nostrae hospites, sicut ciconiae, sicut aliae atque aliae aves quae ante oculos
nostros nidificant, et ovis insidunt, pullos alunt, sicut ipsae columbae quas quotidie videmus;
aliquam avem infirmari cum parvulis non cognovimus, non aspeximus, non vidimus. Gallina
quomodo hoc habet? Certe notam rem dico, quae in conspectu nostro quotidie versatur: quomodo
raucescit vox, quomodo fit hispidum totum corpus? deponuntur alae, laxantur plumae, et vides
circa pullos nescio quid aegrotum, et ea est materna caritas quae invenitur infirmitas. Quare ergo
Dominus, nisi propter hoc, gallina esse voluit in sancta Scriptura dicens: Ierusalem, Ierusalem,
quoties volui congregare filios tuos, tamquam gallina pullos suos sub alas, et noluisti! 39
Congregavit autem omnes gentes, tamquam gallina pullos suos, qui infirmatus est propter nos,
accipiens carnem a nobis, id est a genere humano; crucifixus, contemptus, alapis caesus,
flagellatus, ligno suspensus, lancea vulneratus. Ergo hoc maternae infirmitatis est, non amissae
maiestatis. Cum ergo talis esset Christus, et ideo contemptus, et ideo lapis offensionis et petra
scandali, et ideo multi offenderunt in eum 40: cum talis ergo esset, et tamen carnem sine peccato
suscepisset, factus est particeps nostrae infirmitatis, non iniquitatis; ut ex eo quod nobiscum
communicavit infirmitatem, solveret nostram iniquitatem. Ideo: Sine iniquitate cucurri, et
dirigebam. Quid ergo, secundum id quod Deus est non est agnoscendus, et illud solum in eo
considerandum est quod propter nos factus est, non illud quo nos fecit? Plane etiam illud

353

