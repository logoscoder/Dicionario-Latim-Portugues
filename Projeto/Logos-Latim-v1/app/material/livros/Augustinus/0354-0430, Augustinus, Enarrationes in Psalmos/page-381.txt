sit adiutor tuus, salutare tuum; in illo sit locus munitus, turris fortitudinis; refugium tuum ipse sit, et
non te sinet tentari supra quam potest ferre 116, sed faciet cum tentatione etiam exitum, ut possis
sustinere; ut quod te sinit pati tentationem, potestas eius sit; quod non sinit ultra in te fieri quam
potes ferre, misericordia eius sit: Quoniam potestas Dei est, et tibi, Domine, misericordia, quia tu
reddes unicuique secundum opera eius.
(Et post tractatum de psalmo, cum mathematicus in populo monstraretur, de eo idem ipse intulit):

Mathematicus poenitens. Monita de ratione agendi cum apostatis.
23. Illa Ecclesiae sitis etiam istum, quem videtis, bibere vult. Simul etiam ut noveritis quam multi in
commixtione Christianorum ore suo benedicant, et in corde suo maledicant 117, iste ex christiano et
fideli poenitens redit, et territus potestate Domini convertitur ad misericordiam Domini. Seductus
enim ab inimico cum esset fidelis, diu mathematicus fuit; seductus seducens, deceptus decipiens,
illexit, fefellit, multa mendacia locutus est contra Deum, qui dedit hominibus potestatem faciendi
quod bonum est, et non faciendi quod malum est. Iste dicebat quia adulterium non faciebat
voluntas propria, sed Venus; et homicidium non faciebat voluntas propria, sed Mars; et iustum non
faciebat Deus, sed Iovis: et alia multa sacrilega non parva. Quam multis eum putatis Christianis
nummos abstulisse? Quam multi ab illo emerunt mendacium, quibus dicebamus: Filii hominum,
usquequo graves corde? utquid diligitis vanitatem, et quaeritis mendacium 118? Modo, sicut de illo
credendum est, horruit mendacium, et multorum hominum illectorem se aliquando a diabolo sensit
illectum; convertitur ad Deum poenitens. Putamus, fratres, de magno timore cordis accidisse. Quid
enim dicturi sumus? Namque si ex pagano converteretur mathematicus, magnum quidem esset
gaudium; sed tamen posset videri quia si conversus esset, clericatum quaereret in Ecclesia.
Poenitens est; non quaerit nisi solam misericordiam. Commendandus est ergo et oculis et cordibus
vestris. Eum quem videtis cordibus amate, oculis custodite. Videte illum, scitote illum, et
quacumque ille transierit, fratribus caeteris qui modo hic non sunt, ostendite illum: et ista diligentia
misericordia est, ne ille seductor retrahat cor, et oppugnet. Custodite vos; non vos lateat
conversatio eius, via eius; ut testimonio vestro nobis confirmetur vere illum ad Dominum esse
conversum. Non enim silebit fama de vita eius, quando sic vobis et videndus et miserandus offertur.
Nostis in Actibus Apostolorum esse scriptum quia multi perditi, id est talium artium homines, et
doctrinarum nefariarum sectatores, omnes codices suos ad Apostolos attulerunt; et incensi sunt
libri tam multi, ut pertineret ad scriptorem aestimationem eorum facere, et summam pretii
conscribere 119. Hoc utique propter gloriam Dei, ne tales etiam perditi desperarentur ab illo qui
novit quaerere quod perierat 120. Perierat ergo iste; nunc quaesitus, inventus, adductus est: portat
secum codices incendendos, per quos fuerat incendendus, ut illis in ignem missis, ipse in
refrigerium transeat. Sciatis eum tamen, fratres, olim pulsare ad Ecclesiam ante Pascha: ante
Pascha enim coepit petere de Ecclesia Christi medicinam. Sed quia talis est ars in qua exercitatus
erat, quae suspecta esset de mendacio atque fallacia, dilatus est ne tentaret; et aliquando tamen
admissus est, ne periculosius tentaretur. Orate pro illo per Christum. Prorsus hodiernam precem pro
illo fundite Domino Deo nostro. Scimus enim et certi sumus quia oratio vestra delet omnes
impietates eius. Dominus vobiscum.

79

IN PSALMUM 62
ENARRATIO
Sermo ad plebem

Psalmi Spiritu Sancto inspirante conscripti sunt. Quae antea prophetata
legebantur, modo impleta cernuntur.
1. Propter eos qui forte rudes sunt adhuc ad nomen Christi, quia undique colligit qui pro omnibus
dedit sanguinem suum, dicendum est paucis quod et illi libenter audiant qui noverunt, et discant
qui non noverunt. Psalmi isti quos cantamus, antequam Dominus noster Iesus Christus natus esset
ex virgine Maria, Spiritu Dei dictante dicti et conscripti sunt. Fuit enim David rex in Iudaeorum
gente; quae gens una colebat Deum unum, qui fecit coelum et terram, mare et omnia quae in ipsis
sunt, sive quae videntur, sive quae non videntur. Caeterae autem gentes, aut idola colebant quae
manibus suis fecerant, aut creaturam Dei, non ipsum Creatorem, id est, aut solem, aut lunam, aut
stellas, aut mare, aut montes, aut arbores. Haec enim omnia Deus fecit; et laudari se vult in illis,

381

