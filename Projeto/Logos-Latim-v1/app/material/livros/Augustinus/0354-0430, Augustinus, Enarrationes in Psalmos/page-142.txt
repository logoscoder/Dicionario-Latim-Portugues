Amate mecum illum pantomimum, amate illam mecum et illam turpitudinem. Clamat ille in populo,
ut ametur cum illo turpitudo: et christianus non clamat in Ecclesia, ut ametur cum illo veritas Dei!
Excitate ergo in vobis amorem, fratres, et clamate unicuique vestrorum, et dicite: Magnificate
Dominum mecum. Sit in vobis iste fervor. Quare vobis recitantur ista, et exponuntur? Si amatis
Deum, rapite omnes ad amorem Dei qui vobis iunguntur, et omnes qui sunt in domo vestra: si
amatur a vobis corpus Christi, id est unitas Ecclesiae, rapite eos ad fruendum, et dicite: Magnificate
Dominum mecum.

Commendatur unitas Ecclesiae Christi.
7. [v 4.] Et exaltemus nomen eius in idipsum. Quid est, exaltemus nomen eius in idipsum? Hoc est,
in unum. Nam multi codices sic habent: Magnificate Dominum mecum, et exaltemus nomen eius in
unum. Sive in idipsum dicatur, sive in unum; hoc idem dicitur. Ergo rapite quos potestis, hortando,
portando, rogando, disputando, rationem reddendo, cum mansuetudine, cum lenitate: rapite ad
amorem; ut si magnificant Dominum, in unum magnificent. Et pars Donati videtur sibi magnificare
Dominum: quid eos offendit orbis terrarum? Dicamus illis, fratres: Magnificate Dominum mecum, et
exaltemus nomen eius in unum. Quare in praecisione vultis magnificare Dominum? Ille unus est,
quare duos populos vultis facere Deo? Quare vultis dissipare corpus Christi? Certe enim ipse
pendebat in cruce, quando tympanizabat: et cum penderet in cruce, emisit spiritum; et venerunt illi
qui eum suspenderant, et invenerunt eum emisisse spiritum, et non illi fregerunt crura: latronibus
autem adhuc in cruce viventibus fregerunt 8, ut per ipsum dolorem compendio mortis ab illo
cruciatu liberarentur, quomodo solebat crucifixis fieri. Ergo venit persecutor, invenit Dominum
quiete deposuisse spiritum: quia ipse dixit: Potestatem habeo ponendi animam meam 9. Pro quibus
posuit animam suam? Pro universa plebe sua, pro toto corpore suo. Venit ergo persecutor, et non
fregit crura Christi: venit Donatus et disrupit Ecclesiam Christi. Integrum corpus Christi in cruce
inter manus persecutorum est, et inter manus Christianorum non est integrum corpus Ecclesiae.
Clamemus ergo, fratres, cum gemitu quantum possumus, dicentes: Magnificate Dominum mecum,
et exaltemus nomen eius in unum. Ecclesia enim illis clamat: vox est Ecclesiae, clamans illis qui se
praeciderunt. Unde enim disrupti sunt? Per superbiam. Docet autem Christus humilitatem, cum
commendat corpus et sanguinem suum: quod diximus Sanctitati vestrae in hoc psalmi textu agi et
celebrari, ubi commendatur corpus et sanguis Christi, ubi commendatur humilitas Christi, quam pro
nobis suscipere dignatus est.

Consectemur munditiam cordis.
8. [v 5.] Inquisivi Dominum, et exaudivit me. Ubi exaudivit Dominus? Intus. Ubi dat? Intus. Ibi oras,
ibi exaudiris, ibi beatificaris. Orasti, exauditus es, beatificatus es; et non scit qui iuxta te stat:
gestum est totum in occulto, sicut Dominus in Evangelio dicit: Intra in cubiculum tuum, claude
ostium tuum, et ora in occulto, et Pater tuus qui videt in occulto, reddet tibi 10. Cum ergo intras
cubiculum tuum, intras cor tuum. Beati qui gaudent quando intrant ad cor suum, et nihil mali ibi
inveniunt. Attendat Sanctitas vestra: quomodo nolunt intrare domos suas qui habent malas uxores,
quomodo exeunt ad forum, et gaudent; coepit hora esse, qua intrent in domum suam,
contristantur: intraturi sunt enim ad taedia, ad murmura, ad amaritudines, ad eversiones; quia non
est domus composita, ubi inter virum et uxorem pax nulla est; et melius illi est foris circumire. Si
ergo miseri sunt, qui cum redeunt ad parietes suos, timent ne aliquibus suorum perturbationibus
evertantur; quanto sunt miseriores, qui ad conscientiam suam redire nolunt, ne ibi litibus
peccatorum evertantur! Ergo ut possis libens redire ad cor tuum, munda illud: beati enim mundi
corde, quoniam ipsi Deum videbunt 11. Aufer inde cupiditatum sordes, aufer labem avaritiae, aufer
tabem superstitionum, aufer sacrilegia et malas cogitationes; odia, non dico adversus amicum, sed
etiam adversus inimicum: aufer ista omnia; intra in cor tuum, et gaudebis ibi. Cum ibi coeperis
gaudere, ipsa munditia cordis tui delectabit te, et faciet orare: quomodo si venias ad aliquem
locum, silentium est ibi, forte quies est ibi, mundus est locus; Oremus hic, dicis: et delectat te
compositio loci, et credis quod ibi te exaudiat Deus. Si ergo loci visibilis te delectat munditia, quare
te non offendit immunditia cordis tui? Intra, munda omnia, leva oculos tuos ad Deum, et statim te
exaudiet. Clama, et dic: Inquisivi Dominum, et exaudivit me; et ex omnibus tribulationibus meis
eruit me. Quare? Quia cum fueris illuminatus, cum coeperis hic habere bonam conscientiam,
restant tribulationes, quia restat aliquid infirmum, donec mors absorbeatur in victoriam, et mortale
hoc induat immortalitatem 12: necesse est ut in hoc saeculo flagelleris; necesse est ut aliquas
tentationes suggestionesque patiaris. Mundabit Deus omnia, eruet te ab omni tribulatione, ipsum
quaere.

142

