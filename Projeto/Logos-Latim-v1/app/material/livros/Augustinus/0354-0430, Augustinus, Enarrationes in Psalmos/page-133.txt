17. Beata gens cuius est Dominus Deus eorum. Noster Deus! Cuius enim non est Deus? Non plane
omnium eodem modo. Noster magis, noster qui vivimus de illo tamquam de pane nostro. Ipse sit
haereditas nostra, possessio nostra. An forte temere dicimus faciendo nobis Deum possessionem,
cum sit Dominus, cum sit Creator? Non est ista temeritas: affectus est desiderii, et dulcedo spei.
Dicat anima, omnino secura dicat: Deus meus es tu; qui dicit animae nostrae: Salus tua ego sum 23.
Dicat, secura dicat: non faciet iniuriam cum hoc dixerit: imo faciet si non dixerit. Arbores volebas
habere quibus beatus esses? Audi Scripturam dicentem de sapientia: Lignum vitae est omnibus
possidentibus eam. Ecce possessionem nostram dixit esse sapientiam. Sed ne putes ipsam
sapientiam, quia possessionem tuam dixit Scriptura, aliquid esse quod sit te inferius, sequitur et
adiungit: Et incumbentibus in eam velut in Dominum, tuta 24. Ecce Dominus tuus factus est tibi
quasi baculus: securus homo incumbit, quia ille non succumbit. Dic ergo securus, possessio tua est,
possidentibus eam. Scriptura dixit, implevit fiducia dubitationem tuam: dic securus, ama securus,
spera securus. Tua etiam illa verba sint in psalmo: Dominus pars haereditatis meae 25.

Beati erimus Deum possidendo.
18. Ergo inde beati erimus, Deum possidendo. Quid ergo? Nos possidebimus cum, et ille non nos
possidebit? Unde ergo Isaias: Domine, posside nos 26? Possidet ergo, et possidetur, et totum propter
nos. Non enim quomodo, ut nos ex illo beati simus, possidetur a nobis, ita et ille, ut beatus sit,
possidet nos. Et possidet, et possidetur, non ob aliud nisi ut nos beati simus. Possidemus eum, et
possidet nos; quia colimus eum et colit nos. Colimus eum tamquam Dominum Deum, colit nos
tamquam terram suam. Quia colimus eum, nemo dubitat; quia colit nos, quis nobis indicat? Ille qui
ait: Ego sum vitis, vos estis sarmenta, Pater meus agricola est 27. Ecce et in isto psalmo utrumque
nobis dicitur, utrumque nobis indicatur. Iam dixit quia possidemus eum: Beata gens cuius est
Dominus Deus eorum. Cuius est fundus iste? Illius. Cuius ille? Illius. Cuius est iste? Dicamus de Deo,
dicamus cuius est. Et quomodo nobis solet responderi, quando de fundis et de praediis aliquibus
amplis atque amoenissimis quaerimus: Est quidam senator, et illud aut illud vocatur, cuius est ista
possessio: et dicimus: Beatus ille homo. Sic si quaeramus: Cuius est Deus iste? Est quaedam beata
gens cuius est: nam Dominus Deus eorum est. Et non sicut senator ille possidet fundum suum, non
autem possidetur a fundo suo, sic et Deus gentis huius. Unde ut eius simus, laborare debemus: sed
alterutrum se possident. Audistis quia gens possidet eum: Beata gens, cuius est Dominus Deus
eorum. Audite quia et ille possidet illam: Populus quem elegit Dominus in haereditatem sibi. Beata
gens possessione sua, beata haereditas possessore suo, populus quem elegit Dominus in
haereditatem sibi.
19. [v 13.] De coelo respexit Dominus, vidit omnes filios hominum Omnes hic ita accipe, ut gentis
illius omnes intellegas illam haereditatem tenentes, vel illam haereditatem existentes. Haereditas
est enim Dei ipsi omnes. Et ipsos omnes de coelo respexit Dominus, et vidit eos ille qui ait: Cum
esses sub arbore fici, vidi te 28. Vidit enim eum quia miseratus est eum. Unde plerumque rogantes
misericordiam, dicimus homini: Vide me. Et de illo qui te contemnit quid dicis? Non me videt. Est
ergo quaedam visio miserantis, non visio punientis. Illa visio ad peccata animadversio est: quae ille
peccata non vult videri, qui dicit: Averte faciem tuam a peccatis meis 29. Quod vult ignosci, non vult
agnosci: Averte, inquit, faciem tuam a peccatis meis. Cum ergo averterit faciem suam a peccatis
tuis, non videbit te? Et unde alibi dicit: Ne avertas faciem tuam a me 30? Ergo avertat a peccatis
tuis, non avertat a te: videat te, misereatur tui, subveniat tibi. De coelo respexit Dominus, vidit
omnes filios hominum: pertinentes ad Filium hominis.
20. [v 14.] De praeparato habitaculo suo: quod sibi praeparavit. Vidit nos de Apostolis, vidit nos de
praedicatoribus veritatis, vidit nos de Angelis, quos ad nos misit. Haec omnia domus eius, haec
omnia habitaculum eius: quia haec omnia coeli qui enarrant gloriam Dei. Vidit omnes filios
hominum; de praeparato habitaculo suo respexit super omnes qui habitant terram. Ipsi sunt, sui
sunt, gens illa est beata, cuius est Dominus Deus eorum; populus ille est, quem elegit Dominus in
haereditatem sibi: quia per omnes terras est, et non est in parte. Respexit super omnes qui
habitant terram.
21. [v 15.] Qui finxit singillatim corda eorum. Manu gratiae suae, manu misericordiae suae finxit
corda, plasmavit corda nostra, finxit singillatim, singula quaedam corda dans nobis, quae tamen
non dirimant unitatem. Quomodo singillatim membra formata sunt omnia, singillatim habent opera
sua, et tamen in unitate corporis vivunt; manus facit quod oculus non facit, auris id valet quod nec
oculus nec manus valet; omnia tamen in unitate operantur, et manus et oculus et auris diversa
faciunt, nec sibi adversantur: sic et in Christi corpore singuli homines, tamquam membra singula
donis suis gaudent, quia ille qui elegit populum in haereditatem sibi, finxit singillatim corda eorum.

133

