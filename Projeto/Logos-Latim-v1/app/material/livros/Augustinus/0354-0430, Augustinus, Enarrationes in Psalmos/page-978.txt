resurrectionem futuram, in qua perit omnis gemitus, et laus succedit, in qua omnis tribulatio
morietur, et erit sine fine exsultatio; nondum ergo habentes hoc in re, sed tamen tenentes in spe,
gemunt ex desiderio quodam, et orant se liberari ab hominibus malis, inter quos necesse est vivere
et bonis: non enim separatio iam cuique tuta est. Illius enim erit separatio, qui non novit errare.
Quid est, qui non novit errare? Ut nec malum traiciat ad dexteram, nec bonum ad sinistram. Nos
autem in hac vita difficile est ut nos ipsos noverimus; quanto minus debemus de quoquam
praeproperam ferre sententiam? Quia si hodie malum novimus, cras qualis futurus sit ignoramus; et
forte quem vehementer odimus, frater noster est, et nescimus. Securi ergo odimus in malis
malitiam, et diligimus creaturam; ut quod ibi fecit Deus amemus, quod ibi fecit ipse homo,
oderimus. Fecit enim Deus ipsum hominem; fecit autem homo peccatum. Dilige quod fecit Deus,
oderis quod fecit homo: sic enim persequeris quod fecit homo, ut liberetur quod fecit Deus.

David Christum praesignabat.
3. [v 1.] In finem, Psalmus ipsi David. Finem non intendas aliud quam tibi ab Apostolo praestitutum
est: Finis enim Legis Christus, ad iustitiam omni credenti 4. Ergo cum audis Psalmum dicere: In
finem, corda convertantur ad Christum. Tamquam enim praeco Psalmi est titulus Psalmi, veluti
dicens: Ecce veniet; inde dicturus sum, de Christo cantaturus. Nam et, ipsi David, non intellego nisi
ipsum qui factus est ex semine David secundum carnem 5. Interim propter genus congruit nomen.
Genus carnale a David; genus spiritale supra David. Et non solum ante David, sed ante Abraham 6;
nec ante Abraham tantum, sed ante Adam; nec ante Adam tantum, sed ante coelum et terram,
ante omnes Angelos, ante omnes Potestates et Virtutes, ante omnia visibilia et invisibilia. Quare?
Quia ut haec essent, omnia per ipsum facta sunt, et sine ipso factum est nihil 7. Ergo quia ex
semine David, non secundum divinitatem, qua Creator est ipsius David, sed secundum carnem;
David dignatus est vocari in prophetia: in ipsum finem intende, quia ipsi David Psalmus canitur; et
corporis eius vocem audi, et esto in corpore eius. Vox quam audisti tua fiat, et ora, et dic quod
sequitur.

Omnis iniustus necesse est ut noxius sit.
4. [v 2.] Exime me, Domine, ab homine maligno: non ab uno, sed ab ipso genere; nec a vasis
tantum, sed ab ipso principe, id est, ab ipso diabolo. Quare enim ab homine, si a diabolo? Quia et
ipse in figura homo dictus est: Venit inimicus homo, et superseminavit zizania; et cum dixissent
servi ad patremfamilias: Nonne bonum semen seminasti? Unde apparuerunt zizania? Responsum
est: Inimicus homo hoc fecit 8. Ab isto ergo homine maligno ora, quantum potes, ut libereris: Quia
non est tibi colluctatio adversus carnem et sanguinem; sed adversus principes et potestates, et
rectores mundi tenebrarum harum 9, id est rectores peccatorum. Quod quidem et nos fuimus; nam
audivimus modo vocem Apostoli: Fuistis aliquando tenebrae; nunc autem lux in Domino 10. Iam
ergo lux facti, non in nobis, sed in Domino, oremus non tantum contra tenebras, id est contra
peccatores, quos adhuc diabolus possidet; sed etiam contra ipsum principem eorum diabolum, qui
operatur in filiis diffidentiae. A viro iniusto erue me. Hoc est, ab homine maligno; quod est, a viro
iniusto. Malignum enim ideo dixit, quia iniustum: ne forte aliquem iniustum bonum esse putes. Sunt
enim multi iniusti quasi non nocentes; non sunt saevi, non sunt asperi, non sunt persequentes et
pressuras hominibus facientes: sed tamen inde iniusti, quia alio quodam modo luxuriosi, ebriosi,
voluptatibus dediti. Quomodo nulli nocet qui sibi non parcit? Innocens enim ille est qui non nocet;
non autem qui sibi nocet. Tibi autem quomodo potest non nocere qui sibi nocet? Sed respondes: In
quo mihi nocet? Non enim invasit rem meam, aut appetivit salutem meam: luxuria sua pascitur,
suis voluptatibus delectatur; sed si inquinatas habet voluptates, ipse inquinatur; mihi quid pertinet,
cui molestus non est? Nocet tibi saltem vel exemplo, quia vivit tecum, et ad quod agit invitat.
Nonne cum eum vides forte in illis sordibus prosperari, duceris talium delectatione factorum? Etsi
non consentis, saltem invenisti quod expugnes. Quomodo ergo tibi non nocebat, qui laboras vincere
quod fecit in corde tuo? Malignus est ergo omnis iniustus, et necesse est noxius sit, sive sit blandus,
sive sit ferox. Quisquis in illum incurrerit, quisquis laqueis eius fuerit captus, inveniet quam sit
noxium quod putabat lene. Etenim, fratres, et spinae non pungunt in radicibus. Erue spinas de
terra, contrecta radices ipsarum, et vide si sentis dolorem: tamen illud unde dolorem sentis in
superficie, de illa radice processit. Itaque non vobis placeant homines quasi lenes et blandi,
amatores tamen carnalium voluptatum, et inquinatarum cupiditatum sectatores; non vobis
placeant. Etsi adhuc videntur lenes, radices spinarum sunt. Nam talibus factis per luxuriam
plerumque effundunt quod habebant: et quomodo quaerunt implere quod effuderunt? Numquid iam
parcunt rapinis et cogitationibus fraudum, omni generi malignitatis exquirendae? Iam vides malum
hominem, quem putabas antea lenem. Quando illum videbas inebriari, bonus erat: modo iam furem
vides, latronem times; processerunt spinae de illis radicibus. Quando sentiebas lenes radices

978

