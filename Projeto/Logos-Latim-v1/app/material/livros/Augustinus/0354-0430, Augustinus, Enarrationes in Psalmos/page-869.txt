numero estis, quorum vox est: Ne des ad movendum pedem meum 28; et quibus dicitur: Neque
dormitet qui custodit te? Oportet enim ut Christus non dormiat in vobis, et modo intellegetis verum
esse quod dicimus. Quomodo inquies? Quia si dormiat fides vestra, dormit Christus in vobis.
Christus enim in corde vestro, fides Christi est. Ait Apostolus: Habitare Christum per fidem in
cordibus vestris 29. In quo non dormit fides, vigilat Christus. Et si forte dormiebat fides tua, et ideo
in ista quaestione fluctuabas, quasi navis illa quae tempestatem patiebatur, ubi Christus dormiebat;
excita Christum, et sedabuntur tempestates 30.

Bona temporalia nostrum beate vivendi desiderium non satiant.
8. Fidem ergo vestram interrogo, carissimi: quoniam filii estis Ecclesiae, et in Ecclesia profecistis, et
in Ecclesia proficietis qui nondum profecistis, et in Ecclesia proficiendi estis qui iam profecistis,
interrogo vos quid soletis intellegere quod dictum est in Evangelio: Nesciat sinistra tua quid faciat
dextera tua 31. Hoc enim intellecto invenietis quae sit dextera, et quae sit sinistra: simul intellegetis
et utramque partem Deum fecisse, et dexteram et sinistram; et tamen non debet scire sinistra quid
faciat dextera. Sinistra nostra dicitur, quidquid temporaliter habemus: dextera nostra dicitur,
quidquid nobis aeternum et incommutabile Dominus pollicetur. Si autem ille qui dabit aeternam
vitam, ipse et de istis temporalibus consolatur praesentem vitam, ipse fecit dexteram et sinistram.
Dicit de quibusdam psalmus apud David: Quorum os locutum est vanitatem, et dextera eorum
dextera iniquitatis 32. Invenit ergo quosdam quos reprehendit, qui dexteram veram pro sinistra
habebant, et veram sinistram dexteram sibi fecerant: qui sint isti exponit consequenter. Omnis
homo qui felicitatem non putat esse hominis, nisi solum in istis temporalibus facultatibus et deliciis,
et affluentia et copia mundi huius, iste est stultus atque perversus, qui sinistram sibi facit
dexteram: tales illi erant de quibus dicit psalmus; non quia a Deo non acceperant etiam quae
temporaliter possidebant, sed quia ipsam solam putabant esse beatam vitam, et nihil aliud
requirebant. Audite enim quid de illis consequenter dicit: Quorum os locutum est vanitatem, et
dextera eorum dextera iniquitatis. Et sequitur: Quorum filii eorum velut novellae constabilitae; filiae
eorum ornatae sicut similitudo templi: cellaria eorum plena, eructantia ex hoc in hoc; oves eorum
fecundae, multiplicantes in exitibus suis; boves eorum crassi: non est ruina sepis, nec exitus; neque
clamor in plateis eorum 33. Magnam felicitatem quorumdam descripsit. Posset tamen istam
felicitatem et aliquis iustus habere, sicut habuit Iob: sed Iob pro sinistra illam habebat, non pro
dextera; nam dexteram non habebat nisi apud Deum perpetuam et sempiternam felicitatem. Ideo
concessa est percutienda sinistra, et suffecit ei dextera. Quomodo percussa est sinistra?
Tentationibus diaboli. Abstulit subito diabolus; permissus quidem a Deo, ut iustus probaretur,
impius puniretur; abstulit omnia: sed Iob qui noverat sinistram sinistram esse, et dexteram nonnisi
dexteram, quomodo se tenuit ad dexteram? Exsultavit in Domino, consolatus est damna, quia non
est passus damnum de interioribus divitiis; Deo plenum cor habebat. Dominus, inquit, dedit,
Dominus abstulit; sicut Domino placuit ita factum est: sit nomen Domini benedictum 34. Haec erat
dextera ipsius, ipse Dominus, ipsa vita aeterna, illa lucis possessio, fons vitae, lumen in lumine.
Inebriabuntur ab ubertate domus tuae 35: ipsa erat dextera. Sinistra vero erat pro adiutorio
consolationis, non ad firmamentum felicitatis. Nam felicitas eius vera atque germana Deus erat. Isti
autem de quibus dicit David quia os eorum locutum est vanitatem, et dextera eorum dextera
iniquitatis; non hinc eos reprehendit, quia his omnibus abundabant, sed quia os eorum locutum est
vanitatem. Quid enim sequitur? Cum enumerasset copias eorum, ait: Beatum dixerunt populum cui
haec sunt. Haec est vanitas quam locutum est os eorum, quod beatum dixerunt populum cui haec
sunt. Tu quid dicis, qui nosti quid est sinistra, et quid est dextera? Sequitur et dicit: Beatus populus
cuius est Dominus Deus ipsius 36.

Caeli bona terrenis anteponenda rebus.
9. Intendat ergo Caritas vestra. Vidimus sinistram, vidimus et dexteram. Audi hoc confirmatum in
Canticis canticorum: Sinistra eius, inquit, sub capite meo. Sponsa dicit de sponso, de Christo
Ecclesia in amplexu pietatis et caritatis. Quid ait? Sinistra eius sub capite meo, et dextera eius
complectetur me 37. Quid autem, quia sursum erat dextera, deorsum sinistra, et sic complectebatur
sponsus sponsam, supponens sinistram ad consolationem, imponens dexteram ad protectionem?
Sinistra, inquit, eius sub capite meo. Deus illam dat: ideo sinistra eius, quia omnia ista temporalia
Deus dat. Quam vani sunt, quam impii, qui ab idolis, a daemonibus ista petunt! Quam multi a
daemonibus ista petunt, et non illa habent? et rursus, qui illa non petunt a daemonibus, habent ea;
sed non a daemonibus ista dantur. Item multi petunt a Deo, et non habent. Novit enim ille
dispensare sinistram, qui vocat ad dexteram. Ergo si est sinistra, sit sinistra; sed sub capite sit:
supra illam sit caput tuum, id est, supra illam sit fides tua, ubi habitat Christus. Noli temporalia
praeponere fidei tuae; et non erit sinistra super caput tuum: sed omnia temporalia subde fidei tuae,

869

